 Jeg tillater meg å stille følgende
spørsmål til justisministeren:

«Vi har en stor utfordring
i det å sikre hele Finnmarks befolkning
en forsvarlig politidekning. Store avstander, spredt bebyggelse
og et tøft klima, i tillegg til problemer med å få tilsatt
velkvalifisert personell flere steder, gjør sitt til at
det må tenkes nytt på dette området.

Vil statsråden vurdere å opprette
et eget samisk politidistrikt i indre Finnmark, for på den
måten å kunne bedre rettssikkerheten
til den samiske befolkningen, i tillegg til at politiberedskapen
generelt i fylket kan bedres?»

 Jeg takker for svaret.

Dette er en sak med veldig mange sider. Det
er ikke tid til å ta opp alle nå,
så jeg vil også tilskrive justisministeren i
denne saken.

Jeg kunne ha nevnt flere helt uakseptable forhold,
men jeg vil trekke fram en meget alvorlig hendelse i Kautokeino
nylig. Natt til en lørdag ble det avfyrt to skudd i et
privathus. Politiet kom ikke til åstedet,
til tross for flere henvendelser fra dem som var vitner til hendelsen.
Dette skjedde 13 mil fra det lensmannskontoret som hadde vaktsamarbeid
med Kautokeino den helgen. Politiet kom ikke til åstedet
før arbeidstiden tok til mandag morgen. Dette er helt uakseptabelt.
Det må være et absolutt krav at folk
så snart som overhodet mulig skal kunne få den
politihjelpen de trenger, dersom slike alvorlige situasjoner
oppstår.

Hva vil justisministeren foreta seg umiddelbart,
slik at folk i Finnmark kan slippe å oppleve hendelser
som dette i tiden framover?

 Jeg vil takke også for dette
svaret.

I tillegg til de store avstandene vi har i
Finnmark, har vi store utfordringer
med hensyn til å få ansatt personell med samisk
språkkompetanse og inngående kjennskap til den
samiske kulturen.

Indre Finnmark tingrett er nå opprettet.
Rettssikkerheten til den samiske delen av befolkningen er betydelig styrket
ved opprettelsen av denne institusjonen. Men det er behov for å kunne
behandle en sak fra a til å på samisk før
man kan si seg helt fornøyd med det tilbudet
befolkningen faktisk får i dag.

Det er også et stort behov
for at flere med samisk bakgrunn tar politifaglig utdannelse. Det
er videre nødvendig at de som blir ansatt, og som ikke
har samisk bakgrunn, forplikter seg til å tilegne seg kunnskaper
om samiske forhold og lærer seg det samiske språket.
Slike kompetansehevingskurs må umiddelbart være
tilgjengelige ved ansettelser. En slik spesialkompetanse må den
ansatte forplikte seg til å tilegne seg før hun eller
han eventuelt begynner i stillingen.

Et eget samisk politidistrikt for indre
Finnmark ville kunne gjøre bemanningssituasjonen betydelig
mer oversiktlig for hele fylket. I tillegg ville de som
snakker samisk til daglig, kunne få anledning til å bruke
sitt morsmål – og dermed ikke oppleve å bli
misforstått i så vel straffesaker som i andre
juridiske saker.

