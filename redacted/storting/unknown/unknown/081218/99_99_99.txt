 Jeg vil kort orientere om de foreliggende forslag til endringer. 

Det ene dreier seg om at den frivillige ordningen med å registrere
                  representantenes verv og økonomiske interesser gjøres obligatorisk. Reglene
                  foreslås også hjemlet i Stortingets forretningsorden, med nærmere bestemmelser i
                  eget reglement vedtatt av Stortinget, og ikke, som i dag, av Presidentskapet. 

Det andre dreier seg om at selv om forslag til nytt reglement stort sett bygger på
                  regler som allerede gjelder, klargjøres enkelte bestemmelser i den frivillige
                  ordningen – f.eks. blir det fastsatt at også oppdrag som en representant utfører
                  gjennom et selskap han eller hun er eier i, skal registreres. 

Det foreslås dessuten at registeret legges ut på Stortingets nettsider. Det er jo
                  slik at de opplysningene som i dag gis, er offentlige, men de er ikke
                  tilgjengelige nok i praksis. Derfor foreslår vi at disse registreringene legges ut
                  på våre nettsider. 

Med dette anbefales Presidentskapets forslag til vedtak. 

