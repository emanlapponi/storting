(komiteens leder og ordfører for saken): 

Ganske kort: I norsk bistandspolitikk og når det gjelder humanitær bistand i særdeleshet, gjør regjering og storting seg nytte av den betydelige kompetansen som norske organisasjoner har. De to største organisasjoner i denne sammenheng, nemlig Røde Kors og Kirkens Nødhjelp, opplyser at de i år har opplevd betydelige kutt i sin bistand. Det er belyst i brev fra utenrikskomiteen til Utenriksdepartementet og er inntatt som vedlegg til innstillingen. En enstemmig komite viser til et brev fra Utenriksdepartementet v/utviklingsministeren av 13. november, der hun opplyser om at det vil være ledige ekstra midler som følge av reduserte ODA-godkjente andeler av flyktningutgifter i Norge, og slutter seg på den bakgrunn til de endringer på årets budsjett som Regjeringen har foreslått. Så får vi eventuelt komme tilbake til den problemstillingen som er reist overfor departementet i brevet når det gjelder de to organisasjonene, avhengig av hva som er innholdet i den varslede proposisjonen.




