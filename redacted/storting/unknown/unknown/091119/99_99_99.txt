 Presidentskapet legger fram innstilling om endring av retningslinjer for
            stortingsgruppenes og uavhengige representanters bruk av tildelte midler. Forslaget går
            ut på at også grupper i opposisjon med to representanter får rett til
            opposisjonstillegg. 

I henhold til dagens regler for gruppetilskudd har grupper i opposisjon med en–to
            representanter ikke rett til opposisjonstillegg. Grupper med tre–fire representanter får
            et halvt opposisjonstillegg, mens grupper med flere enn fem representanter får fullt
            opposisjonstillegg. 

Presidentskapet vil vise til den betydning det har for det parlamentariske arbeidet at
            de enkelte partigruppene har et godt fungerende sekretariat. Reglene om
            opposisjonstillegg ble i sin tid innført for å gi opposisjonspartiene mulighet til å
            kunne ha en viss stab av rådgivere ansatt i gruppene, spesielt med henblikk på partier
            som etter regjeringsskifter går fra posisjon til opposisjon. 

Presidentskapet ser at det kan argumenteres for at også grupper med færre enn tre–fire
            representanter har behov for opposisjonstillegg for å kunne opprettholde et
            gruppesekretariat med tilstrekkelig faglig bredde. Jeg vil understreke at dersom
            gruppene ikke har mulighet til å sikre en viss kontinuitet innenfor staben av politiske
            rådgivere, vil det igjen kunne begrense gruppenes mulighet til å fylle sin
            parlamentariske rolle. Endringer i gruppenes størrelse vil ofte følge etter valg, og det
            må også få konsekvenser for gruppens ressurser. Presidentskapets flertall kan likevel
            ikke se at det er tungtveiende grunner til at grensen for opposisjonstillegg skal gå
            mellom grupper med to og grupper med tre representanter. Etter flertallets syn er det
            rimelig å utvide gjeldende regler til også å omfatte grupper med to representanter. 

På denne bakgrunn vil flertallet gå inn for å endre regelverket med virkning fra 1.
            oktober 2009, slik at også partigrupper med to representanter får rett til et halvt
            opposisjonstilskudd. 

Presidentskapet har for øvrig rettet en feil i § 3 første ledd annet punktum i
            regelverket om bruk av gruppetilskudd, der henvisningen skal omfatte grupper som har fem
            representanter eller flere. 

