 Den skatteloven vi har
i dag, forvaltes av ligningsmyndighetene og av Skattedirektoratet. Det behandles
slik at det er ankemuligheter. 

Jeg går ikke inn i den saksbehandlingen
som nå pågår. Men jeg er fullt innforstått med det
som jeg oppfatter at det er bred politisk enighet om, nemlig at når
ideelle organisasjoner, selv om de er organisert som AS, har store idrettsarrangementer
og går med overskudd som brukes til andre ideelle arrangementer som
kan gå med underskudd, eller til andre aktiviteter, er det en åpning
i skatteloven for en håndtering som Birkebeinerrennet har hatt tidligere.





                

 Jeg takker statsråden for svaret.

I VG den 8. mai 2008 kunne vi lese: 

«Strøm-Erichsen bidrar til hysj-kultur.» 

Der sier Pia Fjærli, hun er major og tillitsvalgt, at statsrådens
lederstil bidrar til en hysj-kultur. 

«Vi som er tillitsvalgte, opplever at folk ikke tør uttale
seg, av frykt for represalier fra Forsvarets øverste ledelse.»

Det som kanskje er enda mer alvorlig, er at Stortingets
ombudsmann for Forsvaret, Kjell Arne Bratli - det står i samme artikkel
- i en fersk rapport skriver at 

«frykt
for represalier, trakassering og mobbing gjør at ansatte i Forsvaret
vegrer seg for å uttale seg offentlig». 

Dette er veldig alvorlig. Jeg hører at statsråden vil bidra
til at dette blir borte, men det er jo hun som blir kritisert. I Aftenposten
den 9. mai står det: «Hun knebler generalene,» og det
vises da til statsråden også i dette tilfellet. 

Dette
ser jeg på som veldig alvorlig. Nå har statsråden sagt
en del om hva hun vil gjøre, men jeg vil høre mer om hva statsråden
vil bidra med. 

 Jeg tror
jeg skal ta utgangspunkt i handlingsplanen for holdninger, etikk og ledelse.
Jeg er svært opptatt av at ansatte på alle nivåer skal
ha påvirkning på sin egen arbeidsplass. Hvis man skal ha påvirkning
på sin egen arbeidsplass, krever det åpenhet som en grunnleggende
verdi. Det krever også at man fokuserer både på holdninger,
på etikk og ikke minst på hvilke spilleregler man ønsker
å ha på arbeidsplassen. Denne handlingsplanen tar opp nettopp
disse temaene, samtidig som den også tar opp hvordan man kan bedre
dialogen, kommunikasjonen og opprette et etisk råd, som nettopp skal
kunne ta opp vanskelige dilemmaer innenfor både ytringsfrihet og andre
tema. Som sagt: Jeg er opptatt av at vi skal ha et godt arbeidsmiljø
og et godt ytringsklima i Forsvaret, og har derfor på mange felt tatt
opp og iverksatt tiltak for å bedre dette. 

 Jeg kan
garantere at jeg skal gjøre alt jeg kan, også videre, for å
bidra til at vi skal ha et godt arbeidsmiljø, at vi skal ha demokratiske
rettigheter, at det skal være åpenhet og et godt ytringsklima
på alle nivå for alle ansatte i Forsvaret, og at alle ansatte
skal være ivaretatt, også om de sier sin mening. 





                

 Nå vil ikke jeg foregripe
framtidige budsjetter. 

Det er jo ingen hemmelighet at Regjeringa
ved hver eneste budsjettrunde har valgt å styrke politiet. Jeg mener
at det har vært viktig å ta de toppene som representanten helt
riktig peker på, ikke bare i forhold til bemanning, men det har vært
viktig for å få til de investeringer som trengs i politiet,
både når det gjelder verneutstyr, våpen og biler. Der
har vi mer igjen. 

Når vi har valgt å bruke såpass
mye penger ekstra til norsk politi som vi har gjort i løpet av de
siste årene, også til Sunnmøre politidistrikt, er det
fordi vi ser at det er behov for det. Men jeg vil understreke veldig: Nå
er vi i en veldig kritisk bemanningsmessig situasjon, ikke bare i Sunnmøre
politidistrikt, men også ellers. Det handler om at det ikke er ledige
politifolk i Norge. Når vi ansetter sju til på Sunnmøre,
risikerer vi at de tas fra andre distrikter, slik at det blir vakanser der.
Da må vi gjøre det vi gjør, nemlig utdanne flere. Men
vi må samtidig prøve å få seniorene til å
stå lenger. Der setter vi i verk tiltak. Vi vil også bidra til
at flere politifolk ikke utfører mange sivile oppgaver, men driver
med politimessige oppgaver, og at sivile overtar de sivile oppgavene. 

 De såkalte ABIOK-utdanningene
- anestesi-, barne-, intensiv-, operasjons- og kreftsjukepleie - var tidligere
bedriftsinterne videreutdanninger, der sjukehusa hadde det administrative,
faglige og økonomiske ansvaret. Mot slutten av 1990-tallet ble det
administrative og faglige ansvaret som kjent overført til høgskolene,
slik at utdanningene kom inn under lov om universiteter og høyskoler.
Skolene fikk rammeplaner og vekttall, og elevene fikk studentstatus. Finaniseringa
var imidlertid fortsatt sjukehusas ansvar. 

Slik oppdragsfinansiering
viste seg å være administrativt krevende og gav liten forutsigbarhet
for høgskolene. Derfor ble denne videreutdanninga fra 1. januar 2007
endret fra å være oppdragsfinansiert utdanning i de regionale
helseforetaka til å bli ordinære høgskolestudier. 

Dette innebar at høgskolene også fikk det finansielle ansvaret
for utdanningene. Kunnskapsdepartementet fikk overført 65 mill. kr
fra basisbevilgninga til de regionale helseforetaka for å finansiere
dette studiet. 

Det er Kunnskapsdepartementet som årlig fastsetter
aktivitetskrava for alle ABIOK-utdanningene i hele landet, i samråd
med Helse- og omsorgsdepartementet. For Høgskolen i Østfold
er aktivitetskravet satt til 17 plasser både for 2007 og 2008. 

Tidligere hadde Høgskolen i Østfold som kjent 20 plasser
for videreutdanning av sjukepleiere, fordelt med ti plasser til intensivsjukepleiere,
fem til anestesisjukepleiere og fem til operasjonssjukepleiere. For å
sikre store nok studentgrupper og kompetente lærere er det nå
hensiktsmessig å konsentrere tilbudet om én gruppe av gangen.
Det er det som ligger bak. Videreutdanning i intensivsjukepleie er begrunnet
i behovet for denne gruppen sjukepleiere i Østfold. 

Jeg har
forsikret meg om at det regionale helseforetaket ser på denne beslutninga
som et ledd i forventa tilpasninger. Omlegginga er også nødvendig
for å opprettholde god kvalitet på sikt. En reduksjon på
5+5 plasser i anestesi- og operasjonssjukepleie vil sannsynligvis kunne
dekkes av andre høgskoler med tilsvarende tilbud i østlandsområdet.
Utdanningstilbudet for spesialsjukepleiere ved Høgskolen i Østfold
står dermed ikke i fare for å forsvinne, sjøl om de konsentrerer
tilbudet om intensivsjukepleie denne høsten. Jeg vil imidlertid følge
med, slik at behovsdekninga innafor ABIOK-utdanningene ikke reduseres i
det nye finansieringssystemet. 

 Evangeliesenteret har som
kjent fått tilsagn om tilskudd på 19 mill. kr. Beløpet
er - riktig - redusert i forhold til bevilgninga for 2007, som var på
drøyt 25 mill. kr. Begrunnelsen er - slik det framgår av Helsedirektoratets
tilsagnsbrev for tildelinga for 2008 - at det fortsatt gjenstår forhold
som ikke er godt nok fulgt opp etter granskinga i 2007. Evangeliesenteret
har påklaget dette vedtaket, og det er nå til behandling i Helsedirektoratet.
Fordi departementet eventuelt er ankeinstans, vil jeg ikke forskuttere saksbehandlinga.

Men jeg kan opplyse at Evangeliesenterets revisjonsberetning for
2007 hadde vesentlige anmerkninger om stiftelsens økonomiske kontrollrutiner,
og revisor har påpekt at stiftelsen har flere utfordringer knyttet
til driften. Helsedirektoratet og stiftelsen er i dialog om flere forhold,
bl.a. at evangeliesentrene - i likhet med offentlige og andre private aktører
- også må tilpasse drift og aktivitet til det budsjettet som
er. Jeg er kjent med at stiftelsen er i gang med å omorganisere, slik
at det blir færre enheter og bedre utnyttelse av ressursene. Det synes
bl.a. å være en urasjonell kapitalutnyttelse. 

Jeg vil
også peke på at det er kommunens ansvar å sørge
for oppfølging og rehabiliteringstjenester for brukerne - og henvise
til spesialisthelsetjeneste eller andre instanser når det er nødvendig.
Jeg viser spesielt til retten til å få utarbeidet en individuell
plan for personer med sammensatte behov. Helsetilsynet har påpekt
at mange med rusmiddelproblemer ikke har individuell plan. Det er derfor
et krav i tilskuddsordninga at virksomheter som yter tjenester, skal inngå
samarbeidsavtaler med kommunene. Etter det Helsedirektoratet har fått
opplyst, er det bare 39 pst. av oppholdene ved Evangeliesenteret som har
fått kommunal garanti. Det ser ut til at stiftelsen i langt større
grad enn i dag må innrette sin virksomhet slik at de yter sine tjenester
i samarbeid med kommunene. Det betyr at senteret ikke skal ta inn personer
uten at kommunen er med i opplegget, slik vi krever av andre behandlings-
og rehabiliteringsopplegg. 

Vi har lang og god tradisjon for aktivitet
og tjenester fra frivillige og ideelle krefter ikke minst på rusområdet
i Norge. Det gis, som spørsmålsstilleren kjenner godt til,
tilskudd til en rekke virksomheter, og dette skal sjølsagt fortsette.
I opptrappingsplanen for rusfeltet legges det opp til et godt samarbeid
nettopp med frivillig sektor. Vi må sikre at aktiviteter i regi av
frivillige og ideelle virksomheter skjer innenfor de samme rammer som for
offentlige tjenester. Det gjelder brukernes rettssikkerhet, ansattes arbeidsforhold
og kvaliteten i tilbudet. 

Vi trenger, slik jeg ser det, mer kunnskap
om aktiviteten som skjer i frivillig sektor. Derfor har jeg bedt Helsedirektoratet
om en omfattende evaluering av tilskuddsordninga for frivillig rusarbeid.
Denne evalueringa vil være et viktig innspill til hvordan vi skal
styrke samarbeidet mellom frivillig sektor og myndighetene på rusområdet.

