  «Regjeringen har over lengre
tid lovet omfattende tiltak for å hindre en kraftkrise
i Midt-Norge. Et av de planlagte tiltakene var mobile gasskraftverk,
men nå har statsråden varslet at disse ikke
skal benyttes. Regjeringen har ikke gjort noe for å stimulere
til gasskraftprosjekt i regionen, og Regjeringens fornybarsatsing
har lagt de fleste fornybarprosjekt på is.

Hvilke konkrete virkemidler vil Regjeringen
bruke for å hindre en kraftkrise i
Midt-Norge de nærmeste årene?»

 Jeg har et spørsmål til arbeids-
og inkluderingsministeren:

«I «Nasjonal standard for
tolketjenesten» hos NAV står det at «hjelpemiddelsentralen
skal ha tilgjengelig tolketjeneste og ha hensiktsmessige rutiner
som gir brukerne av tolk en enhetlig og forutsigbar tjeneste uavhengig
av geografi». I Finnmark har tolkestillingen stått
ubesatt de siste årene og ansvaret har vært tillagt
tolketjenesten i Troms. I løpet av høsten slutter alle
de fast ansatte tolkene i Troms.

Hva vil statsråden gjøre
for å sikre en mer forutsigbar tolketjeneste
i Finnmark og Troms?»

  Jeg takker for dette svaret.

Hørselstekniske hjelpemidler som formidles
av hjelpemiddelsentralene, er bl.a. teleslynger og lydoverføringssystemer.
Utgiftene til dette beløper seg til over 100 mill. kr pr. år.
Likevel opplever mange av bl.a. høstens nye folkevalgte
at de ikke kan ta del i lokaldemokratiet på samme vilkår
som normalt hørende. Hva vil statsråden gjøre
for at flere offentlige bygg skal få montert teleslynger
og lydoverføringssystemer?

  Jeg vil gjerne stille følgende spørsmål
til helse- og omsorgsministeren:

«Undersøkelser og forskning
viser at en rekke kvinner som har tatt abort, sliter med angst,
et stort antall bruker sterke rusmidler. Forsker Anne
Nordal Broen sier at det er vanskeligere for kvinner som
har tatt provosert abort, å snakke med andre. Mange kvinner
som tar hjemmeabort, gjør dette alene og uten andres vitende.

Når vi kjenner til en rekke skadevirkninger
for kvinner, vil da statsråden ta beslutning om at medikamentell
abort kun skal foregå i sykehus, og etter
omfattende informasjon og rådgiving?»

  Jeg takker statsråden for et utførlig
svar.

Statsråden nevnte selv at etiketten
på dette ekstraordinære programmet er «Raskere
tilbake». Hvis man husker forhistorien, nemlig kontroversen
rundt sykefravær og sykelønnsordning og det som
det ble enighet om mellom partene i arbeidslivet, skal
jo disse 604 mill. kr være meget målrettet,
for ett eneste formål, nemlig å bringe folk raskere
tilbake i arbeid.

Da forundrer det meg kanskje litt at statsråden
går så langt ut i bredden når det gjelder å beskrive
komplikasjonsgraden i det å implementere dette programmet.
Vil ikke statsråden dele min oppfatning
av at man skulle ha forventet at man hadde gått raskere
på målsettingen ved å utnytte den ledige
kapasitet som faktisk finnes hos private tjenestetilbydere, slik
at man hadde fått raskere resultater?

  Jeg takker igjen statsråden for svaret.

Det er jo som kjent slik at i løpet
av det siste året har køene av pasienter som venter
på behandling i spesialisthelsetjenesten, økt
med 20 000. Og man må anta at blant disse 20
000 er det et ikke ubetydelig innslag av personer som
tilhører den kategori som dette programmet er myntet på.
Jeg ser helt klart statsrådens poeng at det for noen av
disse kan være sammensatte helseplager som krever
en organisert tilnærming. Men man må også regne
med at for ganske mange av dem vil det være
relativt entydige helseplager, og det vil være
en relativt entydig behandling vedkommende har behov for. Da er
forsinkelseselementet den manglende kapasiteten i det offentlige
system. Og da må jeg gjenta spørsmålet:
Vil ikke da den logiske konklusjon etter statsrådens
oppfatning være at man kjøper den behandlingskapasiteten
der hvor den vitterlig finnes, hos private aktører, fordi
dette jo ikke går på bekostning av andre
pasienter som venter i den offentlige helsekøen? Tvert
imot vil det føre til at andre pasienter rykker
lenger frem.

