 Jeg kan forstå at det kan være ubehagelig gjennom et særskilt vedtak å måtte ta stilling til sin egen lønn. Normalt foregår lønnsfastsettelsen i dette samfunnet gjennom forhandlinger, enten mellom den enkelte arbeidstaker og arbeidsgiver eller gjennom organisasjonslivet. For Stortinget er imidlertid situasjonen helt annerledes. Fordi Stortinget er landets øverste politiske myndighet og også den bevilgende myndighet, kan ikke ansvaret for å fastsette lønnen til stortingsrepresentanter, statsråder eller statsminister delegeres til noen.




For å unngå at vi hvert år skal få en diskusjon om lønnsreguleringen, bestemte man i 1996 å nedsette en lønnskommisjon, som fikk i oppdrag å fremme forslag for Stortinget om godtgjørelsen for stortingsrepresentanter, statsråder og statsminister. Men man gikk faktisk litt lenger. Man sa at den årlige godtgjørelse skal fastsettes av Stortingets lønnskommisjon med Stortingets samtykke. Det betyr at Presidentskapet kun har én oppgave i dette, og det er å være forslagsstiller for Stortinget på vegne av lønnskommisjonen. Så blir det selvsagt opp til Stortinget om man vil slutte seg til den innstillingen man får fra lønnskommisjonen. Det betyr at Presidentskapet ikke går inn i noen reell diskusjon om det som lønnskommisjonen foreslår. Det vil være i strid med det vedtak som Stortinget har fattet om hvordan lønnsfastsettelsen i Stortinget skal foregå.




Kommisjonen har imidlertid fått et mandat fra Stortinget gjennom Stortingets presidentskap. Det mandatet går på at man skal sørge for at stortingsrepresentanter, statsråder og statsminister skal ha en lønnsutvikling som er sammenlignbar med den man har i andre yrker i dette landet. Da er det selvsagt politisk opportunt for noen å sammenligne seg med dem som har lavest lønnsutvikling, mens det er opportunt for andre å sammenligne seg med dem som har høyest lønnsutvikling.




Jeg synes det er grunn til å berømme lønnskommisjonen for de vurderinger den har gjort i de årene den har fremmet innstillinger om lønnsutviklingen for Stortinget.




Stortingsrepresentanter, statsråder og statsminister skal selvsagt ikke være lønnsledende eller være de som driver lønningene opp, men de som besitter noen av landets viktigste stillinger, må ha en lønn som gjør at man kan rekrutteres til de ulike vervene. Samtidig må de være i stand til å utføre sitt oppdrag på en god måte og altså lønnes deretter.




Jeg anbefaler på vegne av Stortingets presidentskap at man slutter seg til den innstillingen som er gitt fra Stortingets lønnskommisjon.




Så vil jeg gi uttrykk for at dersom partene i arbeidslivet sammen med staten skulle komme til at man skal legge begrensninger på lønnsutviklingen, ta bestemte initiativ eller gi bestemte signaler i forhold til lønnsutviklingen og se den i sammenheng med prisutviklingen, industriutviklingen og muligheten for sysselsetting, da vil tiden være moden for at Presidentskapet formulerer noen forutsetninger for lønnskommisjonen, før kommisjonen behandler dette. Men det må eventuelt skje i forkant. Hvis Stortinget i dag skulle fatte en beslutning som går mot lønnskommisjonen, er det en beslutning som ikke bare fastsetter en annen lønn enn den lønnskommisjonen foreslår, men som i realiteten også legger ned hele ordningen med lønnskommisjon.




Så har jeg et ønske om å si noe om de forslagene som går på pensjonsordningen.




Det er mange år siden Stortinget fastsatte den pensjonsordningen som gjelder i dag. Det er vel sannsynligvis ingen av de nåværende stortingsrepresentanter som var med den gangen den beslutningen ble tatt. Fordi stortingsvervet i særdeleshet ikke er sammenlignbart med noen andre yrker i dette landet, besluttet man at stortingsrepresentantene skulle ha en opptjeningstid på tolv år, men at pensjonen ikke kunne utbetales før alder og den tid man hadde sittet i Stortinget, til sammen var 75 år. Så høres det jo fra tid til annen ut som om det er slik – og noen argumenterer med dette – at når stortingsrepresentantene har vært stortingsrepresentanter i tolv år, kan de ta ut full pensjon. Slik er det ikke. Det er ikke slik at folk som kommer inn her som unge, liksom sitter og venter på at de kan ta ut pensjon etter at de er ferdige i Stortinget. Man er jo yrkesaktiv! De fleste representanter i dette huset har på samme måte som alle andre i dette landet en opptjeningstid i ulike pensjonsordninger på mellom 35 og 45 år. Derfor er det ikke noen urimelighet i forholdet mellom systemet for opptjeningsvilkår og systemet for når man kan få pensjonen utbetalt.




Det som imidlertid er helt særskilt og spesielt for stortingsrepresentantenes lønn, er at den reguleres i størrelse etter lønnsutviklingen i Stortinget, ikke slik som for mange andre, etter en lønnsutvikling som fastsettes etter forhandlinger mellom pensjonistorganisasjonene og staten, og som Stortinget til slutt slutter seg til.




Det har gjentatte ganger vært fremmet forslag i Stortinget om at man skulle endre på denne praksis, og Presidentskapet er blitt bedt om å foreta en vurdering. Sist Presidentskapet foretok en slik vurdering, hadde man samtaler med gruppelederne i Stortinget. Konklusjonen var at det ikke var noe grunnlag for å foreta disse vurderinger om endringer nå. Og jeg må si at det har ikke skjedd noe som gjør at Presidentskapet føler behov for å ta noe nytt initiativ. Imidlertid er det slik at vi har nedsatt en pensjonskommisjon i dette landet som om noen tid vil legge fram et forslag der man får en bred diskusjon om pensjonsvilkårene, og der man i og for seg får informasjon om de mange ulike pensjonsordninger som gjelder rundt omkring i arbeidslivet. Jeg for min del synes at det vil være naturlig at Stortinget på det tidspunktet også foretar en gjennomgang og en verdivurdering av det pensjonssystemet som gjelder for Stortinget, og at man på det tidspunktet, etter en diskusjon, fastsetter hvordan det skal være for framtiden. Skulle man gjøre det i dag, er det ikke noen annen bakgrunn for å foreta disse vurderingene enn den informasjonen eller de opplysninger som har vært tilgjengelige det siste tiåret – når man kontinuerlig har reist dette forslaget i Stortinget, og det har blitt avvist.




For øvrig vil jeg gjøre oppmerksom på at et likelydende forslag som det forslaget fra Senterpartiet som i dag er lagt ut på representantenes plasser, ble nedstemt sist det var oppe til behandling: i fjor.




Jeg anbefaler Presidentskapets innstilling når det gjelder lønn, og anbefaler også Stortinget å gå imot de forslag som foreligger fra Sosialistisk Venstreparti og Senterpartiet om vurderinger av pensjonssystemet, men signaliserer at det riktige tidspunktet for å ta dette opp til en generell diskusjon vil være når vi har de opplysninger, de vurderinger, som vil komme i pensjonskommisjonens innstilling, både i forhold til nåværende og i forhold til framtidige pensjonsordninger.




Så bare kort om den innstillingen som Stortingets presidentskap gir når det gjelder lønn for Høyesteretts medlemmer. Som dere vil se av innstillingen, foreslår vi en økning for Høyesterett på 6,8 pst. Den er saklig begrunnet. Arbeidsbyrden for Høyesteretts medlemmer har økt betydelig gjennom de senere år. Denne utviklingen har selvsagt sammenheng med omfanget av de saker som bringes inn for Høyesterett, men det har også sammenheng med de nye krav som stilles til Høyesterett når en skal vurdere saker bl.a. etter inkorporeringen av menneskerettighetene i norsk rett og utviklingen i det internasjonale rettssamfunnet, som gjør at Høyesterett gjennom sine behandlinger er nødt til å ha et betydelig bredere perspektiv når man foretar sine vurderinger, enn det man hadde tidligere, noe som åpenbart øker arbeidsbyrden. Presidentskapet har derfor foreslått en noe høyere justering for Høyesteretts medlemmer enn den økningen man har for høyesterettsjustitiarius. Dette har sammenheng med at når man årlig foretar en prosentvis justering, vil det etter hvert bli et for stort gap mellom høyesterettsjustitiarius og høyesterettsdommerne, og det har Presidentskapet i år funnet å ville redusere noe.




Med dette legger jeg fram Presidentskapets innstilling i disse to sakene, og håper at Stortinget kan slutte seg til den.




