 Det kunne være fristende å fortsette
den debatten, men jeg skal begrense meg til mitt spørsmål
til samferdselsministeren:

«Daglig opplever reisende over Tau-sambandet å ikke komme
med ferjen pga. manglende kapasitet. Regularitet er også et
stort problem. Pendlerne opplever stadig å komme for sent
til jobb, viderereiser med fly og andre avtaler. Næringslivet
må spre trafikken utover hele dagen for å komme
med ferjen, likevel risikerer de oversitting. Dette fører
til ventetid og forsinkelser for transportører og kunder.

Vil statsråden nå ta initiativ,
slik at tilfredsstillende ferjemateriell blir satt inn på sambandet?»

 Jeg har følgende spørsmål
til statsråden:

«Samarbeidsregjeringen iverksatte
tiltak for å styrke tilbudet om tidlig rehabilitering til
hodeskadde. Tidlig rehabilitering er avgjørende for at
disse pasientene skal ha mulighet for å gjenvinne viktige
funksjoner. Landsforeningen for trafikkskadde opplyser at bare
50 pst. av de aktuelle pasientene får slik rehabilitering
pga. manglende kapasitet i helseforetakene.

Hva vil statsråden gjøre
for å sikre at alle hodeskadde pasienter
som har behov for det kan få et tilbud om tidlig rehabilitering?»

  Jeg takker statsråden for svaret.

Det er riktig, som statsråden viser
til, at det var hennes forgjenger, Ansgar Gabrielsen, som tok initiativ
til å etablere en spesialistavdeling ved Ullevål
sykehus. Det foreligger erfaringstall for det
tilbudet. Fra oktober 2005 til oktober 2006 var det 62 pasienter
som fikk dette tilbudet. I samme periode var
det 25 pasienter som ikke fikk tilbud på grunn
av kapasitetsmangel, dels feriestenging i sommertiden, dels plassmangel
og andre komplikasjoner. Samtidig viser tallene fra Norsk
pasientregister at nedgangen i antall døgnbaserte rehabiliteringsplasser
i 2006 var på hele 16 pst. i forhold til foregående år,
2005. Det betyr jo at den generelle kapasiteten, tilbudet på døgnbasert
rehabilitering, har gått vesentlig ned. Tilbudet om høyspesialisert
umiddelbar behandling for hodeskadde     – og dette er
jo avgjørende for hele forløpet – er
kritisk lavt.

 Det er ikke min oppgave å gi
regjeringsmedlemmer råd, men hvis det hadde vært
det, tror jeg at jeg ville ha gitt det gode råd å slutte med å snakke
om fortiden. Nå har man sittet med ansvaret i ett og et
halvt år, og de tallene jeg refererte til fra Norsk pasientregister,
som er offisielle tall, gjelder året 2006. Så vidt
jeg vet, var helseministeren statsråd
i hele 2006.

Overføringen av ansvaret til de regionale
helseforetakene var Arbeiderpartiet
enig i, stemte for og støttet. Så det er heller ikke noen
god unnskyldning. Det som er et faktum, er at tilbudet på heldøgnsbaserte
rehabiliteringsplasser er langt lavere enn behovet, og grunnen til
det er at de fleste helseforetakene tilbyr altfor få plasser.
Statsråden er ansvarlig for alle
helseforetakene og gir instrukser til dem. Vil statsråden
gi entydige instrukser om at det skal tilbys flere plasser?

  «Ifølge Norsk pasientregister
har det vært en nedgang i antall døgnplasser for
rehabilitering med 16 pst. i 2006. Stortinget bevilget i St.prp.
nr. 1 (2006-2007) 604 mill. kr til rehabilitering for sykmeldte,
og 380 mill. kr skal forvaltes av de regionale helseforetakene.
Opptreningsinstitusjoner over hele landet melder imidlertid
om at deres kapasitet ikke utnyttes fullt ut.

Hva gjør statsråden for å sikre økt
kapasitet i rehabiliteringstilbudet?»

  «Kristelig Folkeparti ser
med bekymring på at skolehelsetjenesten ikke
er tilgjengelig nok for mange elever. På mange skoler er
tilbudet nede i et gjennomsnitt på 40-60 sekunder
pr. elev i uken. Et lavterskeltilbud som god skolehelsetjeneste
vil kunne forebygge både psykiske og fysiske
helseproblemer. Når opptrappingsplanen for psykisk helse
er ferdig, skal 800 nye årsverk i skolehelsetjenesten være
på plass.

Vil statsråden da vurdere f.eks. å fastsette
en standard for elevers ukentlige tilgjengelighet til skolehelsetjenesten?»

