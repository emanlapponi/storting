 «Statsråden har ved flere anledninger,
bl.a. i Stortinget 14. desember 2006, påstått at
det med Høyres modell med to nivåer
vil bli 3 300 færre lokalpolitikere i Norge.

Hva i Høyres program eller
forslag i Stortinget bygger statsråden en slik beregning
på?»

  Jeg tillater meg å stille følgende
spørsmål til samferdselsministeren:

«Onsdag 21. februar sporet
Signaturtoget av ved Hallingskeid og rammet gods- og passasjertrafikk
på en av Norges mest trafikkerte langdistansestrekninger,
Bergensbanen, helt frem til mandag kveld.

Hvilke initiativ vil statsråden
ta, og hvilke tiltak vil hun iverksette for å oppnå best
mulig driftsregularitet også i vinterhalvåret?»

  Jeg har følgende spørsmål
til landets samferdselsminister:

«Planarbeidet med ny E18 Arendal-Tvedestrand
står nå i stampe pga. kravene om behovsutredning
(KS1). Nå risikerer man i verste fall mange års
utsettelse av dette viktige veiprosjektet på Sørlandet.
I innstillingen til gjeldende NTP for perioden 2006-2015 ble det
forutsatt at veistrekningen Arendal-Tvedestrand skulle prioriteres ved
neste rullering av NTP for perioden 2010-2019. Nå står
denne viktige føringen i fare.

Hva kan statsråden gjøre
for at utbyggingen av E18 Arendal-Tvedestrand ikke forsinkes?»

  Jeg tillater meg å stille følgende
spørsmål til justisministeren:

«Situasjonen i Agder politidistrikt
er stadig omtalt i media. Politimester Hareide
har i brev til Politidirektoratet vist til at Agder politidistrikt
har måttet kutte 40 politistillinger pga. den pressede
ressurssituasjonen. I tillegg til ressursfordelingsmodellen viser
Hareide til høy husleie i Tinghuset
i Kristiansand.

Mener statsråden Agder politidistrikt
har dårligere ressurstilgang
enn hva som er tilfelle for landets øvrige distrikt, og
hva er den historiske utviklingen i økonomi og stillinger?»

 Jeg vil stille følgende spørsmål
til justisministeren:

«En undersøkelse gjennomført
av NorgesBarometeret viser at 52 pst. av norske kommuner ikke
har beredskapsplaner. Når vi ser stadig flere eksempler
på lokalt ekstremvær og kriser, er det
grunn til å være bekymret når over
halvparten av Norges kommuner ikke har beredskapsplaner.

Hva blir gjort for å få kommunene
til å vedta beredskapsplaner, og vil statsråden
vurdere nye tiltak for å få flere kommuner til å vedta
beredskapsplaner?»

 Jeg vil takke for et godt svar fra statsråden.

Det er en kjensgjerning at ekstremværet
i den senere tiden har kommet svært overraskende på mange,
og på mange kommuner. Jeg kan bare nevne orkanen «Narve»s herjinger
i Finnmark i januar i fjor. Da ble så å si hele
fylket mørklagt på grunn av det elendige strømnettet
vi har i fylket. Jeg kan også nevne all snøen
som sist uke falt på Sørlandet, hvor det ikke
akkurat virket som om alle var like godt forberedt
på så store snømengder.

Mitt neste spørsmål blir
derfor: Vil statsråden vurdere en lovfesting av beredskapsplaner
i kommunene, som et tiltak for å få fram flere
beredskapsplaner?

  Takk for også dette svaret.

Det siste spørsmålet gjelder
dette: Strømkrisen i Steigen i Nordland utfordret beredskapen.
Steigen kommune hadde vedtatt en beredskapsplan i 2006, og den kommunale
beredskapen fungerte rimelig bra. Men krisen utfordret i betydelig
grad flere statlige sektorer og monopolvirksomheter.

Vi kan i Aftenposten den 26. februar lese
at Senterpartiet vil legge ned fylkesmannsembetet,
og en begrunner det bl.a. med sikkerhet. Fylkesmannen har et koordinerende
ansvar for samfunnsberedskap i fylkene, og bistand til kommunene
står sentralt i fylkesmannens beredskapsarbeid.

Har statsråden gjort seg noen
tanker om hvordan sikkerhets- og beredskapsarbeidet skal organiseres
dersom Senterpartiet får gjennomslag
for å legge ned fylkesmannsembetet?

  Jeg vil gjerne få stille følgende
spørsmål til helse- og omsorgsministeren:

«Ifølge Rusmisbrukernes Interesseorganisasjon
bidrar ordningen med sprøyterom til at rusmiddelmisbrukere setter
sterkere doser. I løpet av ett år måtte
ambulansetjenesten tilkalles til sprøyterommet 36 ganger
pga. overdose. Statsråden har foreslått å forlenge
sprøyteromslovens virketid med to år, til desember
2009.

Vil statsråden revurdere hvor lenge
sprøyteromsloven skal virke når hun mottar evalueringen
av sprøyteromprosjektet fra Statens institutt for rusmiddelforskning?»

