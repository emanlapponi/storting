Som det framgår av innstillingen, er det tatt initiativ for å få reist et nasjonalt monument på Småskjær i Drøbaksundet for å markere begivenhetene på og rundt Oscarsborg festning den 9. april 1940. Det er ikke tvil om at dersom det skal reises et monument på Småskjær i Drøbaksundet, vil det være et monument som markerer en nasjonal begivenhet av betydning. Det er liten tvil om at hendelsene i Drøbaksundet den 9. april 1940 var av avgjørende betydning for hvordan Norge skulle stå imot nazistenes angrep på Norge i 1940. Presidentskapet har derfor funnet det naturlig, dersom det skal reises et slikt monument, at Stortinget på vegne av nasjonen Norge bidrar på en slik måte at dette kan bli et nasjonalt monument.




Nå er det imidlertid ikke sikkert at det blir reist noe monument. Presidentskapet har vært meget nøye med at det ikke er Stortinget som skal træ en beslutning ned over hodet på befolkningen i området rundt Drøbak og stille krav om at det skal reises et monument. Derfor vil det være Frogn kommune som har ansvaret for den saksbehandlingen som er nødvendig både i de kommunale organer og i forhold til befolkningen, slik at en beslutning om dette kan tas med oppslutning i befolkningen. Videre er det også Frogn kommune som må ha ansvaret for å behandle de spørsmål som berører eventuelle verneinteresser i området.




Dersom beslutningen om å reise et slikt monument blir tatt av de lokale myndigheter, er Presidentskapet imidlertid innstilt på at Stortinget bør bidra med to tredjedeler av kostnadene, at det settes av 4 mill. kr på inneværende års budsjett for å dekke de kostnadene som eventuelt påløper i år, og at Presidentskapet gis fullmakt til å følge opp prosjektet. Nå vil det nok være Stortingets neste presidentskap som får hovedansvaret for denne oppfølgingen. Blir det slik at det blir reist et monument, vil det være å håpe at det kan være ferdig slik at det kan avdukes den 9. april neste år, slik at man får en markering i tilknytning til denne spesielle datoen.




På vegne av Presidentskapet anbefaler jeg Stortinget å slutte seg til innstillingen fra Presidentskapet.




