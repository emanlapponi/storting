  Jeg hadde så mye på hjertet
i det første svaret at jeg vil si noe mer i tilknytning
til det før jeg svarer på det andre. Det er ikke
lenge siden det var et møte etter initiativ fra Riksadvokaten
hvor jeg var til stede sammen med Oslo politidistrikt og Kripos,
hvor vi diskuterte de spørsmålene som er tatt
opp i Oslo og østlandsområdet. Der framkom det
helt klart nettopp det som jeg sa, at man ser på de store
ranene mot Securitas, men at det også vil bli gjort forsøk
på å se om det er noe annet og mer som kan gjøres
i forhold til post- og bankran. Dette har høy prioritet.

Det er også riktig at noen av ranene
som er oppklart, gjelder unge mennesker. Da får vi spørsmålet
om hvordan man forebygger den type kriminalitet, og svaret er å ta
dem raskt. Det andre svaret er å ha et tett samarbeid med
skole og barnevernsmyndigheter og observere det man ser der, for
det ser man fort. Derfor er det bl.a. i Oslo igangsatt et eget prosjekt
i samarbeid mellom Oslo-politiet, Oslo-byrådet og Justisdepartementet,
for å gå inn og forebygge gjengkriminalitet og
tilløp til dette. Det har ført til at Justisdepartementet
ganske utradisjonelt er med på å bevilge stillinger
til barnevernskonsulenter. Vi vil også ta et møte
med organisasjonene i yrkeslivet og næringslivet for å drøfte
med dem hva slags tiltak de kan sette i verk. Jeg synes representanten
pekte på svært viktige områder, og vi
satser på dem alle.

  Vi lærer gjerne alt bra av andre for å bekjempe
kriminalitet, men jeg tror vi skal erkjenne at i Norge har det også vært
bølger. Det var en nedgang, og så svinger det
opp igjen. Jeg tror det er viktig at vi gjør det politiet
gjør for å bekjempe den organiserte delen av det,
reagere spesielt mot unge overgripere, forebygge det der man kan
se det, i samarbeid med skole og barnevernsmyndigheter og så ta
opp dialogen med næringsorganisasjonene. 

Da er vi inne på beskyttelsestiltak
og opplæring. Jeg er enig med representanten i at det er
et særdeles viktig område. Det er summen av tiltakene
som skal til. Jeg har det syn at vi skal kunne komme dette til livs,
men for øyeblikket er det en beklagelig utvikling som det
brukes mye tid og krefter på å bekjempe og bryte.
Jeg er enig med representanten i at vi må se på et
spekter av tiltak for å bryte dette, og det må være
sammenhengen som er avgjørende. Jeg skal gjerne undersøke
om vi har noe å lære av andre, fordi det er ingen
ting som skal stoppe en i å bekjempe en negativ utvikling.

Så får det også være
slik at det kan være forskjeller i kriminalitetsbilder
mellom to naboland, men jeg understreket i svaret mitt at representanten
og jeg har den samme forståelse. Det må til en
bred tilnærming med mobilisering av mange fra politi til
næringsorganisasjoner, og man må også se
på de ansattes situasjon.





                

