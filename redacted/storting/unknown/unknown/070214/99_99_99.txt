  Jeg har et spørsmål til
fiskeri- og kystministeren:

«Etter «Server»-forliset
utenfor Fedje er det fremkommet opplysninger om at Kystverket ikke
tok noe initiativ for å få lenser
og fartøysassistanse fra Mongstad og andre tilgjengelige
ressurser. Dette er oppsiktsvekkende når Kystverket selv
har brukt helhetsargumentasjonen i sammenheng med flytting av hoveddepot
fra Fedje til Florø. Det forutsettes at tilgjengelig beredskap
utnyttes, at Kystverket aktivt benytter sivilt utstyr og materiell
de kan disponere over.

Kan statsråden svare på hvorfor
dette ikke ble gjort?»

  Jeg tillater meg å stille følgende
spørsmål til arbeids- og inkluderingsministeren:

«Jeg er gjort kjent med at norske
oljearbeidere som har vært eksponert for giftige kjemikalier
på norsk sokkel, har problemer med å få ut
dokumentasjon omkring den giften de har vært utsatt for.

Hva vil statsråden gjøre
for å sikre at giftinformasjonen gis ut fra oljeselskapene,
slik at norsk lov og krav til arbeidstakernes sikkerhet blir fulgt?»

  Jeg tillater meg å stille følgende
spørsmål til arbeids- og inkluderingsministeren:

«Forbrukerkjøpsloven gir
forbrukere et sterkt vern og flere rettigheter i kjøpsforhold.
Funksjonshemmede som trenger ulike typer hjelpemidler, kan få støtte
til disse fra folketrygden. Støtten gis ikke
som et økonomisk tilskudd til eget kjøp, men som
utlån av aktuelt hjelpemiddel via hjelpemiddelsentralene.
En slik ordning fratar imidlertid den funksjonshemmedes forbrukerettigheter
som er viktige når hjelpemiddelet har feil og mangler.

Vil statsråden sikre hjelpemiddelmottakere
likeverdige forbrukerretter?»

  Jeg takker statsråden for svaret.

Som forbrukere kan vi søke
hjelp hos Forbrukerrådet og hos Forbrukertvistuvalget for å løse
en kjøpetvist. Dette er effektivt og billig for forbrukerne,
som ofte må anses som den svake part i en sak
som gjelder feil eller mangler ved en vare.

Når funksjonshemmede opplever at hjelpemiddelet ikke
svarer til forventninger og behov, kan de kontakte hjelpemiddelsentralen
og be om retting, slik som statsråden sa. Men dersom det
skulle oppstå uenighet om nødvendigheten av en
reparasjon eller et varebytte, har imidlertid brukeren ikke
mulighet til å søke hjelp gjennom forbrukermyndighetenes
system for tvisteløsning.

Vil statsråden etablere
tvisteløsningsordninger der man har mandat til å bistå funksjonshemmede
når de opplever manglende oppfølging og respons
hos hjelpemiddelsentralene?

  Jeg takker igjen for svaret.

Som fysioterapeut har jeg vært blant
dem som har vært med og tilpasset. Men jeg må si
at nå som stortingsrepresentant
har jeg fått mange klager i forbindelse med dette spørsmålet.
Det er derfor jeg tar det opp. Skal f.eks. funksjonshemmede delta
på lik linje med andre i arbeid og fritid, er
det helt avgjørende at de har hjelpemidler som er tilpasset
den enkelte.

Så er det sånn at anbudsregler
og anbudsrunder for hjelpemiddelsentralen kan føre
til at utvalget av hjelpemidler blir begrenset, og at særlige
behov hos enkelte funksjonshemmede ikke kan imøtekommes.

Vil statsråden åpne
for at funksjonshemmede som ikke får tilfredsstillende
tilbud om hjelpemidler, selv kan anskaffe egnede hjelpemidler på det
offentliges bekostning, og på den måten fremme
likestilling og valgfrihet for funksjonshemmede?

 Jeg vil stille følgende spørsmål
til helse- og omsorgsministeren:

«I Finnmark Dagblad 31. januar i år
kunne vi lese om en 84 år gammel nyoperert pasient
fra Karasjok som ble sendt hjem fra Universitetssykehuset Nord-Norge
i Tromsø uten ledsager. Hjemreisen varte i nesten ett døgn.
Fra kommunene hører vi om et økende press på sykehjemsplasser,
fordi eldre pasienter skrives ut raskt fra sykehusene, eller ikke
tas inn til sykehusbehandling.

Er statsråden tilfreds med samhandlingen mellom
helseforetakene og andre aktører, og da spesielt
kommuner og transportaktører?»

 Jeg vil takke for svaret – og jeg
har et oppfølgingsspørsmål.

Ifølge både Pasientombudet
i Finnmark og informasjonssjefen i Widerøe er historien
fra Karasjok om den nyopererte 84-åringen i rullestol ikke
et enkeltstående eksempel på lange
og strabasiøse hjemreiser. Pasientombudet i Finnmark er
bekymret over samhandlingen og dialogen mellom helseforetaket
og transportaktørene. Dessuten er enslige og
eldre pasienter en særlig utsatt pasientgruppe,
som i mange tilfeller umiddelbart er avhengige av tjenester
fra kommunen og primærhelsetjenesten når de kommer
hjem. Vurderer statsråden tiltak for å bedre
samhandlingen mellom helseforetak og transportaktører
og for å trekke kommunehelsetjenesten sterkere inn i denne samhandlingen?

 Jeg vil takke også for dette
svaret.

Vi ser stadig eksempler
i lokalavisene på at eldre pasienter sendes hjem
fra sykehuset uten å være i stand til å ta vare
på seg selv. Senest i går så vi et eksempel
i Oppland Arbeiderblad. En nyoperert, enslig kvinne på 75 år
ble sendt hjem om kvelden, med et bein som var gipset
fra foten til lysken. Gjøvik Sykehus måtte
nylig kutte 24 sengeplasser. Etter jul har de hatt et
overbelegg på mellom 110 og 116 pst. Vi kan nesten
frykte at vi er på vei mot et helsevesen som
er så effektivt at det går på helsa løs, både for
pasienter og ansatte.

Helseforetak og kommuner blir oppfordret til å inngå skriftlige
avtaler seg imellom for å forplikte seg til en samhandling.
Mange kommuner oppgir at de ikke har inngått
slike avtaler. Hva vil statsråden gjøre for å sørge for
at flere kommuner og helseforetak inngår skriftlige avtaler
om samhandling?

  Jeg har følgende spørsmål
til landbruks- og matministeren:

«Flere kommuner på Sørlandet
har innført og praktiserer boplikt. En form for boplikt
er for landbrukseiendommer og en annen form er boplikt i enkelte byer
som for eksempel Lillesand der man nå vil
skjerpe bopliktkontrollen. Boplikt er omstridt og fungerer som oftest
dårlig som virkemiddel til å opprettholde
bosettingen både i landbruket og i byene.

Mener statsråden det er
i tråd med folkeretten å tvinge folk til å bosette
seg på eiendommer man selv eier, eller ser statsråden
et behov for å endre de norske bopliktreglene?»

  Jeg har følgende spørsmål
til olje- og energiministeren:

«Storefoss småkraftverk i
Tovdalselva pålegges krav om konsesjonsplikt selv om det
synes åpenbart at verneverdiene ikke blir svekket,
og at den allmenne ferdsel ikke berøres negativt
av en utbygging. Rapport nr. 134 fra LFI, Unifob, Universitetet
i Bergen konkluderer med at det biologiske mangfoldet ikke
påvirkes negativt av en utbygging. På utbyggingsstedet
er det allerede gjort store tekniske inngrep i form av utsprengninger
i elveløpet, vei, jernbanetrasé og kraftlinjer.

Ser statsråden det urimelige i avgjørelsen?»

