18. desember 2000 vedtok Stortinget – etter muntlig innstilling fra Presidentskapet – å endre forretningsordenens § 53, slik at hver representant bare kan stille ett spørsmål i en ordinær spørretime. Endringen ble gjort gjeldende inntil utgangen av mars i år. Samtidig ble det besluttet at de samme talerstoler som brukes under den muntlige spørretimen, også skulle brukes under den ordinære spørretimen. 




Bakgrunnen for endringene var at det i halvparten av de ordinære spørretimene i høstsesjonen 2000 hadde vært nødvendig å redusere antallet oppfølgingsspørsmål til ett, for at sakene på dagsordenen skulle kunne avsluttes i løpet av den reglementsmessige tiden for formiddagens møte. Det ble ikke gjort noen endring i bestemmelsen i § 52 annet ledd om at hver representant samlet kan stille to spørsmål i uken, enten til skriftlig besvarelse eller i den ordinære spørretimen.




Erfaringene fra prøveperioden er etter Presidentskapets oppfatning positive. Varigheten av den ordinære spørretimen har gått ned, både som følge av færre spørsmål og på grunn av tidsbesparelse ved bruk av talerstolene på gulvet. I tillegg til spørretimen har det dessuten blitt tid til å behandle en interpellasjon i formiddagens møte. 




Et enstemmig presidentskap fremmer derfor forslag om at den midlertidige endringen av forretningsordenens § 53 nr. 3 tredje punktum, som Stortinget vedtok 18. desember 2000, gjøres permanent.




Umiddelbart ser jeg vel ikke at det er så enkelt å foreta den endringen som Magnhild Meltveit Kleppa foreslo her. Men det som kanskje kan vurderes, er om et spørsmål som er sendt inn til den ordinære spørretimen, og som det viser seg at statsråden ikke har mulighet til å svare på på grunn av at vedkommende er bortreist, kunne omgjøres til et skriftlig spørsmål, for man har jo mulighet til å stille både et skriftlig spørsmål og et spørsmål i den ordinære spørretimen i løpet av en uke. Ved eventuelt å få dette omgjort til et skriftlig spørsmål fikk man da beholde kvoten sin – hvis man tenker slik – med to spørsmål i uken.




Presidentskapet vil naturligvis, hvis det er et spørsmål og krav, vurdere denne løsningen. Men som jeg skisserte, lar det seg også gjøre å omgjøre dette ordinære spørretimespørsmålet til et skriftlig spørsmål, slik at man kan få et skriftlig svar på det. På den måten blir det ingen blokkering for neste spørretime, og man får et svar selv om statsråden er bortreist, fordi man hver uke har anledning til å stille to spørsmål. Men vi skal naturligvis gjerne undersøke den muligheten som Magnhild Meltveit Kleppa ber om. Det er ikke noe problem for Presidentskapet. 




Nå synes jeg kanskje at man gjør dette spørsmålet til et større problem enn det det er. Regelen er jo at statsrådene 

skal

 møte i spørretimen. Den andre regelen er at hvis en statsråd ikke har mulighet til å svare på et spørsmål, så kan en settestatsråd møte i stedet. Den problemstillingen som Magnhild Meltveit Kleppa reiste, at man i spørretime etter spørretime etter spørretime ikke får svar på sine spørsmål, tror jeg ikke er særlig aktuell, og den oppstår neppe veldig ofte. Men Presidentskapet vil naturligvis se på dette spørsmålet.




