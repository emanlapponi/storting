«Kommunene sender etterkrav til pårørende for betaling i forbindelse med at personer som har vært på sykehjem/omsorgsbolig går bort. Ekstrakravet skyldes endringer i inntekt som ikke har kommet med i de løpende betalingene. Fristen for skifte av boet etter at noen er gått bort, er 6 måneder. Mange reagerer kraftig når man så mye som 2 år etter at personen gikk bort, får krav fra kommunene.


Vil statsråden fastsette frister som gjør at kommunen ikke kan vente lenger enn til boet blir gjort opp med å komme med ekstrakrav?»


«Grunnfjellet i norsk økonomi er små- og mellomstore bedrifter med under 100 ansatte. For slike bedrifter uten underskudd i 2008 og som ikke er i bygg- og anleggssektoren, er det vanskelig å finne andre raskt virkende tiltak i budsjettet for 2009 eller i tiltakspakken enn økte skatter.


Kan eiere og ansatte i slike bedrifter forvente noen endring i denne holdning fra Regjeringen i det videre arbeid med tiltak mot de økonomiske nedgangstider?»


«Midlene til de regionale helseforetakene som følge av tiltakspakka skal også gå til ideelle institusjoner som har avtaler med regionale helseforetak og som er integrert i «sørge for»-ansvaret. Til tross for dette vil ikke alle dette innebærer bli tildelt slike midler, herunder Modum Bad, Oslo Hospital og Borgestadklinikken.


Vil statsråden sikre at de regionale helseforetakene tildeler midler til de ideelle institusjonene som har avtaler med de regionale helseforetakene?»






                

«Undertegnede viser til at problematikken knyttet til korridorpasienter ved norske sykehus ser ut til å vedvare og forsterke seg på tross av gjentatte lovnader fra statsrådens side. Slik jeg ser det, er ikke samhandlingsreformen svar godt nok for den akutte situasjonen.


Hvilke konkrete strakstiltak vil statsråden foreta seg for å få bukt med denne uverdige situasjonen ved norske sykehus, og vil statsråden ta et initiativ overfor de regionale helseforetakene for å sikre nok medisinske sengeposter?»






                

«Antall nyopprettede narkotikasaker i Oslo politidistrikt ble halvert de siste fire månedene i 2008 sammenlignet med året før. Det synes merkelig, ikke minst fordi det i mange bomiljø, f.eks. langs Akerselva, er stor uro over at narkotikaomsetningen øker, med mer utrygghet i bomiljøene som en direkte følge. Oslos politimester mener det er en kampanje i Oslo-politiet som er årsaken.


Hva mener statsråden er årsaken til at antall åpnede narkotikasaker er halvert i Oslo?»






                

«I Stortingets muntlig spørretime 11. februar vektla statsråden kostnadseffektivitet som et sentralt kriterium innen satsingen på fornybar energi. Manglende vindkraftutbygging skyldtes at man får mer igjen ved å satse på enøk. Med slik logikk skulle vannkraft stått sentralt i Enovas fornybarsatsing, men statsråden vektla i stedet satsing på offshore vindkraft og biokraft, med store subsidiebehov.


Hva mener egentlig statsråden når han snakker om kostnadseffektivitet og fornybar energi?»


