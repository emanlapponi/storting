 Jeg tillater meg å stille følgende
spørsmål til kommunal- og regionalministeren:

«Flommen i Trøndelag i februar
i år medførte betydelige skader for de flomrammede
kommunene. Kompensasjonsmodellen Kommunal- og regionaldepartementet
har brukt, dekker mellom 50 og 97 pst. av merutgiftene
kommunene har blitt påført på grunn av
flommen. I tillegg kommer en kommunal egenandel
på 20 pst. til NVE for flomsikring.

Mener statsråden at statens
kompensasjon er i samsvar med de forventningene hun skapte etter
sitt besøk i de utsatte kommunene?»

 Olje- og energiministeren uttalte for 14 dager
siden da jeg stilte spørsmål om dette, at han
ville se på en nedbetalingsplan for kommuner med store
utgifter i forbindelse med flomsikring, altså det som går
på NVE. Er kommunal- og regionalministeren villig til å gjøre
en ny vurdering av det som går på kompensasjonsordningen?
Jeg har vist til tall her. Jeg har fått en masse mail fra
de aktuelle kommunene, og det er klart at de nok har en litt annen
vurdering av hva statsråden sa under sitt besøk.
Tallenes tale er også rimelig klar i
etterkant: Dette medfører store ekstrakostnader. Er statsråden
villig til å se på dette og gjøre en
ny vurdering når det gjelder de kommunene som nå kommer
veldig dårlig ut?

 Jeg har et spørsmål til samferdselsministeren:

«Da staten i sin tid bygde Askøybroen mellom
Bergen og Askøy, la man vekt på at broen utgjorde
et sentralt landskapselement i innseilingen til Bergen.
Statens vegvesen utstyrte derfor broen med belysning på bærekablene, «perleradsbelysningen»,
som har gledet befolkningen og reisende i området i mange år.
I den senere tid har ikke belysningen vært operativ
pga. manglende vedlikehold, som er et statlig ansvar.

Vil statsråden ta et initiativ
for at belysningen igjen kan bli intakt, og bidra til at lysene
igjen kan tennes?»

 Jeg har følgende spørsmål
til kunnskapsministeren:

«200 elever står nå i fare
for å droppe ut av de videregående
skolene i Aust-Agder. Dette gir grunn til stor bekymring. Fra elevhold
er en forklaring at rådgivningen vedrørende yrkesvalg
er helt elendig. Skolen klarer ikke å kvalifisere
elevene til å ta de riktige yrkesvalgene. For mye teori
gjør også mange skoletrette. Det å gi
bedre informasjon om yrkesvalgmuligheter og arbeidsmarkedet må prioriteres
langt bedre hevder elevene.

Hva vil statsråden gjøre
for å unngå at mange elever dropper ut av de videregående
skolene?»

 Jeg tillater meg å stille følgende
spørsmål til helse- og omsorgsministeren:

«Regjeringen har nå til behandling
finansieringsansvaret for logoped- og audiopedagogtjenestene. Disse
har i dag anledning til å skrive regning til folketrygden
for undersøkelse og behandling av personer med språk-
og talevansker.

Vil statsråden ta initiativ
til en konsekvensanalyse
for cochlea-implanterte og slagrammede med språkproblemer
som en overføring av dette behandlingsansvaret til kommunene
vil få?»

Vil statsråden ta initiativ
til å skaffe bedre oversikt over behovet og tilbud
for audiopedagog- og logopedtjenester før hun fremmer en
lovendring der folketrygdloven § 5-10 oppheves?Siste
avsnittet var ikke med i det forhåndsleverte spørsmålet.

  Jeg har gleden av å stille følgende
spørsmål til landbruks- og matministeren:

«Nye aktører innen
meierisektoren som Q-meieriene og Synnøve Finden har i
en årrekke kjempet en kamp for å kunne etablere
seg som konkurrenter i et marked som har vært og er dominert
av en stor aktør, Tine. Selskapene opplever at Tine og
landbruksmyndighetene motarbeider dem og gjør hva de kan
for å unngå at det blir økt konkurranse
i dette markedet.

Hva vil statsråden gjøre
for å sikre at det blir tilstrekkelig med konkurranse
i meierisektoren?»

