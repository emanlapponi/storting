 Jeg håper samferdselsministeren fortsatt
har litt stemme igjen – det har vært mange spørsmål
i dag! Jeg har følgende spørsmål til statsråden:

«E18 mellom Tvedestrand
og Arendal utgjør en svært trafikkfarlig strekning.
Behovet for ny 4-felts motorvei på denne strekningen er
nå helt prekært, og utbyggingen bør starte
raskest mulig. Altfor mange mennesker omkommer årlig helt
meningsløst i trafikken på Sørlandet
pga. elendig veistandard i landsdelen. Antall
trafikkdrepte på Sørlandet er både
unødvendig, tragisk og skandaløst.

Kan statsråden svare på når
det er aktuelt å sette i gang utbygging av E18 mellom
Arendal og Tvedestrand for å redusere trafikkdøden?»

 Jeg tillater meg å stille følgende
spørsmål:

«Flere utenlandske
statsborgere med kjæreste i Norge har ikke
fått innvilget visum. Praktiseringen av regelverket
gjør det nesten umulig å komme på besøk
til Norge hvis du er fra visse land. Dette til tross for
at det fremvises både lønnsslipp og gis økonomisk
garanti. I brev fra UDI sies det at praksisen er å avslå nær alle
søknader fra bestemte land.

Vil statsråden ta initiativ
overfor UDI slik at visumpraksisen endres, blir mer fleksibel og
i større grad imøtekommer unges behov for å besøke
hverandre før ekteskap?»

 «Administrasjonen i Helse Vest har
igjen fremmet et forslag om organiseringen av det nevrokirurgiske
tilbudet i regionen som strider mot vedtakene i Helse Stavanger.
Helse Vest mener i innstillingen at vedtaket endelig
bør vedtas av et foretaksmøte.

Vil statsråden sørge for å få en
endelig beslutning i denne saken som også får
tilslutning i Helse Stavanger?»

