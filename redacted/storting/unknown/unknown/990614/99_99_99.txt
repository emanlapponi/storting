 Det er i de senere årene gjennomført en rekke tiltak i Stortingets bygninger med tanke på å gjøre dem mer tilgjengelige og brukervennlige for bevegelses- og orienteringshemmede. Det gjelder både for brukere av publikumsgalleriet, for adkomst via Stortingets innganger og i forhold til å kunne bevege seg omkring, i og mellom bygningene. Presidentskapet er likevel også av den oppfatning at mye fortsatt kan og bør gjøres. Dette er tatt opp med Stortingets administrasjon med sikte på, så langt som mulig, å finne fram til gode løsninger i samarbeid med de bevegelseshemmedes organisasjoner.




Når det gjelder den delen av Lars Ødegårds spørsmål som spesielt går på bevegelses- og orienteringshemmede 

representanters

 arbeidsforhold i selve 

salen

, er Presidentskapet klar over at det i dag er begrensninger som hindrer en utøvelse av vervet på en måte som kan sies fullt ut å være på lik linje med det som gjelder for de øvrige representantene.




I en bygning som er over 130 år gammel, vil man naturlig nok støte på både praktiske begrensninger og antikvariske hensyn som gjør det vanskelig 

helt

 å oppnå dette, eller å iverksette løsninger som ellers er ønskelige.




Presidentskapet legger avgjørende vekt på at arbeidsforholdene må tilrettelegges slik at enhver møtende representant settes i stand til å utøve alle de rettigheter og plikter som følger av vervet som folkevalgt, både i salen og utenfor. Det vil likevel neppe være mulig med de eksisterende rammebetingelser å finne løsninger som for bevegelses- og orienteringshemmede i enhver situasjon er fullt ut 

identiske

 med dem som gjelder for de øvrige representantene. Presidentskapet vil imidlertid arbeide videre med å fjerne unødvendige begrensninger og å tilrettelegge for praktiske løsninger som gjør at arbeidsbetingelsene blir oppfattet som 

likeverdige

 for alle representanter.




