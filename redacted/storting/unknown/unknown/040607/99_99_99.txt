 Jeg skal bare veldig kort redegjøre for – nærmest for protokollen – at Arbeiderpartiet for sin del slutter seg til det som saksordføreren sier her, også til bakgrunnen og begrunnelsen for de forslag som ligger i saken.




Det ene gjelder å endre stemmetallet ved suverenitetsavståelse etter § 93. Det kan nok i seg selv være en debatt som man sikkert kan ha: hvorvidt det er rimelig, riktig, og fornuftig å ha et høyere flertallskrav til suverenitetsavståelse enn vi har til å endre Grunnloven. Det er godt mulig at den diskusjonen bør komme, men vi synes altså, i likhet med hva saksordføreren framførte her, at det er helt urimelig å tenke seg å legge en bestemmelse som spesielt relateres til medlemskap i EU, inn i Grunnloven – en såpass spesifikk bestemmelse inn i landets konstitusjon tror vi er helt urimelig.




Det andre, at vi går inn for rådgivende folkeavstemning, og at det relaterer seg nettopp til anvendelsen av § 93 her i Stortinget, ser vi som et framsteg for den demokratiske tenkningen og styresettet i Norge.




