 Jeg har følgende spørsmål
til landets olje- og energiminister:

«NVE har pr. 1. januar 2005 beregnet
det totale tekniske og økonomiske utbyggbare vannkraftpotensial
i Norge til 205 TWh, innenfor bestemte
grenser for investeringskostnader. Denne beregningen representerer
en vesentlig oppjustering av vannkraftpotensialet i forhold til
oversikten av 1. januar 2004. Beregningen fra NVE viser et gjenværende
utbyggbart potensial på rundt 42 TWh.
Rundt 25 TWh ligger innenfor rammen av småkraftverk.

Hva vil statsråden konkret
foreslå for å realisere økt utbygging
av småkraftverk i Norge?»

 Jeg tillater meg å stille følgende
spørsmål til olje- og energiministeren:

«I Soria Moria-erklæringen
heter det at også gasskraftverket på Kårstø skal
ha fullskalaanlegg for CO

2

-fjerning innen 2009.
Merkostnadene har statsråden i et skriftlig svar til undertegnede
og i mediene sagt at utbyggerne må bidra økonomisk
til. Det er fra Naturkraft AS opplyst at merkostnader for rensing
og komprimering er 1,5 mrd. kr. I tillegg kommer kostnader til eventuell
lagring, distribusjonssystem og injeksjon.

Hvor stor andel av kostnadene på 1,5
mrd. kr er det Regjeringen ser for seg at Naturkraft skal dekke?»

 Jeg vil stille følgende spørsmål
til olje- og energiministeren:

«Ifølge Finansavisen 3. november
så spår Verdensbanken og Deutsche Bank en mangedobling
i prisen for CO

2

-kvoter. Det vil drive norske
og europeiske kraftpriser i været og svekke konkurranseevnen
til norsk industri i forhold til land som ikke
er med i kvotesystemet.

Hva vil statsråden gjøre
for å sikre at norsk energiintensiv industri ikke
tvinges til å flytte til land utenfor kvotesystemet?»

  Jeg takker statsråden for svaret.

Jeg er helt enig i at man skal legge forholdene
til rette for norsk industri og sørge
for at de får gode rammebetingelser i forhold
til land man konkurrerer med, både i Europa
og andre deler av verden.

Jeg har i den forbindelse lyst til å minne
statsråd Enoksen om det engasjementet som var i Union-saken
i valgkampen. Da var det ikke måte
på hva disse regjeringspartiene som nå har dannet
regjering, skulle gjøre. Man klagde på at den
forrige regjeringen hadde en tom verktøykasse
i så måte.

Jeg vil utfordre statsråden
på følgende: Hva vil Regjeringen nå gjøre
for å legge forholdene til rette for Union og
en del andre industribedrifter, der de kritiserte den
forrige Regjeringen?

Kan statsråden vise noen
av de verktøyene som Regjeringen har?

  Jeg har følgende spørsmål
til samferdselsministeren:

«Mange pendlere i Akershus ønsker å benytte
seg av AS Gardermobanens avganger for å komme raskere og enklere
til og fra arbeid i Oslo. NSBs avganger er svært fulle
i rushtiden, samtidig som Gardermobanen har ledig kapasitet. For å utnytte
ledig kapasitet innen tognettet i Akershus må AS
Gardermobanen tilby pendlere mulighet for overgang/tillegg
med ordinært månedskort. Fylkestinget i Akershus
har flere ganger vedtatt dette enstemmig.

Vil statsråden utrede en slik mulighet?»

 Jeg har et spørsmål til kunnskapsministeren.

«Regjeringen har varslet at maksimalprisen
i barnehagen skal senkes til 2 250 kr pr. måned fra 1.
januar 2006.

Vil Regjeringen opprettholde
dagens mulighet til å ta foreldrebetaling utover maksimalpris
hvis kvaliteten i barnehagen ellers vil rammes, også etter
1. januar 2006? »

 Jeg takker statsråden for svaret.
I Kristelig Folkeparti er vi opptatt av både å bygge
ut nok plasser til alle, få en lavere pris og få en
god kvalitet i form av pedagogisk kompetanse og voksentetthet. Hvordan
vil statsråden og Regjeringen i fortsettelsen sikre
at kvaliteten ikke rammes når man skal bygge
ut enda raskere og få ned prisen enda
mer? Er ikke kvaliteten det aller viktigste?

 Jeg takker statsråden for svaret,
og jeg er glad for at han i dag sier at han skal videreføre
unntaksbestemmelsen som gir barnehagene mulighet til å kunne
ta en høyere foreldrebetaling i helt spesielle tilfeller
og i samråd med foreldrene i barnehagen. Det er viktig
at strenge kriterier må være oppfylt,
for at en skal få denne muligheten. Men kan vi være
sikre på at det i fortsettelsen vil være
en forståelse i Regjeringen for at barnehager i overgangsperioder
kan ha høyere utgifter, høyere kostnader, og at
de da kan ha en garanti fra Regjeringen om at det vil bli forstått
når en videreutbygger maksprisordningen?

  «Jeg viser til Regjeringens politiske
plattform, Kapittel 17, Innvandring og integrering.
Her foreslås det å etablere ventemottak
for dem som har fått endelig avslag,
men foreløpig ikke har returnert.

Hva er forskjellen mellom ventemottak,
som her foreslås, og det allerede foreslåtte utreisesenteret
i Lier?»

  Jeg tillater meg å stille følgende
spørsmål til helse- og omsorgsministeren:

«En undersøkelse publisert
i Tidsskrift for Den norske lægeforening 3. november
2005 viser at det er store kjønnsforskjeller når
det gjelder behandling av hjertelidelser i Norge, og at kvinner
får dårligere behandling enn menn.

Hva vil statsråden foreta seg for å få slutt
på denne diskrimineringen?»

