 Heldigvis er det slik at vi lever i et åpent samfunn. Vi lever i et samfunn som er forholdsvis lett gjennomsiktlig, og vi har et storting som gjennom alt sitt virke tilstreber størst mulig grad av åpenhet.




Vi har etter hvert fått utviklet et system med høringer i Stortinget, der så godt som alle høringer, så lenge det er praktisk mulig å gjennomføre det, er åpne, og der både presse, publikum og andre inviteres til å være til stede. Samtidig gis det ut oversikt over hvem som kommer til de åpne høringene for enten å bli konfrontert med sine meninger eller tilkjennegi sine meninger. I tillegg blir stort sett alt som er av skriftlige henvendelser til Stortinget, herunder komiteene, registrert i Stortingets journaler og kan tilflyte dem som ønsker å skaffe seg oversikt.




Slik jeg har oppfattet det, er det ingen av stortingsrepresentantene, i hvert fall som jeg har fått melding om, som er ille berørt fordi de føler seg presset av representanter som kommer til huset for å gjøre sin mening kjent. Tvert imot er det slik at jeg har følelse av at alle stortingsrepresentantene og alle partiene ønsker at befolkningen på ulike måter skal komme til Stortinget og gjøre sitt syn kjent. Slik skal det være fordi vi ønsker at før Stortinget fatter beslutninger, skal mest mulig av tilgjengelige opplysninger tilflyte stortingsrepresentantene, og derigjennom Stortinget, på en slik måte at det meste skal kunne bli vurdert. Slik sett føler vi i presidentskapets flertall at så godt som alle hensyn er tatt for at vi skal ha et storting som ikke forsøker å lukke seg på noen som helst slags måte.




På den bakgrunn synes flertallet i Stortingets presidentskap at forslaget om å utarbeide et register for såkalte lobbyister vil være unødvendig og skape et unødvendig byråkrati. De som ønsker å holde sin aktivitet skjult i forhold til Stortinget, vil kanskje trekke virksomheten ut fra Stortinget, enten til den private sfære eller på annen måte, for å unngå å bli registrert i et slikt register. Det synes vi vil være en uheldig utvikling og en uheldig konsekvens av et slikt register.




Stortingets presidentskap har dermed gjennom flertallsbeslutning innstilt for Stortinget ikke å etablere et slikt register. Vi ser heller ikke at det blir noen større grad av åpenhet gjennom en slik etablering, og foreslår derfor forslaget avvist.




 Stortingets presidentskap ber i dokumentet i dag om en betydelig ekstrabevilgning til Mehamn-kommisjonen. Jeg finner derfor grunn til, fordi beløpet er så stort, å redegjøre for Presidentskapets begrunnelse for at man har villet imøtekomme det behovet som kommisjonen har anført at den har. Både Stortinget, Stortingets kontroll- og konstitusjonskomite og Stortingets presidentskap har vært opptatt av at vi ved oppnevningen av denne granskingskommisjonen ikke skulle la noe stå uprøvd i forhold til å søke å finne fram til bakgrunnen for og årsaken til Mehamn-ulykken. Det har som konsekvens at vi har måttet gi Mehamn-kommisjonen ganske store fullmakter med hensyn til å innhente informasjon der det var mulig å finne den. Når da kommisjonen kommer til Presidentskapet og søker om å få utsatt fristen, fordi den føler behov for å gjøre ytterligere undersøkelser, foreta ytterligere tekniske beregninger som er forholdsvis kostbare, har altså Stortingets presidentskap enstemmig funnet at det er noe som vi må gi tillatelse til. Det har en budsjettmessig konsekvens å forlenge fristen for avgivelse fram til 31. desember 2004. Vi innstiller på dette overfor Stortinget fordi vi ønsker at ikke noe skal være uprøvd i forsøket på å finne årsaken til og bakgrunnen for denne forferdelige flyulykken. Vi ber derfor om Stortingets tilslutning til en forholdsvis betydelig budsjettmessig økning og mulighet til å disponere midler på dette årets budsjett. Vi foreslår beløpet forhøyet med 8 592 000 kr, og ber om å få Stortingets tilslutning til denne tilleggsbevilgning.




