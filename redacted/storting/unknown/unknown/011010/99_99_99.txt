 mottok på Stortingets vegne de oppleste dokumenter og uttalte:




Deres Majestet, Deres Kongelige Høyhet!




Det 146. Storting, som Deres Majestet i dag har åpnet, er det første i en ny valgperiode. Mange av de representanter som møter i det nyvalgte storting, har erfaring fra tidligere perioder. Deres innsikt og erfaring vil være av stor verdi for Stortingets arbeid. Samtidig møter det i år mange nye representanter. Jeg er sikker på at disse bringer med seg nye impulser og sterk vilje til verdifull innsats for landets beste.




Dette Stortinget går til sin ansvarsfulle gjerning i en tid som er sterkt preget av det grufulle terrorangrepet på USA og den spente situasjonen som følger i kjølvannet av jakten på de skyldige for dette angrepet, og en lang, men nødvendig kamp mot terrorisme. Omfattende internasjonal innsats vil være nødvendig både for å forebygge og løse de alvorlige problemer som verdenssamfunnet her står overfor.




Også vi må yte vår skjerv i denne sammenheng.




Stortinget vil – som representant for vårt folkestyre – medvirke samvittighetsfullt i dette arbeidet, hvor ikke minst bestrebelsene for å bekjempe fattigdom og undertrykking i verden vil måtte stå sentralt. Vi må ikke tillate oss å glemme den nød og den urett som rammer millioner av mennesker verden over hver eneste dag.




Også på vår hjemlige arena er oppgavene mange og utfordrende. Helse, omsorg, trygghet, kunnskap og kultur vil være sentrale elementer i våre bestrebelser på å opprettholde og videreutvikle velferdsstaten. Det blir en stor oppgave for Stortinget å bidra til å skape stabilitet og forutsigbarhet i den økonomiske politikken, videreutvikle de offentlige tjenester til beste for landets befolkning og bekjempe kriminalitet i en verden der hendelser utenfor våre grenser vil påvirke folks hverdag langt sterkere enn tidligere.




Trontalen bærer også bud om sterk satsing på disse områdene.




Den høstsesjonen vi nå går inn i, vil i stor grad bli preget av arbeidet med å vedta statsbudsjettet for 2002. Budsjettbehandlingen er alltid en krevende oppgave. Erfaring tilsier imidlertid at det først og fremst vil være midlene og ikke målene man strides om. 




Jeg er sikker på at hver enkelt av oss vil ha landets beste for øye, og samtidig søke å gi vårt bidrag til beste for mennesker i de deler av verden der ufred, undertrykkelse og nød hersker.




Jeg er ellers overbevist om, Deres Majestet, at jeg har samtlige representanter med meg når jeg avslutningsvis finner det på sin plass å gi uttrykk for dyp medfølelse med de etterlatte etter den tragiske flyulykken som i forgårs rammet SAS i Milano.




I forvissning om at representantene vil gjøre sitt ytterste for å løse de mange og store oppgavene som ligger foran oss, samler vi oss i det gamle og viktige ønske:




Gud bevare Kongen og fedrelandet!




Stortingets øvrige medlemmer istemte dette ønsket, og alle de tilstedeværende sang deretter første vers av fedrelandssangen, «Ja, vi elsker».




Hans Majestet Kongen og Hans Kongelige Høyhet Kronprinsen med følge forlot deretter stortingssalen, ledsaget av den deputasjon som hadde fungert ved mottakelsen.




