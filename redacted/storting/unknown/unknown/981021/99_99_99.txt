 Gjennom dei velferdsordningane vi har med fødselspermisjon,
tidskonto, barnehagar og no sist kontantstøtte, føler
eg at småbarnsforeldre har gode sjansar til å velja
når det gjeld omsorgstilbod. Nettopp høvet til
valfridom har jo som kjent vore heilt sentralt i arbeidet med å utforma
ordninga med kontantstøtte. Fridomen til å kunna
velja føreset likevel eit barnehagetilbod av eit slikt
omfang og ei slik utforming at det dekkjer barnefamiliane sine ulike
behov. Statens viktigaste verkemiddel for å få til
ei slik utvikling av barnehagetilbodet har vore, og er framleis,
statstilskotet til drifta av barnehagane. For neste år
har vi difor foreslått endringar i kriteria for tildeling
av driftstilskot. Endringane inneber ei meir finmaska inndeling
av opphaldstidene og ein markert auke av statstilskotet for korte opphaldstider
i barnehagane. På denne måten får barnehageeigarane
betre høve økonomisk sett til å møta
dei ulike behova til barnefamiliane.

Som representanten Bekkemellom Orheim peikar
på, er det eit klart ynske om at fleksibel opphaldstid
i barnehagen ikkje berre er knytt til dei yngste borna. Dette er like
viktig for born over kontantstøttealder. Nettopp difor går
vi i vårt budsjettframlegg inn for at ei meir finmaska inndeling
av driftstilskotet til barnehagar skal gjelda for alle alderstrinn,
og ikkje berre for årskulla som har rett til kontantstøtte.

I kva grad dei foreslåtte endringane
fører til at den einskilde familien får eit tilbod
i tråd med sine individuelle behov, vil likevel vera avhengig
av kva barnehageeigarane vel å tilby. Det er sjølvsagt
ingen garanti for at barnehagane tilbyr t.d. 50 pst. opphaldstid
i barnehagen, sjølv om statstilskotet for slik opphaldstid
blir auka. For å få dette til oppmodar eg difor
alle barnehagane om å planlegga slik at barnehagetilboda
lar seg kombinera med kontantstøtte og andre ordningar
for permisjon og ulike arbeidstider som foreldre ynskjer å gjera
seg nytte av. Til slik planlegging er det viktig at barnehageeigarane
har eit godt grunnlag å bestemma ut frå. Departementet
har utvikla ei rettleiing for gjennomføring av behovs- og
brukarundersøkingar som eg vonar vil vera til hjelp. Dette
går det ut informasjon om i desse dagar, og det vil vera
eit godt verktøy som er tilgjengeleg for alle barnehageeigarar
og kommunar.

Eg og departementet mitt har retta fleire oppmodingar til
kommunane og private barnehageeigarar til å organisera
barnehagetilbodet fleksibelt med omsyn til opnings- og opphaldstider.
Vi har hatt eit utviklingsprogram over tre år, der eitt
av hovudmåla var akkurat dette. Eg veit at mange barnahagar
i dag kjem foreldra sine ynske i møte på dette
punktet, og eg aktar å halda fram med å minna
barnehagane om kor viktig det er å tilby fleksible opphaldstider.

