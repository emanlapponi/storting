 Jeg vil først få understreke
at det følgebrevet som representanten Storberget viser
til, ikke er utarbeidet av eller på noen
måte klarert med Justisdepartementet. Norges Skogeierforbund
har utarbeidet følgebrevet på eget initiativ,
og brevet ble ikke forevist departementet før
det ble utsendt. Justisdepartementet innestår derfor ikke
for innholdet i brevet.

Årsaken til at Justisdepartementets logo
står trykt på brevet, skyldes ifølge
Skogeierforbundet en feil under trykkingen. Logoen skulle vært
trykt på selve spørreskjemaet som er utarbeidet
av departementet, og ikke på følgebrevet
utarbeidet av Skogeierforbundet. Departementet ble av Skogeierforbundet
først gjort oppmerksom på denne feilen etter
at brevet og spørreskjemaet var blitt utsendt. Departementet
har derfor ikke hatt noen mulighet til å rette
feilen.

Jeg beklager at brevet på denne måten
feilaktig gir inntrykk av at Justisdepartementet innestår
for brevets innhold. Jeg vil understreke at departementet tar sterkt avstand
fra den vinkling som Skogeierforbundet har valgt i sitt
følgebrev. Det har hele tiden vært en
klar forutsetning for undersøkelsen at den skulle gjennomføres på en
nøytral måte for på denne
måten å sikre best mulig faktakunnskap om virkningen
av tomtefesteloven § 15. Dette er også årsaken
til at departementet i forbindelse med undersøkelsen har
valgt å samarbeide både med grunneiersiden
og med festersiden.

Skogeierforbundet har opplyst at de i neste
nummer av Skogeieren vil redegjøre for den feil som er
begått, og at de overfor Justisdepartementet vil beklage
det som er gjort fra deres side.

