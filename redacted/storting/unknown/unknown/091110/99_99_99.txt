 Presidentskapet fremmer en enstemmig innstilling om to endringer i reglene om rett til
            innsyn i Stortingets dokumenter. 

Nye regler om det ble vedtatt av Stortinget 16. mars i år, og trådte i kraft 1. april.
            Etter disse reglene er det i utgangspunktet rett til innsyn også i dokumenter som blir
            utvekslet mellom stortingsrepresentantene, stortingsgruppene eller gruppesekretariatene
            på den ene siden og bl.a. Stortingets administrasjon på den andre siden. Spørsmål om
            innsyn i utredningsseksjonens inn- og utgående dokumenter ble ikke omtalt i
            innstillingen om de nye reglene. 

Helt siden utredningsseksjonen ble opprettet i 1999, har det vært fast praksis at et
            notat fra utredningsseksjonen er oppdragsgiverens eiendom, og at utredningsseksjonen
            ikke røper hvilke oppdragsgivere som har spurt om hva. 

Bakgrunnen for å gi oppdragsgiveren en fortrolig behandling er å gi dem rom til å kunne
            arbeide med politiske initiativ uten at det blir kjent for alle. 

Presidentskapet mener at sterke reelle hensyn gjør at den praksisen bør bli
            opprettholdt for utredningsseksjonens dokumenter, og Presidentskapet legger til grunn at
            det ikke har vært tilsiktet å forandre den praksisen. Derfor foreslår Presidentskapet en
            tilføyelse i reglene om rett til innsyn i Stortingets dokumenter som går ut på at
            reglene ikke gjelder for dokumenter som blir utvekslet mellom stortingsrepresentantene,
            stortingsgruppene eller gruppesekretariatene på den ene siden og Stortingets
            utredningsseksjon på den andre. 

Den andre endringen gjelder regelen om klager over avgjørelser om innsyn. Den som har
            fått avslag på en anmodning om innsyn, kan påklage avslaget til direktøren når
            avgjørelsen er truffet av en tjenestemann som er underordnet direktøren. Avgjørelser som
            er truffet av direktøren, kan påklages til Presidentskapet. Det foreslås nå presisert
            for å avskjære tvil at det bare er avgjørelser truffet av direktøren som første instans
            som kan påklages til Presidentskapet. 

 Etter Presidentskapets oppfatning foreslås det ikke noen innskjerping. Det foreslås en
            tydeliggjøring av det regelverket som har vært en forutsetning for
            utredningssekretariatet siden ordningen med utredningssekretariat ble innført i 1999 –
            altså en presisering i den teksten som ble vedtatt i mars i år. 

Så til spørsmålet om innsyn. Presidentskapets diskusjon om dette kan jeg dele med
            Stortinget. Det som vi først og fremst har vært opptatt av, er å ivareta opposisjonens
            mulighet til å kunne utrede, analysere og stille spørsmål om saker de eventuelt vurderer
            å foreslå, eller, for den saks skyld, ønsker argumentasjon i forhold til det som
            regjeringen har foreslått, uten at det skal komme til offentligheten før representanten
            selv velger å offentliggjøre det. Hensikten med det er selvfølgelig å styrke
            opposisjonens mulighet til å jobbe i forhold til posisjonen, som har noe av den samme
            muligheten som en statsråd har til å be sitt embetsverk om utredninger i form av interne
            notater som ikke blir offentliggjort. Man kan på den måten få analysert saker uten at
            man nødvendigvis konkluderer med at det skal ende opp i et konkret forslag. Det er
            viktig for demokratiet at opposisjonen også har den arbeidsmuligheten og kan styrke
            grunnlaget for sine forslag gjennom innhenting av analyser, utredninger, fra et
            utredningssekretariat. Det er ikke sånn, som representanten Skei Grande sier med
            henvisning til brevet fra presselosjen, at en tilsvarende praksis av offentlighetsloven
            ville føre til at all saksbehandling i regjeringsapparatet eller i det offentlige for
            øvrig ikke ville bli offentlig. Tvert imot, det er faktisk sånn at i offentlighetsloven
            er det unntak for intern forberedelse i et departement før en sak legges fram. En
            statsråd har en rekke dokumenter som ikke er offentlige. På samme måte ønsker vi at
            opposisjonen skal ha mulighet til å utrede saker uten at man er forpliktet til å
            offentliggjøre dem. 

Bare for ordens skyld: Hvis utredningsseksjonen i Det norske storting stiller spørsmål
            til en utredningsseksjon i et annet land, vil det i utgangspunktet være saker som ikke
            er unntatt offentlighet, for det gjelder ikke spørsmål fra en representant til
            utredningssekretariatet. Det gjelder spørsmål fra utredningssekretariatet til en
            utenforstående instans. Da er de dokumentene offentlige. 

Til sist: Det er selvfølgelig opp til representanten gjerne å offentliggjøre både
            utredningen og selvfølgelig den konklusjonen man selv trekker av utredningen i form av
            et forslag. Vi ønsker altså å legge til rette for at også opposisjonen skal ha
            arbeidsforhold som gjør at man med grundighet kan møte posisjonen og regjeringen på en
            godt forberedt måte. 

 Jeg vil bare minne om at vi nå snakker om en justering av en tekst som ble grundig
            diskutert og vedtatt i mars, med virkning fra 1. april. I den diskusjonen som gikk forut
            for den grundige behandlingen som da forelå, var det i hvert fall ikke nevnt den
            intensjonen at dersom representanten Skei Grande eller andre ber om en utredning, skulle
            den offentliggjøres av utredningssekretariatet. Den kan selvfølgelig også
            offentliggjøres av mottaker. 

Så er jeg enig med representanten Skei Grande i at det er en stor verdi at også
            representanter kan stille spørsmål til embetsverket i et departement og få det samme
            faktasvar og den samme seriøse behandling som det regjeringen får, når man bruker det
            samme utredningsapparatet. Men det er altså en forskjell, og det er at regjeringen kan
            bruke utredningskapasiteten også til forberedelse av saker som kanskje ikke engang blir
            foreslått, nettopp kanskje på grunn av forberedelsen. Det er, i motsetning til de
            dokumenter som jeg er enig med Skei Grande i at det er en velsignelse at vi har, altså
            ikke underlagt offentlighet fordi det er statsrådens egne dokumenter. 

Vi ønsker altså å gi opposisjonen den samme mulighet til å kunne utrede og analysere
            spørsmål uten at dette må offentliggjøres, f.eks. fordi konklusjonen på en slik
            utredning kan bli at en finner ut at ideen kanskje ikke var så god, eller at en får gode
            argumenter til en god idé. Det er altså det som har vært praktisert fram til mars i år.
            Det var ingen argumentasjon i mars om at forandring av regelverket hadde til hensikt å
            endre praksis. Derfor bringer vi nå teksten i tråd med det som var praksis før mars i år
            – og som ikke var et hovedtema for forandringene i mars. 

