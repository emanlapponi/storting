 Bare en kort begrunnelse for at dette forslaget kommer opp.




I denne høstsesjonen har det i halvparten av de ordinære spørretimene vært nødvendig for presidenten å benytte adgangen etter forretningsordenen til å begrense oppfølgingsspørsmål til ett for at sakene på dagsordenen skulle kunne avsluttes i løpet av den reglementsmessige tiden for formiddagens møte. Presidentskapet finner denne situasjonen utilfredstillende og går etter samråd med gruppelederne inn for følgende midlertidige tiltak:




1. Presidentskapet foreslår en endring av forretningsordenen som går ut på at en representant kan stille ett spørsmål i den ordinære spørretimen mot nå to spørsmål. Vi foreslår ingen endringer av regelen om at en representant hver uke kan stille sammenlagt to spørsmål til skriftlig besvarelse og i ordinær spørretime.




2. De samme talerstolene som brukes under den muntlige spørretimen, vil også bli brukt under den ordinære spørretimen. Man bruker altså talerstolene på gulvet under hele spørretimen på onsdag. Denne talerstolen som jeg nå benytter, vil altså ikke bli brukt i den ordinære spørretimen. 




Disse tiltakene vil bli gjort gjeldende allerede fra den første spørretimen over nyttår for en prøveperiode inntil påsken 2001. Ordningen vil så bli evaluert for eventuelt å komme inn som fast ordning i forretningsordenen.




Presidentskapet ber om tilslutning til denne ordningen.




