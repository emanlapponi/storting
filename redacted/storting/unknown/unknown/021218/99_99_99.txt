 Spesialisthelsetjenesten i Finnmark er organisert
i ett foretak – Helse Finnmark HF. Dette foretaket har
det praktiske ansvaret for at hele fylkets befolkning
får en spesialisthelsetjeneste som er faglig god når
de trenger det.

Helse Nord har «sørge for»-ansvaret
i helseregion Nord. De regionale helseforetakene
har et helhetlig ansvar i tråd med beslutningene som fattes
i Stortinget. Gjennom behandlingen av St.prp nr. 59 for 2001-2002 har
Stortinget stilt krav om at de regionale
foretakene skal gjennomføre omstillings- og effektiviseringstiltak for å kunne
gi bedre effekt av helseressursene. I den forbindelse
har det regionale helseforetaket satt
i gang utredningsarbeider for å se hvordan man på best
mulig måte kan møte framtidens
utfordringer. I dette ligger det å gjennomgå foretakenes
oppgaver og organisering av tjenestetilbudet. Den stadige spesialiseringen
innen de medisinske fagene
og den teknologiske utviklingen gjør at ingen organisering eller
struktur kan vare over veldig lang tid. En ansvarlig
oppfølging av «sørge for»-ansvaret innebærer å ha
et blikk for hvilke organisatoriske og strukturelle endringer som
bør gjøres for å sikre befolkningen et
kontinuerlig høykvalitets tjenestetilbud.

Når det gjelder nødmeldetjenesten,
har Helse Nord anbefalt overfor sine helseforetak at man
skal ha en 113-sentral i hvert helseforetak. Dette er en organisatorisk endring – når
det skjer – som ikke har noen konsekvenser for
det akuttmedisinske tilbudet ved enheter som ikke har 113-sentral.
Formålet med denne endringen er å gi en ytterligere
forbedring av kvaliteten på håndteringen
av nødmeldingssituasjoner.

I Helse Nords planer – slik de er
blitt forelagt departementet gjennom melding av 1. desember
i år – er det ingen planer verken om nedlegging
av sykehus eller akuttfunksjoner i Kirkenes.
Og Helse Nord har også klart gitt uttrykk for
at de heller ikke har intensjoner
om det. Jeg opplever at Helse Nord er meget bevisst på helseregionens
størrelse, ikke minst Helse Finnmarks enormt
store geografiske område. Jeg er trygg på at det
regionale helseforetaket i sitt arbeid
legger til rette for et godt helsetilbud i Finnmark – både
rundt Kirkenes sykehus og Hammerfest sykehus.

Når det gjelder representanten Schjøtt-Pedersens
helt konkrete spørsmål, vil jeg ikke
kunne besvare det uten å undergrave Helse Finnmarks og
Helse Nords posisjoner og myndighet. Men jeg vil imidlertid gjøre
det helt klart at saker som medfører en vesentlig endring
av tjenestetilbudet, skal legges fram for meg før endelig
beslutning fattes. Og en nedleggelse av et sykehus vil være
en slik beslutning som helt klart skal løftes til et politisk nivå ved
helseministeren. Det følger av helseforetaksloven.

