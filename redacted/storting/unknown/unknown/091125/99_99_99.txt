 Fra representanten Svein Harberg til forsknings- og høyere utdanningsministeren: 

«Regjeringen har i St.meld. nr. 44 for 2008-2009 Utdanningslinja grundig dokumentert
              et raskt økende behov for studieplasser ved høyere utdanning. Voksende ungdomskull,
              økt krav til kompetanse og i tillegg en virkelighet som oftere gir arbeidsledighet som
              alternativ til utdanning, understreker dette. Statsråden har uttalt at departementet
              og politisk ledelse er godt forberedt på veksten. 

Hvilken overordnet plan har statsråden for å øke antall studieplasser og sikre unge
              utdanning istedenfor arbeidsledighet?» 





                

 Fra representanten Henning Warloe til forsknings- og høyere utdanningsministeren: 

«Det planlegges et nytt bygg for Høgskolen i Bergen på Kronstad til erstatning for de
              fem ulike stedene Høgskolen i dag driver virksomhet på. Bygget skal stå ferdig i 2014
              og gi plass til 4 400 studenter og 500 ansatte, men allerede i dag har Høgskolen
              nesten 50 pst. flere ansatte og studenter enn dette. Samtidig varsler Regjeringen at
              antall studenter i Norge vil øke sterkt de neste årene. 

Har statsråden en plan for hvordan Høgskolen i Bergen kan sikres mer plass til flere
              studenter på Kronstad når det nye bygget står ferdig?» 

