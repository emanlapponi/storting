«Ofoten Brann IKS har i årevis brukt varebiler med monterte seter til
              røykdykkerutstyr i sine utrykningsbiler. Setene er ikke i bruk under utrykning, men er
              der for påkledning ved ankomst til skadestedet. Et nytt reglement gjør at
              Finansdepartementet nå stenger av brannvesenets mulighet til å anskaffe seg biler for
              røykdykkere til fordelaktige priser. De nye reglene krever at bilene må registreres
              som personbil, noe som gjør biler over 100 000 kr dyrere i innkjøp. 

Vil statsråden forandre dette reglementet?» 





                

«Forholdet mellom ligningsverdier og markedsverdier på boliger varierer sterkt over
              hele landet. Utslagene kan være både urettferdige og ulogiske. Regjeringen foreslår i
              statsbudsjettet en stor og prinsipiell omlegging av dette systemet, og avisoppslagene
              om at man erstatter en urettferdighet med en ny, er allerede mange. 

Ser ikke statsråden at dette er en så stor og prinsipiell reform at den bør få en
              helt annen behandling enn å komme som en overraskelse i et statsbudsjett?» 

«Helseminister Bjarne Håkon Hanssen har ved flere anledninger den senere tid tatt til
              orde for økt bruk av private tilbydere i helsevesenet – dette for å redusere
              helsekøene i spesialisthelsetjenesten, rusomsorgen og på rehabiliteringsfeltet. Dette
              er dessverre ikke å finne hverken i Soria Moria II eller i forslag til statsbudsjett
              fra Regjeringen. 

Er statsråden av den oppfatning at det er behov for å bruke private tilbydere i
              større grad fremover, og kan vi forvente at dette blir Regjeringens politikk?» 





                

«Investeringstilskuddet til nye sykehjemsplasser har over flere år vært på samme
              nivå. Dette innebærer at den kommunale medfinansieringen er økende. Spesielt for
              kommuner som er i en vanskelig økonomisk situasjon, vil dette innebære at enkelte ikke
              har ressurser til å bygge nye sykehjemsplasser, all den tid investeringstilskuddet
              ikke økes. 

Vil statsråden vurdere å øke tilskuddet til bygging av nye sykehjemsplasser, slik at
              alle kommuner med behov får en reell mulighet til å benytte seg av
              tilskuddsordningen?» 





                

«Rusmisbruk er en viktig årsak til fattigdom og ekskludering fra samfunnet.
              Ventetiden for rusmisbrukere med rett til behandling har økt de senere årene. Samtidig
              er det ledig kapasitet hos flere rusinstitusjoner eid av ideelle aktører, og enkelte
              institusjoner har også blitt nødt til å legge ned på grunn av at helseregionene har
              sagt opp kontrakter. 

Er statsråden tilfreds med rusfeltet i statsbudsjettet og med at rusmisbrukere settes
              ut på anbud?» 





                

«Kristelig Folkeparti ønsker en tannhelsereform som sikrer at tannhelse finansieres
              som andre helsetjenester. Som et aller første og høyest prioritert skritt på veien mot
              full innføring av en slik reform må dagens betalingsfrihetsordning utvides til å
              omfatte langtids sosialhjelpmottakere. Det må også sikres gratis behandlingstilbud til
              andre grupper med tilsvarende lav disponibel inntekt. Dette må gradvis utvides til
              betalingsfrihet for alle med inntekt under 2 G. 

Vil statsråden gå med på disse forslagene fra Kristelig Folkeparti?» 





                

«Vil Regjeringen sørge for at personer fra hele landet med spiseforstyrrelser får
              mulighet til å velge å få behandling ved Capio Anoreksi Senter i Fredrikstad hvis det
              er det tilbudet som raskest kan gi hjelp?» 





                

«I regjeringserklæringen fra regjeringen Stoltenberg II het det at Regjeringen vil
              sikre rehabilitering og opptrening til alle som trenger det. I den nye
              regjeringserklæringen er denne formuleringen strøket, og erstattet med en formulering
              om at det skal settes av tilstrekkelige ressurser til habilitering og rehabilitering. 

Hva er begrunnelsen for at ambisjonene på dette området er redusert, og hva er etter
              statsrådens vurdering tilstrekkelige ressurser til feltet?» 

