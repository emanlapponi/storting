 EOS-utvalget har nå vært i funksjon i ca. fem år. Utvalget har avgitt en egenevalueringsuttalelse, som er trykt som vedlegg 1 til innstillingen. Kontroll- og konstitusjonskomiteen har avgitt en uttalelse, som er trykt som vedlegg 2.




Presidentskapet mener at utvalgets virksomhet på en god måte må sies å ha oppfylt de intensjoner Stortinget hadde, da kontrolloven og instruksen ble vedtatt i 1995. Derfor ser Presidentskapet ikke behov for materielle endringer i utvalgets arbeidsmåte eller i regelverket. Den endring som Presidentskapet nå foreslår i instruksen, er rent formell og følger av at utvalget ikke lenger har adgang til å påkjære rettslige kjennelser. 




Presidentskapet har merket seg utvalgets beskrivelse av spenningsforholdet mellom at utvalget skal følge prinsippet om etterfølgende kontroll, og at utvalget også kan kreve innsyn i og uttale seg om løpende saker. Utvalget har påpekt viktigheten av at kontrollen med løpende saker gjøres på en måte som ikke virker styrende for tjenestene, og Presidentskapet vil på sin side understreke betydningen av dette.




Når det gjelder utvalgets innsynsrett, er Presidentskapet enig med utvalget i at det ikke er behov for endringer i regelverket. 




Utvalget mener at det kunne vært en fordel om det i helt spesielle tilfeller hadde hatt mulighet for å gi Stortinget graderte opplysninger. Presidentskapet er ikke uten forståelse for dette syn, men slutter seg etter en samlet vurdering til komiteens standpunkt om at det på dette området ikke bør gjøres endringer i loven eller i instruksen.




Et annet spørsmål som er reist, gjelder uanmeldte inspeksjoner. Presidentskapet finner ikke grunn til å foreslå at en bestemmelse om dette blir tatt inn i instruksen. Så langt jeg kan tolke Stortinget, er det bred enighet om at EOS-utvalget fungerer godt. Den jobben som blir gjort, er fullt ut tilfredsstillende. Presidentskapet har derfor ikke funnet grunn til å gå dypere inn i de temaene som utvalget har drøftet i sin evaluering.




For øvrig viser jeg til Presidentskapets innstilling, som er enstemmig.




