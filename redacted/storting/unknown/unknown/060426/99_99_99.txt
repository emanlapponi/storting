 Jeg har følgende spørsmål til
kommunal- og regionalministeren:

«Statsråden har flere ganger
uttalt: «Men det er altså ikke vanskelig å få et
netto driftsresultat på over 3 pst. Det kan man få ganske
enkelt ved å kutte i kommunale tjenester.» Det
har i 2005 vært en samlet vekst i kommunenes driftsutgifter.

Har kommunenes samlede andel til pleie- og
omsorgstjenester og grunnskolen blitt redusert i 2005 for å bedre det
samlede driftsresultat for kommunesektoren, og hva er hovedforklaringen
på økningen i kommunenes netto driftsresultat
i 2005?»

 Jeg har et spørsmål til olje-
og energiministeren:

«Jeg har tatt opp Statoils konsesjonssøknad
om nytt varmeenergiverk på Mongstad tidligere, og er overrasket over
at statsråden kun redegjør for saksgangen og ikke kommer
med et politisk signal eller holdning til prosjektet i
et større perspektiv. Jeg er naturligvis klar over at saken er
til behandling hos NVE.

Har ikke statsråden og den
regjering han tilhører, en politikk som kan tilkjennegi
hvordan man vurderer en sak som altså er avgjørende
for kraftsituasjonen, miljøet og nærings- og industriutviklingen?»

 Dette spørsmålet, frå representanten Peter
Skovholt Gitmark til nærings- og handelsministeren, vil
bli svara på av arbeids- og inkluderingsministeren som
rette vedkomande.

  Jeg tillater meg å stille følgende
spørsmål til arbeids- og inkluderingsministeren:

«Det er bevilget 3,6 mrd. kr til spesielle
arbeidsmarkedstiltak i 2006. Dette er et sentralt element
i den arbeidsrettede innsatsen mot fattigdom, og derfor må midlene
utnyttes i tråd med formålet. Spesielle arbeidsmarkedstiltak
tilbys nå til en lavere pris enn antatt, og det er derfor
mulig å få flere enn 26 300 tiltaksplasser for
det bevilgede beløp, jf. St.prp. nr. 1 for 2005-2006. Likevel
nekter Aetat å kjøpe flere enn nevnte antall plasser.

Kan statsråden forsikre om at hele
bevilgningen vil bli brukt som forutsatt?»

  Jeg takker statsråden for svaret.
Han var inne på at det var stor tilstrømning.
Jeg kan opplyse om at det i dag står
vel 27 900 mennesker i kø for å få plass
i en attføringsbedrift, og denne køen
er svakt økende. Blant disse personene er det mange med
rusproblemer, med psykiske plager – mange har funksjonshemninger
av ulik grad, og mange har stått utenfor arbeidslivet
i lang tid. De trenger av den grunn hjelp til å komme tilbake
og i aktivitet. Men de står opp om «morran»,
de er motiverte til aktivitet. Regjeringspartienes valgkampløfter
gav disse menneskene grunn til å tro at de ville få høyere
prioritert av en rød-grønn flertallsregjering.

Mener statsråden at en reduksjon
i bevilgningene til spesielle arbeidsmarkedstiltak er forenlig
med Regjeringens løfter om å prioritere de svakeste
og de fattigste først?

  Jeg takker igjen for svaret. Men jeg får
stadig meldinger om at personer som gjør det som statsråden
er opptatt av, står opp om «morran» og
går til en aktivitet, må bryte midt i en tiltakskjede.
Senest i går fikk jeg fra mitt eget fylke, fra Lillesand
Produkter, melding om at det blir en kraftig reduksjon
i antall plasser i AMB og i APS i det andre halvåret.
Den samme meldingen får jeg fra Oslo og Sogn
og Fjordane. Dette handler om livskvalitet for disse personene, som
er de svakeste og de som trenger tiltakene aller mest.

Jeg mener det er klokt – og
det er vi enige om – å satse på attføringstiltak.
Men med utgangspunkt i livskvalitet for den enkelte og samfunnsøkonomiske
betraktninger: Hvordan vil statsråden forklare at Regjeringen ikke ønsker å bruke
det bevilgede beløp til spesielle arbeidsmarkedstiltak
til å maksimalisere antall plasser?

