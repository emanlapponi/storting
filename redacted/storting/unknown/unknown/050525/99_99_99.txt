  Eg skal få stilla følgjande
spørsmål til helse- og omsorgsministeren:

«Nevrokirurgi er eit høgspesialisert
fag, ofte kompliserte og risikable inngrep. Kirurgane
treng trening, og det er semje om at ein treng eit befolkningsgrunnlag
på ca. 1 million innbyggjarar for å vareta
nok trening og kvalitet på behandlinga. I Helse Vest er
det nevrokirurgiske tilbodet splitta opp – i Bergen og
Stavanger. Dei faglege råda var at planlagde hjerneoperasjonar
berre skulle utførast i Bergen.

Kva er årsaka til at statsråden
greip inn og fekk styret til å gjera vedtak i strid med
dette rådet?»

  Eg takkar statsråden for svaret.

Eg vil forsikra om, dersom det er nødvendig,
at eg har lese både vedtaket til styret
i Helse Vest og innstillinga som kom i forkant. I den innstillinga
var det faglege rådet klart. Meltveit Kleppa
sa i sitt spørsmål til statsråden at det
galdt den innstillinga som låg an til å verta
fatta. Så ein følte seg rimeleg sikker på at
det skulle verta fatta eit anna vedtak enn det som statsråden
synest å seia at han ikkje har gripe inn i. Men
når eg les svaret hans igjen, seier han òg: «Så lenge
vi har telefon i dette landet, tror jeg det skal gå helt
strålende også i fremtiden.» Og
det er ingen tvil om at statsråden har teke kontakt
med styret i Helse Vest, som gjorde eit anna vedtak.

Men spørsmålet mitt til statsråden
er: Føler han seg komfortabel med dei faglege vurderingane
som er gjorde her, at Helse Vest sitt styre har gjort eit anna
vedtak og ikkje har følgt dei faglege råda, etter
telefon frå statsråden?

  Når statsråden har teke
kontakt med representantar frå Rogaland, er han sjølvsagt
i sin fulle rett til å gjera det.

I Helse Vest-regionen er det Hordaland og Sogn
og Fjordane i tillegg til Rogaland. Så vi hadde sjølvsagt
sett pris på at vi òg vart kontakta. Men vi følte
oss faktisk veldig roa av innstillinga som låg føre
til styret den dagen, at dei ville vareta heile Helse
Vest sine interesser når
det gjeld nevrokirurgi. Det som kan skje no, er at befolkningsgrunnlaget
vert for lite til å få kvalitet på operasjonane både
i Stavanger og Bergen. Då vil kirurgane
flykta til Austlandet, og pasientane vil reisa til Austlandet. Så meir
enn av striden mellom Stavanger og
Bergen er eg oppteken av at vi i Helse Vest skal ha eit så stort
grunnlag og så fagleg kompetente kirurgar at dei kan operera
og gjera dei inngrepa som er nødvendige, og då treng
ein eit befolkningsgrunnlag på ca. 1 million innbyggjarar.
Det er dei faglege vurderingane her eg er veldig redd for kjem til å svikta,
og så kjem ein til å få flukta til Austlandet.

