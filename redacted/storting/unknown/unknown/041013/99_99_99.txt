 Jeg har følgende spørsmål
til vår ærede justisminister:

«Stortinget vedtok ved behandlingen
av stortingsmeldingen om redningshelikoptertjenesten å opprette
døgnkontinuerlig tilstedevakt på basene. Ved en
skipsbrann i Oslofjorden eller ved ulykker i innflygningskorridoren
til Gardermoen tar det lang tid før redningshelikopteret
på Rygge kan hjelpe.

I lys av Stortingets vedtak og et hevet trusselnivå,
når vil Regjeringen innføre døgnkontinuerlig
tilstedevakt på Rygge?»

 Jeg takker statsråden for svaret.

Jeg håper han forstår at
vi som bor i nærområdet her, og de velgerne jeg
representerer, er utålmodige. Det er over to år
siden det ble fattet et vedtak om at det skulle etableres døgnkontinuerlig
tilstedevakt ved samtlige baser. Vi har en stor befolkningskonsentrasjon
i dette området, selv om vi har alternative helikopter-
og redningstjenester. Jeg vil minne om at et land som Storbritannia
har full døgnkontinuerlig beredskap ved sine baser. Danmark er
i ferd med å innføre det samme.

Jeg synes likevel at svaret et positivt, at
man da i revidert budsjett for 2005 skal komme tilbake til fremdriften. Rent
konkret, på bakgrunn av dette: Kan man regne med at man
får en mer detaljert beskrivelse, slik at innbyggerne i
dette området kan vite at de får den tilleggstryggheten
det medfører å få en fast base med døgnkontinuerlig beredskap
på Rygge?

 Jeg takker statsråden for tilleggssvaret.

Jeg har bare én kommentar: Jeg føler
jo at Regjeringen viser et ansvar her. Jeg vil minne om at Fostervoll-utvalget,
som jobbet med redningshelikoptertjenesten tidligere, bestilte en
rapport fra Transportøkonomisk institutt. De fant ut at
det var god kost-nytte-effekt – faktisk den beste – ved å etablere
døgnkontinuerlig beredskap på samtlige baser.

Så nå er vi bare utålmodige
og avventer hva som kommer i revidert budsjett for 2005.

 Jeg har følgende spørsmål
til landets justisminister:

«17. juni 2004 fikk Justisdepartementet
presentert et prosjekt om nytt fengsel i Agder i regi av Agderrådet, Kristiansand
og Lillesand kommune. Her fremgår det at bare 21 pst. av
de 489 soningsplassene i Kriminalomsorg Region Sørvest
befinner seg i Agder. Både Agderrådet og politiet
anbefaler sterkt et nytt fengsel i Agder for å forbedre
soningskapasiteten i Agder, spesielt i Kristiansand.

Hva er statsrådens vurdering av faktagrunnlaget
som fremkommer i nevnte presentasjon i forhold til behov om nytt
fengsel i Agder?»

 Jeg takker statsråden for svaret.

Jeg finner svaret noe underlig. Jeg må presisere
at det i Agderfylkene anses som en viktig sak å bedre fengselssituasjonen
der. Og jeg vil få presisere at jeg primært ikke
snakker om soningskapasiteten innenfor Kriminalomsorgen region sørvest.
Jeg vil gjenta at det er den betydelige skjevfordelingen mellom
Rogaland og Agderfylkene innenfor Kriminalomsorgen region sørvest
som er hovedproblemet. Bare drøyt 20 pst. av sonings-
og varetektsplassene ligger i de to Agderfylkene, mens altså nær
80 pst. av plassene ligger i Rogaland. Ser ikke statsråden
noen problemer med hensyn til denne skjevfordelingen i soningskapasiteten
mellom Agderfylkene og Rogaland innenfor Kriminalomsorgen region
sørvest?

 Jeg takker statsråden nok en gang
for svaret.

Jeg skjønner at det ikke er så lett å komme
videre hos statsråden i dette spørsmålet,
og det er vel ikke helt uventet. Men jeg vil påpeke at
dette er et problem som er en viktig utfordring for Agderfylkene,
og som vi uansett akter å jobbe videre med.

Jeg vil i denne saken også få vise
til at det etter hva jeg har fått opplyst, er 20 årsverk
innen politiet som går til uttransportering av fanger 

fra 

Agderfylkene og til Rogaland. Da vil
jeg gjerne spørre statsråden: Synes han det er
god ressursutnyttelse når det brukes hele 20 årsverk
i politiet bare for å frakte fanger ut av Agderfylkene
og til andre landsdeler? Dette mener jeg er et argument i denne saken
som også taler for at det vil være fornuftig å lokalisere
et nytt fengsel til Agder, gjerne på grensen mellom de
to fylkene ved Lillesand. Der vet vi at det er private interessenter
inne i bildet som vil finansiere og bygge dette fengselet.

