 Som representantene forhåpentligvis
registrerer, er det installert nytt høyttaleranlegg i stortingssalen.
Presidenten ber de representanter som ikke synes dette
fungerer godt nok, gi melding til meg – ikke
under møtet, men i ettertid.

Vi skal nå avslutte det 146. storting,
det første i denne valgperioden.

Stortinget har i løpet av dette året
hatt 105 møter, mens det har vært 38 møter
i Odelstinget og 11 i Lagtinget. Det har vært
21 kveldsmøter i Stortinget og 10 i Odelstinget. 9 møter
har vart utover reglementsmessig tid, kl. 22. Bare 5 av
dem har gått utover kl. 24, og det var i hovedsak i siste
møteuke i vårsesjonen.

Regjeringen har fremmet 238 saker for Stortinget
fordelt på 81 stortingsproposisjoner, 117 odelstingsproposisjoner
og 40 stortingsmeldinger. Stortingsrepresentantene har fremsatt
156 Dokument nr. 8-forslag. Det er det høyeste antallet
som hittil har vært fremmet i løpet av et stortingsår.
Hvis vi summerer disse og stortingsproposisjonene og odelstingsproposisjonene
fra Regjeringen, utgjør Dokument nr. 8-forslagene ca. 45
pst. av de forslag Stortinget har fått til behandling.

Komiteenes bidrag til det som har vært
behandlet i Stortinget og avdelingene, er 275 innstillinger til
Stortinget og 84 til Odelstinget. I tillegg til dette kommer selvfølgelig
budsjettinnstillingene.

Regjeringen har bidratt til debattene i Stortinget
med 15 redegjørelser, inkludert trontale, regjeringserklæring og
budsjettredegjørelser.

Av 119 saker som er utsatt til neste storting,
er 33 Dokument nr. 8-forslag og 40 lovsaker.

Av spesielt viktige saker som er
behandlet av dette storting, kan nevnes

utbygging av Snøhvit-feltet

klimapolitikk

bedre miljø i byer
og tettsteder

NRK

mediepolitikk

barnehager

opera

omlegging av Forsvaret

redningshelikoptertjenesten

kvalitetsreformer innen utdanning

nye oppgaver for lokaldemokratiet

valgloven

statlig eierskap

kollektivtransport

regionalt flyplassnett

medisinsk bruk av bioteknologi

Dette er kun et utsnitt av de saker som dette
storting har behandlet.

Stortinget har videre avviklet 32 interpellasjonsdebatter.
467 spørsmål er besvart i den ordinære
spørretimen, og i den muntlige spørretimen, som
har vært avholdt 23 ganger, er det stilt 170 hovedspørsmål.

Antall skriftlige spørsmål øker
for hvert år og er nå oppe i 590.

Blant vedtakene som er gjort i Stortinget,
finner vi 140 såkalte anmodningsvedtak, dvs. vedtak som
har formen «Stortinget ber Regjeringen …».
Denne typen vedtak har steget kraftig i antall i løpet
av en 15-årsperiode, og presidenten regner med at Stortinget
må gå inn i problemstillinger knyttet til dette
når utvalgsinnstillingen som presidenten i dag har fått
overlevert fra det utvalget som har behandlet spørsmålet
om Stortingets kontrollvirksomhet, skal behandles.

Antall henstillinger, altså forslag
som er oversendt Regjeringen uten realitetsvotering, var det siste året
50.

Da skal ikke presidenten bidra med
flere tørre tall, men disse tørre tall kan være
viktige for den fremtidige planlegging og utnytting av de ressurser
som den enkelte stortingsrepresentant
besitter.

Da gjenstår det bare for
presidenten å erklære forhandlingene i det 146.
storting for avsluttet.

Representantene oppfordres så om å skrive
under Stortingets og avdelingenes protokoller. Lagtingsprotokollen
er utlagt i lagtingssalen, mens protokollene for Stortinget og Odelstinget
kan underskrives her i salen.





                    
                    
                    

