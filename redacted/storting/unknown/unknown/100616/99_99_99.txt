 Jeg skal bare si noe helt kort om innstillingen til denne saken, og viser til at det er enighet i presidentskapet om de to endringene i forretningsordenen som tas opp i innstillingen.


Ifølge § 12 i Stortingets forretningsorden behandler kommunal- og forvaltningskomiteen saker om «statlig personalpolitikk – herunder lønns- og pensjonsforhold», mens arbeids- og sosialkomiteen behandler saker om «pensjoner».


På departementsnivå lå saker om offentlig tjenestepensjoner, herunder Statens Pensjonskasse, tidligere under Fornyings- og administrasjonsdepartementet, men fra siste årsskifte er saksområdet overført til Arbeidsdepartementet. De to berørte komiteene er blitt enige om at saker om offentlig tjenestepensjon, herunder Statens Pensjonskasse, bør behandles av arbeids- og sosialkomiteen, som behandler andre saker om pensjon, bl.a. fra Folketrygden.


Presidentskapet er enig i dette og foreslår en endring av § 12 i Stortingets forretningsorden, som innebærer at saksområdet offentlige tjenestepensjoner overføres til arbeids- og sosialkomiteen. Kommunal- og forvaltningskomiteen skal fortsatt behandle saksområdet statlig personalpolitikk, herunder lønnsforhold.


Ifølge § 15 i Stortingets forretningsorden kan presidentskapet fordele på nytt en sak som Stortinget har oversendt til en komité. Etter at saken er oversendt til en komité, kan presidentskapet beslutte at komiteens utkast til innstilling skal forelegges en annen komité til uttalelse før innstilling avgis. Stortinget kan også vedta at en sak først skal behandles av én komité, og at denne komiteens utkast til innstilling skal sendes til en annen komité, som deretter avgir innstilling. Stortingets forretningsorden har ingen uttrykkelig regel om at presidentskapet kan fatte beslutning om det siste etter at en sak er oversendt til én komité, men presidentskapet har lagt til grunn at det har en slik myndighet som følge av kompetansen som det for øvrig har etter § 15. 


Presidentskapet foreslår at ordlyden i § 15 tredje ledd blir klargjort på dette punkt.


