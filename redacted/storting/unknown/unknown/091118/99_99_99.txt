 Fra representanten Trine Skei Grande til utenriksministeren: 

«Etter det undertegnede erfarer, er 12 uigurer dømt til døden i Kina de siste ukene. 

Hvilke initiativ vil utenriksministeren ta overfor kinesiske myndigheter, og i
              internasjonale fora, for å forhindre at dødsdommene blir fullbyrdet?» 

 Fra representanten Anders B. Werp til justisministeren: 

«Det nedlegges et betydelig og verdifullt arbeid i kriminalomsorgen. 

Hvordan vil statsråden bidra til å øke forskningen på effekten av soning i norske
              fengsler, med spesiell vekt på hva som kan redusere tilbakefall?» 

 Fra representanten Elisabeth Røbekk Nørve til olje- og energiministeren: 

«Forsyningssituasjonen for elektrisk kraft i Midt-Norge har de siste årene vært
              anstrengt, noe som bl.a. har ført til at regionen har vært eget prisområde for
              elektrisk kraft. Rauma Energi har planer for opprustning av Verma kraftverk i Møre og
              Romsdal som kan øke produksjonen av fornybar energi i regionen. Flytting av inntaket
              for kraftstasjonen til Storhaugen ville kunne øke årlig kraftproduksjon fra 70 til 150
              GWh. 

Vil statsråden bidra til at Rauma Energis planer om opprustning av Verma kraftverk
              kan realiseres?» 

 Fra representanten Henning Skumsvoll til olje- og energiministeren: 

«Sentrale rød-grønne politikere har uttrykt seg svært kritisk overfor Statoil.
              Sosialistisk Venstrepartis Inga Marte Thorkildsen uttalte på NRK Dagsnytt 18 at
              «Statoil driver en massiv lobbykampanje på bakgrunn av svært tvilsomme tall og fakta,
              for å presse fram oljeboring i noen av våre mest sårbare og verdifulle naturområder
              (...)». Senterpartiets Liv Signe Navarsete mener Statoil ikke bør mene noe om
              oljeboring ved Lofoten og Vesterålen. 

Reflekterer disse utsagnene Regjeringens politiske linje?» 

 Fra representanten Torgeir Trældal til landbruks- og matministeren: 

«Nationen har mandag 9. november 2009 et oppslag på at miljøtrusselen fra økende
              nitrogen- og fosforutslipp kan minskes kraftig dersom jordbruket i framtida tar i bruk
              urin fra mennesker som gjødsel. Hver voksen person produserer 400–500 liter urin pr.
              år. Det er nok gjødsel til å produsere 200 kilo hvete, som igjen gir 350 brød. Thomas
              Cottis, høgskolelektor ved Høgskolen i Hedmark, uttaler: «Urin fra det norske folk er
              nok til å gjødsle hele det norske kornarealet hvert år.» 

Hva mener statsråden om dette forslaget?» 

