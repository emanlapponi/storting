 Jeg viser til gårsdagens redegjørelse fra statsrådene Storberget og Faremo og at vi i den forbindelse vedtok i Stortinget at den saken skal oversendes til en komité for videre behandling. Jeg er glad for å kunne informere om at det er oppnådd enighet mellom samtlige politiske partier i dag om måten å behandle den saken videre på. Vi foreslår at vi oppretter en særskilt komité i tråd med forretningsordenen § 14, at den komiteen skal bestå av 17 medlemmer, og i den forbindelse at valgkomiteen får i oppdrag å velge medlemmene av komiteen. I den sammenheng anbefaler jeg at vi når det gjelder referat, i tillegg oversender redegjørelsen til den komiteen for videre behandling.


Siden referatet ikke er omdelt i salen, skal presidenten lese forslag til referat:


(50) Redegjørelse fra justisministeren og forsvarsministeren om angrepene 22. juli i Stortingets møte 10. november 2011 foreslås sendt særskilt komité som nedsettes i henhold til § 14 første ledd i Stortingets forretningsorden.


– Det anses vedtatt.


Presidenten antar videre at Stortinget slutter seg til at Stortingets valgkomité gis i oppdrag å nedsette en særskilt komité i henhold til § 14 første ledd i Stortingets forretningsorden.


– Det anses vedtatt.


Dermed er dagens kart ferdigbehandlet. Forlanger noen ordet før møtet heves? – Møtet er hevet.






                    
                    
                    

