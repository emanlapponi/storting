 Jeg vil ikke gå inn på enkeltsaker. Det er uriktig at jeg har kommentert en enkeltsak i VG. Det jeg gjorde i forbindelse med at VG brakte opp en enkeltsak, var å vise til det regelverket som Stortinget har, og den praksisen som jeg i samråd med vår innpisker i Arbeiderpartiet har gjennomført i vårt parti. At VG valgte å gjøre dette til en konfrontasjon mellom to personer, kan ikke jeg stå inne for. Jeg var nødt til å redegjøre for den praksis som finner sted i Stortinget, og som jeg nå vil referere til i det følgende svaret.




Vervet som folkevalgt stiller krav til at representantene også deltar i arbeid utenfor Stortinget, og utbyttingsordningen sørger for ønskelig fleksibilitet i forhold til Stortingets møtevirksomhet. Meningen er med andre ord å legge forholdene best mulig til rette for at representantene skal kunne ivareta vervet på en god måte. Det rettslige utgangspunktet etter Grunnloven og ansvarlighetsloven er imidlertid at representantene har plikt til å møte på Stortinget og delta i forhandlingene. Utbyttingsordningen, som ikke er hjemlet i noe formelt regelverk, må følgelig praktiseres med dette som bakteppe.




Presidentskapet har gitt enkelte skriftlige retningslinjer for hvordan man mener utbyttingsordningen bør praktiseres. Disse retningslinjene går fram av brev fra Presidentskapet av 28. april 2005. Ifølge disse retningslinjene bør utbytting begrenses til oppdrag som følger av stortingsvervet og partivirksomhet, eller fravær av velferdsgrunner. Det presiseres uttrykkelig at utbytting til ferieformål ikke er i overensstemmelse med forutsetningene for ordningen. Dette siste er for øvrig tatt opp og understreket i møte også i det nåværende presidentskapet.




Presidentskapet har ikke registrert at det fra gruppene eller fra representantenes side er noen uenighet verken om dette eller om de øvrige retningslinjene som er gitt. Noe behov for at det gis ytterligere retningslinjer om utbyttingsordningen fra Presidentskapets side, kan jeg ikke se at det er. Det synes også helt uaktuelt at Stortingets administrasjon skulle overta noen av gruppenes funksjoner i forbindelse med utbytting. Ordningen må være fleksibel for å tjene sitt formål, og er slik sett basert på tillit både til gruppene og til representantene. Mitt inntrykk er da også at ordningen i all hovedsak håndteres på lojal måte, både når det gjelder representantenes møteplikt og når det gjelder retningslinjene som er gitt.




Når det blir reist spørsmål ved praktiseringen av ordningen, legger jeg vekt på å redegjøre for de regler og retningslinjer som gjelder, og jeg forutsetter at disse også følges i praksis. En ryddig praksis på dette området er nødvendig både av hensyn til arbeidet i Stortinget og for tilliten til oss folkevalgte.




 Det blir nå brukt uttrykk som «påstandene fra VG», at VG skriver at stortingspresidenten «refser Hagen og Fremskrittspartiet». Jeg har ikke gjort annet enn å referere til de regler og den praksis som finnes i Stortinget på dette området. At det blir satt i forbindelse med en enkeltsak – det var derfor den kom opp – kan ikke jeg svare for. Jeg er nødt til å svare for det som gjelder her i Stortinget når jeg blir spurt av pressen. At VG velger å la dette få form av at man refser noen, en enkeltperson eller et parti, kan ikke jeg stå inne for. Men hvis det er slik at stortingspresidenten ikke skal svare for det som skjer i Stortinget, fordi man frykter at det skal bli overskrifter av det, kommer vi inn i et uføre som ingen vil være tjent med.




Alle kjenner bakgrunnen for den saken som kom opp. Jeg vil ikke kommentere den videre. Jeg har i Presidentskapet redegjort for hvilken praksis jeg mener man bør ha, og som vi har gjennomført med streng hånd i Arbeiderpartiet. Det har jeg sagt fra om lenge før denne saken kom opp i Presidentskapet.




Alt dette bunner i en konkret sak, og i den forbindelse måtte jeg svare i VG for hvordan dette er. Jeg kan ikke unnlate å svare når jeg blir spurt om noe som er veldig viktig for folk, nemlig det at vi her på Stortinget må følge de ordninger vi har, og det har jeg referert i svaret mitt her. I det spørsmålet som er reist, gis det inntrykk av at det overhodet ikke finnes regler, og at det er opp til partigruppene å gjøre som man vil med dette. Det er ikke riktig. Det som er riktig, er at partigruppene selv har ansvar for å praktisere ordningen på bakgrunn av det som Presidentskapet i forrige periode satte ned skriftlig. Det er det som er riktig, og det var også det jeg svarte i Verdens Gang.




