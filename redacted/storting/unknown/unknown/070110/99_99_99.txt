  Først: godt nytt år til alle
sammen.

Jeg vil stille følgende spørsmål
til helse- og omsorgsministeren – det er en oppfølging
av et spørsmål jeg hadde i spørretimen
i november:

«Styret i Helse Finnmark vedtok 12.
desember i fjor å slå sammen rehabiliteringsavdeling
for slagrammede med medisinsk avdeling i Kirkenes. En spesialutrustet
avdeling for 6 pasienter blir nå stående ubrukt.
8 terapeut- og fagstillinger fjernes. Det er ingen ledig kapasitet
i Helse Nord eller i Norge for øvrig.

Mener statsråden at Helse
Finnmark/Helse Nord gjennom sitt vedtak sikrer rehabilitering
til alle som trenger det i Finnmark?»

  Jeg vil takke for svaret.

Jeg har et oppfølgingsspørsmål:
Det har i flere tiår vært en løpende
utfordring å sikre de to
lokalsykehusene i Finnmark nødvendig kompetanse, slik at
befolkningen i landets største fylke skal kunne ha et relevant
helsetilbud i hjemfylket. Det fagmiljøet vi har i dag,
er lite og svært sårbart, og selv en
liten desimering av dette vil sette tilbudet tilbake standardmessig.
Det vil ta svært langt tid å bygge det opp igjen.
Samtidig som Helse Finnmark skal foreta betydelige nedskjæringer,
opplever vi store utskiftninger i ledelsen, parallelt med at en
rekke fagfolk i nøkkelstillinger, spesielt ved
Kirkenes sykehus, nå signaliserer at de vurderer sitt ansettelsesforhold.
Det foreligger allerede oppsigelser.

Hvordan ser statsråden på muligheten
for Helse Finnmark til å rekruttere og stabilisere fagpersonell
innen f.eks. rehabilitering når den eneste avdelingen
vi har i fylket i dag for slagpasienter, i prinsippet er vedtatt
nedlagt? Dette er i tillegg et av de mest vellykkede prosjektene
i foretaket som møysommelig har blitt bygd opp over ti år.

  Jeg vil takke for det svaret også.

Mitt siste spørsmål er: Det
er nå et samlet fylke som er bekymret for hvilke følger
de nylig vedtatte nedskjæringene innen Helse
Finnmark vil medføre. Fylkesmannen i Finnmark vurderer også situasjonen
som svært bekymringsfull sett i forhold til befolkningens
krav på tjenestetilbud etter spesialisthelsetjenesteloven,
og har henvendt seg til statsråden. Vi har et ønske
om å opprettholde bosettingen
i hele landet, men vi opplever i dag stor fraflytting fra
fylket, hvor manglende tjenestetilbud er en viktig årsak
til dette. I lys av Regjeringens bebudede satsing på nordområdene
framstår det derfor som et paradoks at helsetilbudet bygges
ned. I en slik situasjon ville vi forventet at det motsatte
skulle skje.

Kostnadsanalysen til Helse Finnmark synliggjør
at det koster mer å drive en spesialisthelsetjeneste som
skal være likeverdig for befolkningen i fylket enn det
gjør for en tilsvarende konsentrert
befolkning med små avstander, f.eks. i en bydel i Oslo.
Vi har svært store avstander innad i fylket, og folk bor
veldig spredt. Er statsråden villig til å se på det
finansieringssystemet vi har i dag, og eventuelt endre
på dette?

