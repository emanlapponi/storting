 Stortinget vedtok 19. juni 1997 en ny ordning for Stortingets budsjettbehandling, gjeldende inntil 30. september i år. 




Presidentskapet oppnevnte i fjor et utvalg for å evaluere nyordningen. Utvalget la fram sin innstilling for Presidentskapet 1. mars i år. Presidenten vil gjerne benytte denne anledningen til å takke utvalget for et grundig og godt utført arbeid. Flertallet i utvalget tilrår at budsjettreformen av 1997 videreføres og gjøres permanent. 




I samsvar med dette fremmer Presidentskapets flertall, alle unntatt Stortingets visepresident Hans J. Røsjorde, innstilling om at endringene som ble gjort i Stortingets forretningsorden og i Bevilgningsreglementet i 1997, skal fortsette å gjelde, uten tidsbegrensning. 




Videre anbefaler Presidentskapet at de to engasjementsstillingene i Stortingets administrasjon som ble opprettet for bl.a. å utføre arbeid av budsjetteknisk art, gjøres om til faste stillinger. 




Presidentskapet har ikke tatt stilling til de overføringer av ansvar for budsjettkapitler mellom komiteene som er tatt med i vedlegg 2 til utvalgets innstilling. Presidentskapet vil komme tilbake til dette spørsmålet ved en senere anledning. 




Med disse merknadene anbefaler jeg Presidentskapets innstilling.




