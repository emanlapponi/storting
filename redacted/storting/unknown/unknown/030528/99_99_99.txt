 Ærede medrepresentanter!

Tidligere stortingsrepresentant
Ingvar Lars Helle døde 14. mai, 70 år
gammel.

Helle var stortingsrepresentant
for Venstre og Rogaland fra 1969 til 1973. Det siste året
meldte han seg over i Det Nye Folkepartiet, hvor han var partiformann
i perioden 1978-80. Ingvar Helle satt også i
bystyret for Venstre i Stavanger og
var senere Det Nye Folkepartiets gruppeleder i Rogaland fylkesting.
Han kom senere tilbake til sitt gamle parti, og ble for seks år
siden tildelt æresmedlemskap i Rogaland Venstre.

På Stortinget var Helle først
nestleder i justiskomiteen, deretter sekretær
i samferdselskomiteen. Han ble også valgt til
Norges delegat til FNs hovedforsamling. Som stortingsrepresentant
kjempet Ingvar Helle for å utjevne sosiale ulikheter mellom
grupper i det norske samfunn og mellom de enkelte
nasjoner. Han arbeidet utrettelig for å legge
forholdene best mulig til rette for innvandrere, og han arbeidet
målrettet for full likestilling mellom alle
grupper i samfunnet. Han hadde en utpreget sosial
rettferdighetssans, noe som kom til uttrykk i hans arbeid som stortingsrepresentant
og lokalpolitiker.

Ingvar Helle ble født i Larvik, men
flyttet til Rogaland som 14-åring, til daværende
Hetland kommune, hvor faren var skoleinspektør. Han kom
selv også til å være
i skoleverket i flere år, først som lektor ved
Stavanger Handelsgymnasium og senere som rektor
ved Stavanger Handelsskole. Han var utdannet
siviløkonom fra Norges Handelshøyskole
og hadde dessuten flere studieopphold i
utlandet.

Helle engasjerte seg etter hvert også i
næringslivet, bl.a. som direktør i Statoil. Han
hadde også flere internasjonale oppdrag for selskapet.
Han hadde hele livet en uvanlig stor arbeidskapasitet.
I tillegg til full direktørstilling i Statoil tok han i
1992 juridisk embetseksamen
på to og et halvt år, halvparten av normert studietid.
Han var da 59 år gammel.

Frem til 1997 virket Helle som direktør
og spesialrådgiver for Statoil, bl.a. i Thailand og Venezuela.
Fra 1997 var han advokat i firmaet Helle, Torall, Berven og Brygfjeld.
Han engasjerte seg spesielt i erstatningssaker for arbeidere
i Nordsjøen. Lenge etter at sykdommen
hadde begynt å svekke ham fysisk, prosederte han store
og viktige saker med hell. Til tross for sviktende helse virket han
som advokat helt frem til årsskiftet 2001/2002.

Ingvar Helle hadde tre sønner sammen
med kona Ellen Synnøve. Han vil bli husket av alle
dem som samarbeidet med ham på Stortinget.

Vi lyser fred over Ingvar Helles minne.

Representantene påhørte stående
presidentens minnetale.

