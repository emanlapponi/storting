 Jeg skal være kort, men finner grunn til å presisere én ting:




Denne innstillingen fra Presidentskapet har sin bakgrunn i Innst. S. nr. 115 for 2006-2007 fra utenrikskomiteen om Regjeringens europamelding, St.meld. nr. 23 for 2005-2006. I den innstillingen tar utenrikskomiteen fortjenstfullt opp en lang rekke spørsmål som har å gjøre med både Stortingets forretningsorden, med regjeringens forhold til Stortinget og med Stortingets eget arbeid når det gjelder EU og de forskjellige institusjonene i EU, bl.a. Europaparlamentet.




Denne innstillingen dreier seg kun om det som nødvendiggjør endringer i forretningsordenen, spesielt det som gjelder funksjonsmåten til EØS-utvalget, som vi foreslår blir kalt Europautvalget, og hvilke rettigheter og muligheter fagkomiteene har i forbindelse med diskusjonene i Europautvalget. Det dreier seg altså kun om endringer i forretningsordenen i den anledning.




Alle de andre viktige spørsmålene som utenrikskomiteen har tatt opp i sin innstilling, vil selvfølgelig bli behandlet på annen måte.




 Jeg er glad for at representanten Vallersnes tar opp dette, slik at vi får presisert hva som er ment. Det er helt riktig som han påpeker, at det i forslaget til ny tekst i forretningsordenen står:







«Komiteene kan be regjeringen om å få oversendt andre dokumenter som gjelder EU/EØS-saker».




Det innebærer at komiteene selvfølgelig kan ta opp og avgi uttalelse også om andre saker enn de som løpende kommer inn i form av rettsakter, og som først håndteres i Europautvalget, og særlig i EØS-komiteen i Brussel.




Det er et ganske viktig spørsmål. For det jeg har oppfattet har vært et poeng fra utenrikskomiteens side, er at Stortinget kan komme tidlig nok inn i bildet i behandlingen av saker som er på dagsordenen i EU. Det er derfor vi har formulert oss slik vi har gjort, både når det gjelder de løpende rettsaktene og selvfølgelig også de politiske prosessene som er i EU.




