 La meg først si at jeg synes ikke
kontroll og tilsyn er et formål i seg selv. Formålet,
enten det gjelder friskoler eller offentlige skoler, må være å få til
en utvikling i retning av et stadig bedre læringsmiljø og gode
læringsresultater for elevene. Jeg synes det er viktig
i alt vi gjør også på tilsynssiden,
at vi har utvikling som et overordnet formål.

Da jeg uttalte meg om friskolene i det radioprogrammet
representanten Sortevik viste til, var det om en skjerpelse som også omfatter
den offentlige skolen. Som jeg nevnte til slutt i mitt første
svar, legger vi i løpet av våren frem et lovforslag
som presiserer kommunenes ansvar for å etablere
et system som sikrer at regelverket
blir fulgt. Tilsvarende vil gjelde for friskoler og styrets ansvar,
så der er det en parallell.

Det vi får i Norge nå,
det nasjonale kvalitetsvurderingssystemet, mener vi gir
mye bedre grunnlag for tilsyn enn vi noen gang
har hatt. Vi er et av de siste landene som får et slikt
nasjonalt kvalitetsvurderingssystem, som vil gi grunnlag for å føre
tilsyn med både ressurser, læringsmiljø,
skolemiljø og læringsresultater, og i og for seg også med
progresjonen i videregående opplæring.

 Takk. Jeg er ubetinget enig med statsråden
i at tilsyn ikke er et mål i seg selv, men samtidig
er det et viktig grep for å forsikre seg om at utviklingen
i skolen ikke går i gal retning. Dessverre
har den gått i gal retning, til tross for at vi i mange år
har hatt et tilsyn.

Som statsråden vel er kjent med, foregår
det en omfattende utviklingsprosess i mange europeiske land knyttet til
arbeid nettopp med tilsyn. Ett av trekkene som kjennetegner
denne prosessen, er åpenhet knyttet til tilsynsarbeidet,
slik at resultater og oppfølginger gjøres kjent
for både foreldre og offentligheten.
Hvordan vil statsråden sikre at resultater av tilsyn med
den enkelte offentlige skole blir bedre opplyst i forhold
til foreldre, og at det samlede tilsynsresultatet blir bedre
opplyst overfor Stortinget?

Så må jeg legge til at tilsynsmyndigheten
fører tilsyn primært med kommuner og ikke
med den enkelte offentlige skole. Men jeg er helt enig i at det
som skjer, ikke bør lukkes inne i et
system, men legges ut til åpen debatt, fordi borgerkontrollen også er
viktig. Den kan foregå også mellom
valg, ikke bare når man har valg.

Jeg tror på åpenhet, kunnskap
og dialog som viktige kilder til forbedring. Her mener
jeg at skoleporten.no, som blir lansert i vår, og som innholder
informasjon fra det nasjonale kvalitetsvurderingssystemet – men
selvsagt slik at man tar personvernhensyn – vil
gi et grunnlag for en slik offentlighet omkring det som bør være åpent.





                

