 Jeg har et spørsmål til finansministeren:

«Hvis far eller mor sørger
for at barnebidrag for deres barn blir opprettholdt etter
en eventuell død, ved å tegne forsikring,
kan bidragsyter trekke dette beløpet
fra skatten. Hvis bidragsyter dør,
blir utbetalt bidrag betraktet som inntekt for barnet, mens gjenlevende
foresatte må betale skatt av bidraget til barnet er 17 år.

Mener statsråden det er riktig å skattelegge
gjenlevende foresatte og samtidig betrakte utbetalt bidrag som inntekt
for barnet?»

 Jeg har et spørsmål til samferdselsministeren:

«Undertegnede er kjent med at Vegdirektoratet
vurderer en forskriftsendring om krav
til 3 mm mønsterdybde på tyngre kjøretøy
i vintersesongen mot dagens én, for å kunne foreta
kontroll i større utstrekning enn man kan med hjemmel i
f.eks. aktsomhetsbestemmelsen i vegtrafikkloven og bruksforskriften.

Har statsråden hjemmel til å fravike
3 måneders høring for å sikre
omgående hjemmel, om nødvendig av midlertidig
karakter, for krav om 3 mm når det åpenbart er
påkrevd ut fra nasjonale behov?»

 Jeg tillater meg å stille følgende
spørsmål til helse- og omsorgsministeren:

«Ventelistetall fra Norsk pasientregister
for 2. tertial 2006 viser at ventetiden innenfor
psykisk helsevern har økt. Den gjennomsnittlige ventetiden
for barn og unge som trenger psykisk helsevern, er 96
dager. Dette er en alarmerende utvikling.

Kan statsråden redegjøre
for omfanget av ledig kapasitet hos private avtalespesialister og
andre private aktører innenfor
psykisk helsevern, og gi en vurdering av hvordan private aktører
kan bidra til redusert ventetid for pasienter?»

