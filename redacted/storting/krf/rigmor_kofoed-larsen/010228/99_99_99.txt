 Jeg tillater meg å stille følgende
spørsmål til helseministeren:

«Det kan ikke gis refusjon når
en fylkeskommune kjøper pasientbehandling fra avtalespesialister
utenfor sykehus. Dagens regelverk tillater ikke ISF-refusjon av
operasjoner kjøpt ved en privat klinikk. 

Vil statsråden vurdere om en regelendring
i finansieringsordningen kan være hensiktsmessig for å hjelpe
flere pasienter raskere ut av operasjonskøene?» 

  Jeg takker for svaret, som jeg oppfatter veldig
positivt – jeg er veldig fornøyd med det. Jeg
vil likevel også gå litt videre, fordi formålet med
ISF, som ble vedtatt i Stortinget i 1996, var nettopp å øke
aktiviteten ved landets sykehus, og at økt behandlingsaktivitet
skal bidra til å redusere unødig ventetid og sikre
innfrielse av ventetidsgarantien. Bakgrunnen for spørsmålet
til statsråden er at et sykehus har kjøpt 24 operasjoner
ved en privat helse- og idrettsklinikk, der de samme leger som er
ansatt ved sykehuset, opererer. Hensikten var å hjelpe
flere pasienter ut av operasjonskøen. Dersom disse skulle
vært behandlet på sykehuset, måtte personellet
vært engasjert med overtidsbetaling, noe som ville vært
vesentlig dyrere enn å nytte den private klinikken. Vi
har hatt forsøk med fritt sykehusvalg, og nå er det
fritt sykehusvalg. Mener helseministeren det er hensiktsmessig at
pasienter må reise langt hjemmefra, til sykehus i andre
fylker, for å få en behandling de eventuelt kunne
få ved en privat klinikk i nærheten av bostedet?

  Jeg takker for et godt svar og har et spørsmål
til. I veiledningen om ISF 2001 utgitt av departementet, står
det om omfanget av ordningen, som omfatter innleggelse og pasienter
behandlet med dagkirurgi osv. I tillegg omfatter ordningen fødsler
og fylkeskommunalt henviste pasienter som behandles ved sykehus
i utlandet grunnet kapasitetsproblemer ved egne sykehus osv. Behandlingen
skal skje på oppdrag fra fylkeskommunene ved fylkeskommunale, statlige
eller andre offentlig godkjente sykehus. Samtidig er det lagt noen
kriterier til grunn for å innlemme nye institusjoner i
ISF-ordningen, nemlig at pasientbehandlingen er av en slik art at
det er naturlig at fylket får refusjon gjennom ordningen
med ISF, og at det kan leveres aktivitetsdata av tilfredsstillende
kvalitet – noe av det som statsråden for så vidt
svarte på tidligere. Men spørsmålet mitt
er da: Ser statsråden at veiledningen, i tillegg til målsettingen
for ISF, kan oppfattes slik det er gjort i god tro fra dette sykehuset?
Er det kanskje nødvendig med skarpere presiseringer på dette
området før en får gått videre
med saken slik statsråden har tenkt? 

