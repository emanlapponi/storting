 Jeg takker justisministeren for gode innspill. Det er åpenbart at denne utfordringen med barn i fengsel ikke kan løses av justissektoren alene. Dette er et samfunnsansvar, dette er et ansvar for foreldre, nærmiljø, barnehage, skole og kommunale tiltak som kan hjelpe barn til å finne seg selv og sin funksjon i et for mange vanskelig og utfordrende samfunn. Forebygging koster penger. Det må starte lenge før barn møter politi og rettsvesen. Forebygging på et tidlig stadium er den billigste løsningen. Det er en sammenheng mellom foreldres omsorgssvikt overfor barn og de utfordringer barn representerer for forskjellige kommunale avdelinger.




De største utfordringene møter man i byer og folkerike kommuner rundt disse. Mange av disse kommunene har en registrert inntekt pr. innbygger som er blant de laveste i landet. Dette forsterker utfordringen for disse kommunene i forhold til å møte barn med problemer i en tidlig fase.




«Snu unge lovbrytere i tide» betyr at man bør legge til rette for at barn aldri blir lovbrytere. Derfor er det så viktig med tverrfaglig og tverretatlig samarbeid. Den kunnskapen og erfaringen som utvikles gjennom samarbeid, må nå fram til barna i tide. Vi ønsker et trygt lokalsamfunn med gode oppvekstvilkår for barn og unge. Det er mange aktører både i politiet og i kommunene som arbeider for å nå dette målet, og det er viktig å koordinere arbeidet for å få et godt resultat.




Samordning av lokale kriminalitetsforebyggende tiltak er ingen ny idé. I Danmark har dette arbeidet vært drevet siden tidlig på 1970-tallet og kalles SSP, som står for samarbeid mellom skole, sosialetat og politi. På begynnelsen av 1990-tallet startet Det kriminalitetsforebyggende råd et prosjekt i syv kommuner hvor en gjennom tre år prøvde ut en modell for samarbeid om lokale kriminalitetsforebyggende tiltak. Sentrale aktører i prosjektet var de samme som i Danmark: skole, barnevern, helse- og sosialetat og politi. Prosjektene ble organisert noe forskjellig, alt etter lokale forhold, og evaluert. Høsten 2004 var det registrert 98 kommuner som har innført SLT-modellen, og flere var i startfasen. Det er i dag både små og store kommuner som har innført SLT, i tillegg til at flere kommuner har slått seg sammen i et felles SLT-arbeid i form av regioner.




Når jeg bruker så mye tid på dette, er det for å følge opp en felles målsetting alle partier har, nemlig: Fengsel er ikke et egnet sted for barn. Derfor er forebygging på alle plan nødvendig for å nå dette mål. Jeg er glad for at de barn som likevel må sitte inne, får tilbud om spesialtilpasset enhet ved hver av kriminalomsorgens seks regioner.




