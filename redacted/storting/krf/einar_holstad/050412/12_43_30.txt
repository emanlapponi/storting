 Det er tydelig at dette temaet ikke bidrar til den helt store konflikten i dette hus, og det er jeg glad for. Jeg er glad for denne samstemmigheten i forhold til å registrere utfordringer og gi uttrykk for omforente mål.




Barn skal, så langt det er mulig, ikke i fengsel. Samtidig har denne debatten avdekket et behov for bedre samordning mellom forskjellige departement, kanskje ikke minst i forståelsen av hvordan man kan løse denne utfordringen på lokalt nivå. Da tenker jeg spesielt på det forebyggende arbeidet. Jeg er også glad for det som er brakt fram i debatten av eksempler hvor man faktisk har kunnet vise til resultater. Jeg vil ta dette med meg og vil oppfordre også alle andre til å ta dette med seg i det videre arbeidet, som et bevis på at felles innsats nytter. Jeg tror det er viktig at vi øver oss på felles innsats, men samtidig også bevisstgjør medpolitikere på andre forvaltingsnivåer om at dette ikke er en utfordring som Stortinget alene kan løse, dette er en utfordring som vi må stå sammen om på alle forvaltningsnivåer.




