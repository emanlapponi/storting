 Jeg vil stille følgende spørsmål
til forsvarsministeren:

«Mange soldater opplever høytlesning
av refs på oppstilling som en tilleggsstraff og i strid
med Forsvarets eget verdigrunnlag. Disiplinærreglementet
slår fast at selve kunngjøringen av refselsen
ikke er en del av reaksjonen. Forsvarsdepartementets pågående
arbeid med disiplinærreglementet blir sluttført
i løpet av året.

Hva kan statsråden gjøre
for å bedre nevnte forhold?»

  Jeg takker statsråden for svaret. 

Brudd på reglementet skal straffes,
men formen er langt på vei en levning fra en annen tid.
I Forsvarets verdigrunnlag leser vi følgende
om grunnleggende verdier: 

«Menneskelige
normer, holdninger og egenskaper som er positive og oppbyggende
for den enkelte og omgivelsene.» 

Forsvarets holdninger til enkeltmennesker skal
speile det samfunn det skal forsvare. Respekten for enkeltmennesket
forsvinner ikke om det befinner seg i uniform.

Likestillingsombudet har i en henvendelse til
departementet oppfordret til en gjennomgang av regelverket og ordninger
for å avdekke hindringer mot en høyere kvinneandel
i Forsvaret. Opplever statsråden at høytlesning av
refs på oppstilling kan være en slik hindring
for økt kvinneandel i Forsvaret?

