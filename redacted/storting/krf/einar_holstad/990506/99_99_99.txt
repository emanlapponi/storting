 

(ordfører for saken): 

Ombudsmannsnemnda for Forsvaret har i overenstemmelse med instruksen avlagt rapport for virksomheten i 1998. Komiteen har i sine merknader viet oppmerksomhet mot enkelte områder i rapporten. 




I den sammenheng vil jeg peke på forhold som berører mannskapenes helse. Antall narkotikasaker i Forsvaret har hatt den sterkeste økningen noensinne i løpet av ett år. Det er bekymringsfullt at et stadig økende antall soldater møter til tjeneste som brukere av narkotiske stoffer. Det er viktig å vise til Ombudsmannsnemndas uttalelser for 1997, hvor man vektla hensynet til sikkerhet under våpenopplæring. Dette er ikke forenlig med en utvidet bruk av narkotiske stoffer. Forsvaret er ikke tjent med en utvikling hvor soldatene stifter aktiv kontakt med narkotiske stoffer i militæret. Derfor er det viktig at Forsvaret, så langt det er forenlig med primæroppgavene, tar sin del av det samfunnsmessige ansvar for å bidra til at ungdom med rusproblemer kan bringes inn i et aktivt behandlingsmiljø. Det må derfor fortsatt opprettholdes en aktiv bekjempelsesinnsats mot narkotikaproblemet i Forsvaret.




Nemnda har vært opptatt av hvordan disiplinærmyndigheten utøves overfor ungt og uerfarent personell. Etter en endring av lov om disiplinærmyndighet våren 1998 er det fortsatt behov for opplæringstiltak i utøvelse av myndighet. Det totale antall refselser har vist en klart fallende tendens. Likevel har antall klager på ilagt refselse til førsteinstans gått opp. Nemnda oppfatter dette som tegn på at det har funnet sted en bedring i rutinene vedrørende informasjon til refsede om klageretten.




Det er likevel en annen side ved selve kunngjøringen av refs jeg vil komme inn på. Landskonferansen for Tillitsvalgte i Forsvaret i 1998 uttalte følgende:




«Landskonferansen mener at en refselse må kunngjøres på en annen måte enn ved høytlesning og kunngjøringen skal være anonym».




Landsutvalget for Tillitsvalgte i Forsvaret har videre i en uttalelse bedt Forsvarsdepartementet om å sluttføre arbeidet med disiplinærreglementet før Landskonferansen 1999. Dette arbeidet er i gang, men vil trolig ikke avsluttes før ved årsskiftet. Disiplinærreglementet slår fast at selve kunngjøringen av refselsen ikke er en del av reaksjonen og heller ikke skal oppfattes slik. Høytlesning av refselser på oppstilling representerer også et brudd på Forsvarets eget grunnsyn, som er nedfelt i Forsvarets verdigrunnlag. Høytlesning er en form som hører til gapestokkens tid i Norge. Det må være på tide at Forsvaret også bytter ut gammel praksis, i pakt med nye verdiformuleringer. Det er ingen kristen og humanistisk tradisjon å henge ut sine medmennesker. Har man behov for å statuere et eksempel, tror jeg at dagens soldater er bedre motivert for dialog og informasjon enn for skremselspropaganda på bekostning av noen få uheldige soldater. En tilrettevisning blir ikke mer moralsk i takt med økende antall tilhørere. Dersom tilrettevisning skal virke avskrekkende, tror jeg Forsvaret vil være tjent med andre motivasjonsfaktorer enn frykt og bruk av ordninger fra en annen tid.




Til slutt vil jeg få uttrykke tilfredshet over nemndas arbeid og vise til komiteens tilråding. 




