  Representanten har fått med seg lovnaden
om 800 mill. kr, men har også fått med
seg at bl.a. Helse Midt-Norge allerede har brukt opp mer enn det
som kommer. Så utfordringene er fortsatt store selv med
den bevilgningen som kommer.

Statsråden sa i sitt første
svar at vi ligger dårligere an i forhold til helseforskning
enn en del land vi kan sammenlikne oss med. Jeg har lyst til å utfordre
statsråden på én spesifikk ting: Kreftforeningen
har i Norge tatt brorparten av forskningen
rundt kreft. Etter omleggingen som følge av automatsaken,
som både regjeringspartiene og Kristelig
Folkeparti har støttet og synes er bra, vil inntektene
til bl.a. Kreftforeningen og det de kan bruke på forskning rundt
kreft, minke dramatisk. Jeg har lyst til å utfordre statsråden
på hva hun kan gjøre for å dekke det
gapet som samfunnet vårt vil få, på det
veldig viktige forskningsområdet som kreft er.

