 Jeg vil også takke interpellanten for at han tar opp et viktig tema og en viktig debatt. 




Det er god grunn til utålmodighet i denne saken. Den tidligere statsråden - som vi har hørt referert til tidligere - rykket raskt ut da evalueringen var lagt fram, og lovte handling. Den har vi sett lite til. Det har ikke manglet på muligheter til å ta grep. Opposisjonen har i budsjettarbeid og i representantforslag gang på gang fremmet mange gode forslag til tiltak som kan settes i verk, men alle er dessverre blitt stemt ned. 




NOKUTs evaluering av lærerutdanningen har vist oss at vi ikke har en så god lærerutdanning som vi burde ha. Dette er svært alvorlig både for norsk skole og for de nyutdannede lærerne. Læreren er den viktigste suksessfaktoren i skolen. 




Flere partier har gått inn for å utvide lærerutdannelsen til fem år. Et forslag fra Venstre om dette ligger for tiden til behandling i komiteen, og her har Kristelig Folkeparti ikke konkludert endelig. Vi vil imidlertid advare mot å tro at bare en legger til et ekstra år, vil en ha funnet den endelige løsningen på hvordan vi kan få den lærerutdannelsen vi ønsker. Altfor ofte har løsningen i skolen vært å pøse på med flere timer, i den tro at det er en lettvint måte å forbedre skolen på. Senest i dette års budsjett har Regjeringen lagt inn fem timer ekstra til de aller minste elevene. Vi mener det viktigste for å forbedre skolen vil være å konsentrere seg om de timene vi allerede har, og skaffe nok lærere til disse. 




På samme måte mener vi i utgangspunktet at vi først og fremst må se på innholdet i den fireårige lærerutdannelsen vi har i dag. Skal det fylles på med et ekstra år, må en ha en klar formening om hva det året skal fylles med, og hva det skal brukes til. Et femte år må innebære en forsterkning av de grep vi velger å ta for de fire allerede eksisterende årene. Først når vi har det utgangspunktet, vil det kunne være fruktbart å diskutere det femte studieåret. 




Et av evalueringens viktigste punkter var påpekningen av at teori og praksis må knyttes bedre sammen. Vi vet at mange nyutdannede føler seg utrygge i klasseromssituasjonen. En snakker om det store praksissjokket når nyutdannede lærere møter klasserommet for første gang på egen hånd. Det er grunnen til at Kristelig Folkeparti har foreslått at det bør innføres en mentorordning for nyutdannede lærere. Det er ikke umulig å tenke seg modeller for hvordan dette kan bli elementer i en femårig utdanning. 




Å få tilbakemeldinger og innspill på hvordan en opptrer, og gjennomfører klasseromssituasjonen, mener Kristelig Folkeparti vil kunne gjøre det enklere og raskere for den nyutdannede å bli trygg på seg selv. Konkret vil dette gå ut på at alle nyutdannede lærere skal knyttes opp mot en erfaren lærer det første arbeidsåret. Sammen med denne mentoren vil de også kunne drøfte ulike problemstillinger, og mentoren vil kunne bistå direkte i undervisningen. På den måten sikrer vi at vi tar vare på og viderefører all den gode kunnskapen som erfarne lærere sitter med, samtidig som vi gjør overgangen fra studenttilværelsen til klasserommet enklere for den nyutdannede læreren. 




Tiden framover vil gi oss mange muligheter for å diskutere lærerutdanningen. Jeg ser fram til debatten som vil komme når Regjeringen en gang legger fram sin varslede stortingsmelding om denne saken. Vi må snart klare å få til en konstruktiv debatt som fører til resultater. 




Det ble referert til seminaret som komiteen hadde, og hvordan Astrid Søgnen bad oss puste, med hensyn til hvordan den framtidige lærerutdanningen ble seende ut. Men jeg husker også at den samme damen bad oss sette hurtig i gang med endringer i den inneværende lærerutdanningen, fordi skolen trenger gode lærere, neste år og i år, som er utdannet. Det betyr at vi ikke bare kan vente på en framtidig lærerutdanning. Vi er også nødt til å sette inn kortsiktige tiltak for å gjøre noe med den lærerutdanningen vi har i dag. 




En debatt der opposisjonen og posisjonen sammen kan klare å finne gode løsninger for å forbedre lærerutdanningen, er det vi trenger. Debattene som vi hittil har hatt, hvor opposisjonen foreslår og posisjonen henviser til noe langt der framme, fører bare til at vi ikke kommer noen vei. Det er ikke lærerne tjent med, det er ikke lærerinstitusjonene tjent med, og det er heller ikke skolen - eller Stortinget - tjent med. 




Gunn Olsen hadde her overtatt presidentplassen. 




