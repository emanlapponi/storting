 Tilstanden i barnevernet er blitt mye debattert og omtalt i det siste, og det er bra. Kristelig Folkeparti er svært opptatt av å sikre at alle barn får en best mulig oppvekst. Her er familien meget viktig. Derfor tok St.meld. nr. 40 for 2001-2002, Om barne- og ungdomsvernet, utgangspunkt i at familien er den viktigste rammen om og ressursen for at barn skal få en god oppvekst. Hjelp fra barnevernet må i enda større grad skje i samarbeid med familiene. Det foreslås derfor en rekke tiltak med hovedvekt på å styrke det forebyggende familiearbeidet.




Kristelig Folkeparti er glad for den økte støtten til samlivstiltak i årets budsjett for å sikre at flere barn får en god oppvekst. Regjeringen vil øke innsatsen for å motvirke samlivsproblemer og samlivsbrudd med til sammen 10 mill. kr ekstra. Antallet separasjoner og skilsmisser i Norge øker, og flere og flere barn berøres av foreldrenes samlivsbrudd.




I tilfeller hvor barn lider av omsorgssvikt, er det viktig at barnevernet er rustet til å gå tidlig nok inn og ta over der det er nødvendig. Barn som har vokst opp under vanskelige forhold i hjemmet, opplever det likevel ofte som vanskelig å bli flyttet fra sine foreldre. Derfor er det avgjørende at disse barna møter både kjærlighet og omsorg og får god oppfølging fra barnevernet. Det er et grunnleggende mål at barn og unge som er bosatt i barnevernsinstitusjoner, skal sikres et godt tilbud med høy rettssikkerhet.




I den siste tiden er det avdekket forhold i barnevernets historie som er alvorlige, spesielt fordi dette gjelder ekstra sårbare barn. Vi må sikre oss at dette ikke skjer igjen. Som ledd i denne målsettingen er det innført en statlig godkjenningsordning for barnevernsinstitusjoner.




I tillegg må vi sørge for et godt tilsyn. Forskriften om tilsyn med barnevernsinstitusjoner ble endret fra 1. januar 2004. Fylkesmannen skal fortsatt ha ansvaret for tilsynet med barnevernsinstitusjonene. Fylkesmannen skal også ta kontakt med barna og forklare dem hvordan de kan ta direkte kontakt med tilsynsmyndigheten hvis de har behov for det. Vi må gjøre alt for å unngå at det som er omtalt i de grusomme historiene fra Befring-rapporten, gjentas.




Det er også viktig å følge opp kommunenes plikt til å opprette tilsynsførere for barn i fosterhjem. Disse må også få god opplæring. Ansvaret for tilrettelegging av slik opplæring er nå tillagt det statlige regionale barnevernet.




Fosterhjemmene er, som mange har sagt, de viktigste tiltakene i barnevernet. Det er i dag umulig å tenke seg et barnevern uten et solid antall fosterhjem som støttespillere. Det er derfor bekymringsfullt at det er mangel på fosterhjem, spesielt for de barna som ikke er helt små. For å kunne rekruttere fosterhjem er det viktig at de får tilført en kompetanse som gjør at de er trygge i den oppgaven de tar på seg. Akkurat derfor er det så viktig å sikre en best mulig oppfølging av fosterhjemmene.




Til slutt vil jeg bare kommentere noe vi aner kan være en trend. Barnevernsvakten i Oslo har gjort en registrering av de henvendelser de får. Det er bekymringsfullt å se at det har skjedd en kolossal endring når det gjelder hvilke typer henvendelser man får. Før gjaldt det først og fremst barnets atferd, nå er det foreldrenes atferd som er den utløsende faktor.




