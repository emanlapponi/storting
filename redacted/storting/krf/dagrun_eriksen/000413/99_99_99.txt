(ordfører for saken): 

Det er en enstemmig innstilling fra komiteen i denne saken fra Ombudsmannsnemnda for Forsvaret. La meg likevel bare kort kommentere noen av de tingene komiteen har bemerket.




Vi registrerer at ombudsmannsnemnda advarer mot en utvikling av verneplikten i retning av byrdemessig ulikhet. Komiteen deler en slik bekymring, men vil vise til at dette er spørsmål som vil bli berørt av både Forsvarsstudien 2000 og det regjeringsoppnevnte forsvarspolitiske utvalget, og vil derfor avvente dette til den neste langtidsmelding og komitebehandlingen av den.




Komiteen har også registrert at den nedadgående trenden i antall refselser kan være brutt, men siden tallmaterialet ikke er klart, vil vi også på dette punkt avvente situasjonen før vi eventuelt går nærmere inn i denne saken. 




Vi vet at det er en tendens til økende bruk av narkotika i samfunnet generelt, og det vil kreve en fortsatt innsats ved våre militære avdelinger. I den sammenheng har komiteen i likhet med ombudsmannsnemnda funnet det verdt å kommentere at NARKOSØR-gruppen har vært uten hundeekvipasje i ni av årets måneder. Komiteen vil understreke at det burde være vesentlig større tilgang på narkohunder til dette arbeidet. Dette er som kjent en meget effektiv metode i søk etter narkotika.




Til sist vil jeg nevne at komiteen deler ombudsmannsnemndas bekymring for mangelen på leger i Nord-Norge. Vi vet at dette er et problem også på det sivile markedet. Det vil kreves spesielle rekrutteringstiltak for å rette på dette. Komiteen er kjent med at et forslag fra Forsvarsdepartementet om etablering av en stipendordning for legetjenester mot senere plikttjeneste ble avvist av Arbeids- og administrasjonsdepartementet, men komiteen ber om at FD tar dette opp med AAD for en ny vurdering.




Med dette anbefaler jeg forslaget til vedtak i Innst. S. nr. 153.




