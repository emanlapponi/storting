 Jeg takker for svaret. 

Dette handler ikke om mye penger, og vi
på Sørlandet har vært vant til at veien vår blir
bygd i biter, og at en har tatt en nå og en da. Det var den forrige
regjeringen som fikk satt i gang med å bygge ut ganske mange biter
av sørlandsveien. 

Men midtdeleren skal altså ikke nå
fram til Tangvall. Det er her snakk om 20 mill. kr, hvis vi regner ut fra
de kostnadene som ligger i prosjektet for den midtdeleren som bygges nå,
og jeg tror at det vil være et veldig trykk fra Sørlandet for
å få den, når vi ikke får den firefeltsveien som
vi ønsker, før om ganske lenge. NTP-tallene er ikke lystelig
lesning i så fall. Den delen det er snakk om, er på 1,2 kilometer.
Det er snakk om en utrolig ulykkesbelastet vei, og jeg ber statsråden
om enda en gang å se på dette med den siste delen, helst i forbindelse
med revidert nasjonalbudsjett, men i hvert fall i forbindelse med neste
års budsjett. Trafikksikkerhet er noe av det viktigste vi kan jobbe
med i forhold til vei, og dette vil være et utrolig godt virkemiddel.

