Jeg takker for svaret.




Jeg tror at vi kan være enige om at i denne debatten klarer vi ofte å være med og beskrive utfordringene og vi klarer å være med og beskrive problemene og fokusere på en god del ting. Så er det noen svar i det hele, men det er ikke alltid vi får så mange.




Jeg tror det er utrolig viktig å lytte til de erfaringene som småbarnsforeldrene har. Jeg takker statsråden for at hun ønsker den lytterrollen i forhold til å ta på alvor de utfordringene småbarnsfamiliene føler i en slik tidsklemme, som jeg tror vi er enige om også kan framstilles som en forventningsklemme. For én ting er at man skal levere barn, man skal være på jobb, og man skal få resultater, men man skal også som kvinne i dag se rimelig rolig og vellykket ut, med lange, velstelte negler i tillegg. Både forventningsklemmen og det å skulle opptre i et samfunn som krever perfeksjon av oss, kan være ganske utfordrende.




Jeg synes det er interessant å bruke samlivskursene også som et verktøy til å få mennesker til å snakke sammen om kommunikasjon, og hvordan det utfordrer en i familielivet. Det synes jeg er en veldig god idé.




Jeg tror det er viktig at vi får til et barnehagetilbud som er fleksibelt. Jeg tror det er viktig at vi jobber med rammebetingelser som kontantstøtte og tidskontoordninger, at vi jobber i forhold til likestilling, og at vi får like stor respekt for begges valg i det hele.




Når det gjelder arbeidslivet, tror jeg at en viktig bit i dette er, som statsråden også sa, at man må akseptere at også far er omsorgsperson. 




Jeg synes det er veldig bra at noen bedrifter nå har ansatt f.eks. en sykepleier til å dra hjem til syke barn. Men jeg vil advare litt også, for jeg tror at det behovet som en del småbarnsforeldre har, er aksept for å få lov til å være hjemme med sine syke barn, mer enn at det skal komme en profesjonell ansatt og overta den biten som de selv ønsker. Det er vanskelig å skulle fullføre en arbeidsdag med viktige prosjekter hvis en vet at poden ligger hjemme med høy feber.




Jeg gleder meg til den debatten vi skal få her i dag. Jeg gleder meg til å høre en del om flere utfordringer. Vi i Kristelig Folkeparti har satt i gang en stor lytteaksjon via nettsidene våre, hvor vi ønsker å lytte til nettopp denne gruppen for å finne ut hvor skoen trykker, og hvor de største problemene er. Jeg tror ikke vi løser denne saken i dag. Jeg tror vi løser den ved å tenke litt langsiktig og se på gode, fleksible ordninger for framtiden.




