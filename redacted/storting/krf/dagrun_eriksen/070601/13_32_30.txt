 Jeg vil takke interpellanten for at han bidrar til å fokusere på denne problemstillingen. Temaet fortjener debatt – og det har vært debattert før i denne sal – men mest av alt trenger man handling.




Vi kan vel alle enes om at det er en klar forutsetning at ingen elever skal bli syke eller ta skade av å gå på skolen. Elevene går ti år i grunnskolen og har rett til ytterligere tre år i den videregående skolen. Det betyr at de oppholder seg veldig mange år i skolebygg. I denne tiden skal alle elever ha krav på et miljø, både under skolearbeid og under lek, som er trygt og sunt for barnas helse, læring og utvikling.




Opplæringsloven kapittel 9a-1, som Bondevik II-regjeringen fikk vedtatt, er veldig klar på dette området.







«Alle elevar i grunnskolar og vidaregåande skolar har rett til eit godt fysisk og psykososialt miljø som fremjar helse, trivsel og læring.»




Selv om lovverket i utgangspunktet er klart, oppleves det nok ikke like klart i den praktiske hverdagen. Forhold som vedrører skolens arbeidsmiljø, dekkes av et omfattende og noe komplisert lov- og regelverk, som delvis griper inn i hverandre. Det kan også være grunn til å påpeke at det er kommunen som oftest er både eier, tilsynsmyndighet og bevilgende myndighet for skoleanleggene og skolens virksomhet.




Dessverre er det nok fortsatt slik at flere skoler ikke kan garantere et godt inneklima. Dårlig inneklima i barnehager og skoler er en gjenganger i de fleste aviser. Det er tydelig at det tar urimelig lang tid å få utbedret forhold som skaper betydelige problemer når det gjelder både helse og læring.




Riksrevisjonen har gjennomført en undersøkelse om tilstanden på norske skolebygg. Over halvparten av de undersøkte skolebyggene ble betegnet som ikke tilfredsstillende, og det ble klart at en rekke av skolene bryter lover og forskrifter som gjelder det fysiske skolemiljøet. Det er også andre rapporter, som vi har hørt i dag, som peker i denne retning.




Det er som sagt fylkesmennene som har ansvaret for å føre tilsyn med skoleeier når det gjelder brudd på opplæringsloven. Likevel er det bare fylkesmannen i Hedmark som har meldt at de har et system for tilsyn med skolene. 16 av fylkesmennene sier at de ikke har noe system for tilsyn med det fysiske miljøet ved skolene i fylket. Derfor er jeg glad for det statsråden sier om at man nå skal følge opp at dette blir en del av fylkesmennenes tilsyn, og at det blir satt i system.




Jeg må si at det offentlige forsømmer en viktig oppgave når kommunene unngår å sette inn tiltak for å bedre inneklimaet på skolene, og fylkesmennene ikke passer på at kommunene gjør jobben sin. Når dette ikke skjer, må vi kunne forvente at statsråden tar ansvar, og at han griper inn for å sikre at opplæringsloven blir fulgt.




Før vi fikk opplæringsloven kapittel 9a om elevenes skolemiljø, var det forskrift om miljørettet helsevern som regulerte dette. Denne gav i liten grad resultater i den tiden den fungerte. Nå ser vi dessverre at selv om det går noe bedre med denne arbeidsmiljøbestemmelsen i kapittel 9a i opplæringsloven, gir heller ikke den resultater i det tempoet som vi hadde forventet og ønsket. Spørsmålet blir derfor om det må settes i gang mer målrettede tiltak. Jeg tror statsråden kanskje bør vurdere å lage en handlingsplan om inneklimaet ved norske skoler som ressurs for kommunene. Planen bør fokusere på hvordan tilstanden er, en kartlegging av miljøet, og ikke minst hvilke konkrete tiltak som kommunene kan og bør sette i verk.




Det er ingen tvil om at et dårlig arbeidsmiljø vil kunne forringe elevenes læreevne og helse. Dårlig inneklima påvirker helsen negativt, gir økt følelse av stress og nedsatt konsentrasjon og arbeidslyst. Jeg mener at elever som har det bra, lærer mest og best. Derfor skal alle elever ha krav på en trygg og utviklende arbeidsplass og et godt skolemiljø. Det hjelper lite å ha en skole med godt faglig innhold dersom omgivelsene rundt hemmer læringen.




Som et siste punkt har jeg også lyst til å understreke de spennende prosjekter på mange skoler hvor man bruker naturlig klimaanlegg. Det synes jeg er noe som man bør tilstrebe i mange nye bygg, og som vil være mye billigere med tanke på vedlikehold, og som også ofte gir veldig gode resultater med hensyn til inneklima.




Eirin Faldet hadde her overtatt presidentplassen.




