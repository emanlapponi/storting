 9. april 1940 var starten på en tung og vanskelig tid for nasjonen vår: okkupasjon, krig, utrygghet, fiendskap – en kan nevne mange flere ord. 




For oss som er vokst opp etter krigen, er dette en uvirkelig tid, og det er viktig at disse opplevelsene ikke går i glemmeboka. For oppvoksende generasjoner er det viktig å få god informasjon om historien også på dette området – ikke for å dyrke, men for å forstå. 




For Kristiansand var Statsarkivet en del av denne historien. Til dette stedet er det for mange mennesker knyttet vonde minner, og det ville vært en tragedie om dette hadde blitt solgt til en eller annen kommersiell virksomhet. Det initiativet som Stiftelsen Arkivet har tatt, er et godt initiativ: et informasjonssenter om okkupasjonen og krigstiden i kombinasjon med et utdanningssenter for framtidsrettet fredsarbeid og konfliktløsning. På denne måten vil man kunne kombinere lærdommen fra en vond historie og bruk av det til utdanning i framtidsrettet fredsarbeid. 




Men for å realisere dette prosjektet er det av avgjørende betydning at stiftelsen får overta Statsarkivet vederlagsfritt. Verken Forsvaret eller stiftelsen har økonomi til å kjøpe arkivet av Statsbygg. Det var derfor naturlig og gledelig at regjeringen Bondevik la fram St.prp. nr. 43 for 1999-2000 for Stortinget med forslag til vedtak om en vederlagsfri overdragelse av Statsarkivet. At andre partier fulgte dette opp i Stortinget, er vi i Kristelig Folkeparti selvfølgelig veldig glad for. 




Som kristiansander er jeg glad for at et bygg som for mange representerer vonde og tunge minner, nå skal bli et sted hvor nye generasjoner skal lære om denne fortiden, og hvor vi skal utdanne mennesker for framtidsrettet fredsarbeid og konfliktløsning. Vi må ikke glemme, men heller ikke dyrke, vi må lære for å møte framtida.




