Den beste investeringen for en god framtid er å sikre gode oppvekstvilkår for barn og unge. Kristelig Folkeparti har alltid vært opptatt av å legge til rette for at foreldrene får en reell mulighet til å velge arbeid i eller utenfor hjemmet mens barna er små. Vi vil gi familiene frihet til å pusle sammen hverdagen slik som man ønsker, og slik det passer best for den enkelte familie. Det er ikke alle som passer inn i fastlagte A4-løsninger. Kristelig Folkepartis alternativ er en kombinasjon av gode ordninger, hvor vi både satser mer på barnehage enn Regjeringen og i tillegg øker kontantstøtten slik at den blir like stor som før den rød-grønne regjeringen tiltrådte.




Kristelig Folkeparti vil utjevne mer av forskjellen mellom private og offentlige barnehager. I tillegg vil vi sikre kvaliteten og foreslår 10 mill. kr utover Regjeringens forslag til kompetanseheving og rekruttering av førskolelærere. Vi fremmer også forslag om en stortingsmelding om kvalitet i barnehagene. Etter at statsråd Solhjell har inntatt statsrådsstolen, har jeg sett uttalelser som gjør at jeg regner med at vi nå får støtte fra regjeringspartiene i denne saken.




Kristelig Folkeparti ønsker et barne- og familievennlig samfunn hvor vi legger til rette for å få barn i ulike faser av livet. Derfor øker vi engangsstønaden ved fødsel og adopsjon i vårt budsjett.




Likestilling forutsetter at både kvinner og menn deltar i omsorgsarbeidet i hjemmet. Kristelig Folkeparti foreslår derfor at alle fedre skal få rett til fedrekvote uavhengig av mors yrkesdeltakelse før fødsel, og at fedrekvoten økes med én uke til sju uker. Representanter fra Regjeringen sniker seg unna økt satsing på foreldrepermisjon ved nå å ta til orde for å tvangsdele uten å gi ytterligere uker til foreldrene.




Trygghet og tid er viktig for barns oppvekstvilkår. Med vårt alternative budsjett styrker vi familien som barnas viktigste fellesskap, samtidig som vi ivaretar de barna som trenger barnevernet som en medspiller for å få en trygg oppvekst. Dette handler om de mest sårbare barna.




En riktig og god familiepolitikk avhenger også av en sterk og god skole. Når hjem og skole samarbeider, gir det de beste forutsetninger for elevenes læringsmiljø. Jeg tror det er behov for å satse mer for å styrke dette samarbeidet. Vi vet at det er store forskjeller mellom skolene med hensyn til hvor godt man får dette til å fungere.




Er det egentlig automatikk i at flere timer i skolen vil gi økt kvalitet? Partier både på høyre- og venstresiden i norsk politikk har funnet hverandre i svaret på dette spørsmålet. De hevder at småskoletrinnet trenger flere timer. Dette skal være løsningen på de fleste av skolens utfordringer, ser det ut til.




Kristelig Folkeparti mener det er mye viktigere å se på de timene vi allerede har, enn ukritisk å bruke flere hundre millioner kroner på å pøse inn mer av det samme. Vi mener Regjeringen prioriterer feil når den innfører fem flere timer i uken til de yngste barna. Derfor ønsker vi å omprioritere dette og heller få flere lærere inn i timene.




Frafallsprosenten i videregående opplæring er fortsatt alvorlig høy. Regjeringen setter dessverre inn få tiltak for å få den redusert. Kristelig Folkeparti tar problemet på alvor og foreslår nå en ny tiltakspost på 25 mill. kr til bruk av kommuner og fylkeskommuner for at de kan sette i gang gode tiltak for å redusere dette.




Flere skolebygg er i dag i svært dårlig forfatning, og det er med forundring vi registrerer at Regjeringen ikke ønsker å videreføre den meget vellykkede rentekompensasjonsordningen, som ville gitt en bedre læringssituasjon og en bedre hverdag for både lærere og elever.




Det er ikke tvil om at Regjeringens budsjettforslag også er et svært dårlig budsjett for høyere utdanning og forskning. Jeg konstaterer, som flere har gjort i dag i denne salen, at Regjeringen fortsetter sitt hvileskjær. Kristelig Folkeparti retter opp kuttet og øker bevilgningen til forskning kraftig, og det skulle bare mangle, med de oppgangstidene vi nå er inne i. Vi må benytte muligheten til å satse på både skole, høyere utdanning og forskning.




Til slutt: I dag er det mange menigheter som sliter både med prestemangel og med kirker som forfaller. Regjeringen mangler helt satsing på et godt kirkebudsjett. Det er uforståelig at Regjeringen ikke viderefører satsingen på den nye rentekompensasjonsordningen som har fungert så bra – og i tillegg tapper fellesrådene for viktige midler for å kunne få til et godt og aktivt menighetsliv rundt om i hele landet.




Hans Frode Kielland Asmyhr hadde her overtatt presidentplassen.




