 Fra Kristelig Folkepartis side har vi aktivt bidratt til de forbedringer som i
                  senere år er gjort for å sikre størst mulig innsyn i utførselen av
                  forsvarsmateriell fra Norge. Vi er glad for at det gradvis er blitt bedre
                  regelverk, større åpenhet og bedre rapporteringsrutiner til Stortinget. Men vi kan
                  forbedre regelverket ytterligere, både kontrollsystemene og rapporteringsrutinene.
                  Det vil vi bidra til. 

Den samlede verdien av norsk eksport av våpen og annet forsvarsmateriell var i
                  fjor på 4,2 milliarder kr. Det var vel 17 pst. mer enn året før. Denne industrien
                  bidrar derfor til en betydelig verdiskaping. Den bidrar også til utvikling av
                  teknologi som kan ha sivil nytte. 

Samtidig viser utviklingen i den internasjonale sikkerhetssituasjonen at det er
                  viktigere enn noen gang å hindre at våpen kommer på avveie eller i feil hender.
                  Det gjelder ikke bare A-materiell, altså våpen og ammunisjon, men også annet
                  militært materiell. Og det gjelder ikke minst kontroll med eksport av såkalte
                  flerbruksvarer. Det er viktig bl.a. for å hindre spredning av
                  masseødeleggelsesvåpen eller destabiliserende våpenleveranser. Her trengs god
                  samordning innenfor rammen av internasjonalt samarbeid. 

Det ligger viktige begrensninger i at forsvarsmateriell bare eksporteres til bruk
                  av myndigheter, og i at lisens for slik eksport til NATO-land, nordiske land og
                  andre nærstående land som er godkjent som mottakere, bare gis dersom det kan
                  dokumenteres hvem som er sluttbruker. 

Ved vurdering av søknader om eksportlisens er hensynet til den militære sikkerhet
                  viktig. Men det er også viktig at det stilles strenge krav til respekten for
                  menneskerettighetene i det aktuelle landet. Kristelig Folkeparti ønsker å styrke
                  både menneskerettighetene og den internasjonale humanitærrettens stilling i
                  eksportkontrollen. Vi har merket oss at det ikke er åpnet for eksport av
                  A-materiell til Saudi-Arabia, et land som ifølge menneskerettighetsorganisasjoner
                  står for mange og klare brudd på menneskerettighetene. 

I Kristelig Folkeparti er vi også sterkt opptatt av å få bedre kontroll med
                  håndvåpen, andre lette våpen og ammunisjon. I mange konfliktområder rammes
                  sivilbefolkningen sterkt av den store spredningen av håndvåpen. Vi mener også det
                  er viktig å arbeide aktivt for å få til bindende folkerettslige bestemmelser om
                  merking og sporing av håndvåpen. 

Kristelig Folkeparti har god kontakt med representanter fra det sivile samfunn som
                  jobber for å bedre reguleringen av eksport av forsvarsmateriell, herunder
                  håndvåpen og ammunisjon. Høringsrundene hvor disse organisasjonene reiser spørsmål
                  og kommer med etterspill, er alltid nyttige. Derfor er det beklagelig at meldingen
                  i år kom så sent at det ikke ble tid til høring før sommeren. Kristelig Folkeparti
                  og Venstre har i arbeidet med utenrikskomiteens innstilling foreslått at saken
                  blir utsatt til høsten for å sikre en slik høringsrunde også i år. Det ble det
                  dessverre ikke flertall for, men vi mener det er viktig å sikre slike høringer for
                  framtiden. 

Bortsett fra uenighet på dette punkt er det positivt at innstillingen fra
                  utenrikskomiteen viser så bred enighet om de spørsmål som behandles. Det er av
                  stor betydning at utenrikskomiteen har klart å sikre bred oppslutning om
                  retningslinjene når det gjelder eksport av forsvarsmateriell og internasjonalt
                  ikke-spredningsarbeid. 

