 Deltakelse i arbeidslivet er viktig for sosial kontakt, for selvtillit og for økonomi. Kvinners arbeid og inntekt kan også ha en positiv effekt på likestilling og likeverd i hjemmet. Når begge ektefellene er økonomisk uavhengige og har selvstendige nettverk, er de også mindre sårbare for undertrykking og utnyttelse. Nettopp derfor er det viktig at det legges til rette for at flere kvinner med minoritetsbakgrunn deltar i yrkeslivet.




Økt yrkeslivsdeltakelse blant minoritetskvinnene er også viktig for å styrke deres muligheter til å være gode rollemodeller og grensesettere for sine barn. Det er dessuten ingen tvil om at Norge har behov for at flere mennesker med minoritetsbakgrunn deltar i arbeidslivet. Vi trenger deres ressurser, vi trenger deres erfaringer, og vi trenger deres nyskapende ideer.




Dersom vi skal klare å få flere kvinner med minoritetsbakgrunn i arbeid, må det satses mer på opplæring. Kristelig Folkeparti og jeg er glade for at Regjeringen i velferdsmeldingen foreslår opplæringstiltak som særlig skal rettes inn mot minoritetskvinners behov. Opplæringen må være arbeidsrettet og arrangeres slik at den kan gjennomføres i kombinasjon med kvinners oppgaver i hjemmet. Kanskje må opplæringen gjennomføres parallelt med barnas skoledag.




Norskkunnskaper, fravær av diskriminering og mulighet for barnehageplass er konkrete og praktiske forutsetninger for at flere minoritetskvinner kan delta i arbeidslivet. Det er også viktig at mennesker med minoritetsbakgrunn som har framtredende stillinger i samfunnet, holdes fram som gode eksempler på at det er mulig for alle å både delta og lykkes i det norske arbeidsmarkedet.




For ikke lenge siden fikk vi vår første kvinnelige tingrettsdommer med minoritetsbakgrunn. Hun heter Selma Ilyas, er 31 år og har bakgrunn både fra Norge og Pakistan – et strålende eksempel på hvilke evner og ressurser som finnes blant minoritetskvinnene.




Barnehagen er en nøkkel til integrering for både kvinner og barn. Det er problematisk at mange barn med minoritetsbakgrunn har for dårlige norskkunnskaper når de begynner på skolen. Derfor må vi spre tilbudet om gratis kjernetid i barnehagen for fire- og femåringer til flere kommuner hvor det er høy andel minoritetsspråklige barn, og vurdere å utvide tilbudet til også å gjelde treåringer.




Barnehagen er avgjørende for minoritetskvinners deltakelse i samfunnet. Barnehageplass gir dem mulighet til å delta i arbeidslivet, samtidig som de får et verdifullt nettverk gjennom kontakt med andre foreldre gjennom barnehagen. Kvinner med innvandrerbakgrunn har et lavt sysselsettingsnivå. Det må tas tak i dette både av offentlige og private arbeidsgivere, samtidig som kvinnene selv må være aktive på arbeidsmarkedet.




Vi må tørre å se at lønnsforskjellene på arbeidsmarkedet og tilknytningen til arbeidsmarkedet henger sammen med arbeidsdelingen i hjemmet. Derfor er det viktig å stimulere fedre til å ta mer ansvar for barneomsorg og husarbeid, uavhengig av etnisk bakgrunn. I så måte er økt pappapermisjon et viktig grep.




Forskning viser at pappaperm gir en langtidseffekt på arbeidsdelingen i hjemmet, også etter at foreldrepermisjonen er over. Jeg vil utfordre Regjeringen til å fortsette den opptrappingen regjeringen Bondevik startet. Nå er pappapermisjonen på seks uker, og målet er ti uker innen utgangen av stortingsperioden. I tillegg er det viktig at alle fedre får rett til pappapermisjon, uavhengig av mors inntekt og arbeid før fødsel. Det er spesielt viktig for fedre med minoritetsbakgrunn, siden mange mødre med minoritetsbakgrunn ikke har opptjente rettigheter til lønnet foreldrepermisjon.




Lik rett og lik mulighet er viktig. Ved valg av utdanning og yrke er ofte utfordringen at nærmiljøets forventninger og samfunnets strukturer ikke fører til reell valgfrihet i eget liv. Vi er for bundet av tradisjoner og vaner. Her har vi alle en utfordring!




Våre holdninger og meninger blir formet og utviklet allerede i tidlig alder. Skolen er en viktig arena. Vi trenger en skole som aktivt bidrar til at ulikhetene fører til økt toleranse og positiv interesse for det som er annerledes.




Jeg skulle gjerne hatt tid til å si litt mer om kontantstøtte, men vil bare minne om at det er viktig at alle, også innvandrerkvinnene, har en reell valgfrihet.




