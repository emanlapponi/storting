(ordfører for saken): 

Stortingsrepresentantene John I. Alvheim og Lodve Solholm fremmer i Dokument nr. 8:15 følgende forslag:







«Stortinget ber Regjeringen fremme forslag om etablering av en ordning med statlig eldreombud.»




Forslagsstillerne viser til flere mangler ved eldreomsorgen, ikke minst for liten kapasitet når det gjelder sykehjemsplasser. De peker på at vi har et komplisert og omfattende pensjonssystem.




Komiteen viser til at mange eldre og deres pårørende synes det er vanskelig å finne ut av regelverket som omhandler eldreomsorgen, pensjonsrettigheter og trygdeytelser. Mange synes ikke de når fram i det offentlige hjelpeapparat når de trenger hjelp.




I 1991 vedtok Stortinget at alle kommuner og fylkeskommuner skal opprette eldreråd. Disse skal være rådgivende for kommunen/fylkeskommunen og ha alle saker som gjelder eldres levekår, til behandling. Eldrerådene kan selv ta opp saker som angår eldre.




Forslagsstillerne er skeptiske til eldrerådenes arbeidsforhold. Komiteen minner om at eldrerådene for tiden er under evaluering. Den viser til etablering av servicekontor i alle kommuner som skal gi informasjon og veiledning om tjenester og ytelser som alle innbyggere har krav på, inklusiv eldre personer.




Sentrumsregjeringen tok i 1998 initiativ til å utprøve to ombudsordninger – eldreombud og omsorgsombud. Den siste yter hjelp til alle aldersgrupper. Ombudsordningen blir prøvd ut i Bergen, som er en stor by, og Bodø og Porsanger, som har færre innbyggere. I tillegg prøves en interkommunal løsning ut med kommunene Lyngdal, Hægebostad og Åseral. Prosjektet har navnet «På talefot med eldre» og skal vare i fire år – til 2003.




Under høringen i komiteen gav både Statens eldreråd og Norsk Pensjonistforbund uttrykk for ønske om at prosjektet blir fullført før en tar stilling til opprettelse av et permanent eldreombud.




En samlet komite har sluttet seg til dette, og en enstemmig komite fremmer derfor følgende forslag:







«Stortinget ber Regjeringen legge fram en sak som viser resultatene fra pågående forsøk med ulike ombudsordninger, og i den sammenheng komme tilbake til forslag om en eventuell ombudsordning for eldre.»




