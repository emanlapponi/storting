 Jeg takker interpellanten for å ha tatt opp et viktig og ikke minst vidtrekkende tema. Først av alt konstaterer jeg at regjeringen Stoltenberg i tilleggsproposisjonen til statsbudsjettet for 2006 legger til grunn regjeringen Bondeviks rekrutteringsplan som et bidrag til å øke bemanningen i pleie- og omsorgssektoren, i tråd med deres målsetting om 10 000 flere årsverk fram til 2009. Styrkingen av kommunesektoren nevnes også som et godt grunnlag for en opptrapping av årsverk.




Den eldre delen av befolkningen vokser fremdeles mer enn den yngre delen. I tillegg øker gjennomsnittsalderen for både menn og kvinner, og de fleste opplever å være pleietrengende mange av sine siste år. Disse eldre har sammensatte lidelser og alvorlige funksjonshemninger som stiller tjenestene overfor store faglige og bemanningsmessige utfordringer.




Jeg har merket meg at helse- og omsorgsministeren i et av sine svar til Stortinget sier at bemanning og kompetanse er to sider av samme sak, og må ikke settes opp mot hverandre. Jeg vil gjerne understreke dette i debatten i dag. Det er også verdt å merke seg det varsku som ropes av bl.a. Norsk Sykepleierforbund om å skynde seg langsomt, et varsku om at bemanning ikke må gå på bekostning av kvalitet. Dette er en organisasjon som vanligvis har pekt på bemanningssituasjonen som den største utfordringen. Jeg finner derfor grunn til å minne om de kvalitetsutfordringene som ofte følger i kjølvannet av debatter om antall tjenesteytere.




Selv om gjennomsnittsalderen går opp, synker pensjonsalderen. Kristelig Folkeparti mener det er stadig mer nødvendig å ta bedre vare på eldres kompetanse, erfaring og arbeidskraft. Dette er både i samfunnets og i de eldres interesse. Det er fremdeles viktig med holdningsskapende tiltak i næringslivet for å motvirke negative og feilaktige myter om seniorer i arbeidslivet. Det vil være økende behov for å gjøre offentlige og private virksomheter tilstrekkelig klar over at deres framtidige suksess er avhengig av at de greier å holde på seniorenes kompetanse. Seniorpolitikk må drives daglig i alle virksomheter og ikke spares til festtalene.




Kristelig Folkeparti mener at effekten av de seniorpolitiske tiltakene som allerede er gjennomført, må gjennomgås, og at Regjeringen må komme med offensive forslag til nye tiltak som kan bidra til målet om et inkluderende arbeidsliv for seniorene slik at de ikke støtes ut, som representanten Holmås var opptatt av.




Innvandrergruppen er en gruppe som ofte har den kompetansen som etterspørres, men som har størst vanskeligheter med å få seg jobb. Denne gruppen har altså kvalifikasjoner som Norge ikke bruker. Denne ressursen er på ingen måte uttømt i dag. Kristelig Folkeparti støtter Regjeringens forslag om at innvandrere skal kalles inn til intervju. Det er negativt at noen ikke blir kalt inn til intervju bare fordi de har et «fremmed» navn. Men vi etterlyser flere og mer aktive tiltak fra statens side. Vi har tatt til orde for at IA-avtalen særlig bør fokusere på å inkludere personer med minoritetsbakgrunn i arbeidslivet. Jeg er usikker på i hvor stor grad den reforhandlede IA-avtalen ivaretar dette.




Vi har registret at partene i arbeidslivet inviteres til å samarbeide om en handlingsplan for integrering av innvandrere. Kristelig Folkeparti er positiv til alle tiltak som kan fremme innvandrergruppens posisjon på arbeidsmarkedet.




