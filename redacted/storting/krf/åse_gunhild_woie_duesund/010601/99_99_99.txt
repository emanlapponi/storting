(ordfører for saken): 

Da fastlegeordningen ble vedtatt i Stortinget for litt over et år siden, var det under forutsetning av at staten, Kommunenes Sentralforbund, Oslo kommune og Den norske lægeforening skulle komme til enighet om de økonomiske vilkårene i fastlegeordningen. Forhandlingene var tidkrevende, og partene ble enige om å utsette ordningen fra 1. januar 2001 til 1. juni 2001, altså dagen i dag!




Tre store avtaler er inngått:




For det første en rammeavtale mellom KS og Lægeforeningen som regulerer legenes og kommunenes plikter og rettigheter i fastlegeordningen. Som vedlegg til denne rammeavtalen følger en mal for hvordan de individuelle avtalene kan inngås mellom den enkelte fastlege og kommunen.




For det andre en særavtale mellom de samme partene. Her er lønnsvilkårene for leger og turnusleger i kommunehelsetjenesten med arbeidsavtale, herunder leger i fastlegeordningen, avtalt. Avtalen regulerer bl.a. legevaktarbeid, godtgjørelsen for offentlig legearbeid og turnustilskudd.




For det tredje en avtale som kalles statsavtalen. Den regulerer de økonomiske vilkårene for leger med kommunal fastlegeavtale og for leger med fylkeskommunal avtalepraksis. Her er bl.a. basistilskuddet pr. innbygger på legens liste satt til 278 kr.




Avtalene, inkludert konsekvensene av takstoppgjøret, herunder for legespesialister og legevakt, er på i alt 280 mill. kr. Dette er inntatt i revidert nasjonalbudsjett for 2001, og en samlet sosialkomite anbefaler dette.




Jeg har lyst til å tilføye noen opplysninger som viser at ordningen er godt mottatt av de fleste. Nesten 80 pst. av befolkningen har gitt tilbakemelding om at de vil være med. Kun 0,5 pst. har valgt å stå utenfor ordningen. Siden fastlegeordningen er en rettighet for pasientene, kan disse bli med i fastlegeordningen senere, om de ønsker det.




På landsplan er det registrert lister med en kapasitet til 12 pst. mer enn det er innbyggere i landet. Kun 46 leger har valgt å stå utenfor fastlegeordningen. For pasientene er det positivt at de fleste leger uten driftsavtale nå har valgt å inngå fastlegeavtale. Det betyr rimeligere egenandel.




Jeg synes det er blitt gode ordninger for turnuslegene, og jeg håper at de vil fortsette som fastleger senere. Det trengs fremdeles flere fastleger for at hele landet skal kunne delta. Komiteen uttrykker at det er bekymringsfullt at 297 lister er uten lege. 




Jeg så på trygdeetatens tall i går, og her skjer det daglig forbedringer. I mitt eget fylke, Aust-Agder, har alle blitt tildelt en lege. Ni av ti innbyggere i hele landet har fått den fastlegen de har ønsket seg, viser tall fra Rikstrygdeverket. Likevel leser vi om familier som må forholde seg til like mange leger som de har familiemedlemmer.




Etter at startproblemene er overvunnet og alle «barnesykdommene» leget, er jeg sikker på at fastlegeordningen vil være til beste for alle parter.




