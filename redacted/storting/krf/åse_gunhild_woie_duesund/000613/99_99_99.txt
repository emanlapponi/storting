(ordfører for saken):

 Det er en enstemmig sosialkomite som ber Regjeringen nedsette en uavhengig granskingskommisjon som skal vurdere alle forhold omkring pionerdykkingen i Nordsjøen.




Komiteen mener at Stortinget selv bare unntaksvis bør oppnevne granskingskommisjoner, og fremmer derfor ikke Dokument nr. 8-forslaget. Men budskapet er tydelig og klart: Vi ber Regjeringen oppnevne en uavhengig granskingskommisjon, og det bør vurderes om en representant fra Nordsjødykkeralliansen får observatørstatus i kommisjonen, da dykkerne selv har lang erfaring og stor kompetanse å bidra med.




Som saksordfører må jeg medgi at i arbeidet med saken stilte jeg flere spørsmål enn jeg fant svar på. Hvorfor skulle det ta nesten 20 år fra arbeidsmiljøloven ble iverksatt i 1977 til den først i 1995 også ble gjort gjeldende for arbeidsdykkerne i Nordsjøen? Da arbeidsmiljøloven ble utarbeidet, ble det poengtert at den skulle komme yrkesgrupper med særlig tungt arbeid til gode, og dykkeryrket ble nevnt som eksempel.




Det har vært vanskelig å finne offisielle tall på ulykker og ikke minst på antall selvmord. Ifølge dykkerne selv er tallene høye.




Det er etter hvert blitt grundig dokumentert en sammenheng mellom yrkesdykking og økt risiko for senskader, som bl.a. redusert lungefunksjon, hørselstap, kognitiv svikt og depresjon. Under høringen ble det beskrevet som et syndrom en finner hos krigsseilere og personer som har vært i konsentrasjonsleirer. Det gjorde et dypt inntrykk å høre om dette under høringene.




Ved Haukeland sykehus finnes det nå en god medisinsk kompetanse som en må ta vare på.




Det har skjedd en del positivt etter at Kromberg-utvalget i 1993 la fram sin innstilling om helse og sikkerhet i dykkervirksomheten. I kjølvannet av denne var det særlig to områder som var viktig for dykkerne. Det ene var en utvidelse når det gjaldt sykdommer ervervet under dykking som godkjennelse for yrkesskadetrygd, og det andre var opprettelse av et fond for å hjelpe dykkerne til omskolering.




Habberstad-utvalget – et rådgivende dykkerforum – ble oppnevnt for å følge opp, få en felles forståelse av problemstillingene i ulike departement og realisere anbefalingene i Kromberg-utvalget. Forumets virksomhet avtok på 1990-tallet og opphørte uten at saken nådde Stortinget.




I fjor fikk trygdekontorene melding om å henvise personer med mulige dykkersykdommer til Haukeland sykehus. Det er viktig at disse får en grundig vurdering i forhold til gjeldende regler om yrkesskade i folketrygden. Nye retningslinjer for helseundersøkelser av yrkesdykkere er utarbeidet.




Regjeringen Bondevik sørget også for at det ble sendt ut et høringsnotat om en økonomisk kompensasjon på inntil 200 000 kr til tidligere nordsjødykkere med varig helsesvikt. Staten erkjenner dermed et moralsk ansvar. Regjeringen Stoltenberg har fulgt dette opp i revidert nasjonalbudsjett.




Beredskap, regulering, dykkerprosedyrer og tilsyn med dykkervirksomheten er gradvis blitt forbedret. Nye forskrifter kom i 1991.




Problemene og uklarhetene rundt situasjonen for de første offshoredykkerne er fremdeles ikke løst. I høringsnotatet bekrefter departementet at en i den første fasen ikke kan se bort fra at det 







«forekom dykking som senere har resultert i varige helseskader. En høy frekvens av trykkfallssyke i denne perioden er et forhold som styrker denne antakelsen.»




Direktør i Oljedirektoratet Gunnar Berge har sagt at når en yrkesgruppe får vanskeligheter, slik dykkerne har fått, må vi være villig til å gå inn i det, slik at de får en rettferdig behandling.




Sosialkomiteen tror at en uavhengig granskingskommisjon kan bidra med dette. Komiteen mener det er viktig å få belyst hva som skjedde både i forkant av oppstartingen av dykkervirksomheten, og hva som har skjedd underveis. Det er behov for å finne ut hvilke kunnskaper norske myndigheter og oljeselskaper hadde på daværende tidspunkt, og hvilke kunnskaper man hadde i andre land.




Vi skylder våre pionerdykkere dette. De ofret seg for at vi skulle få del i en ufattelig rikdom. I respekt og takknemlighet til våre pionerdykkere og for vår egen del i en historisk sammenheng, er det viktig at den hele og fulle sannheten om vårt oljeeventyr når overflaten.




