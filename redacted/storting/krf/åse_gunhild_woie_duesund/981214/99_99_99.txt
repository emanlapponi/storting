Tross enighet om et stramt budsjett har det vært mulig å prioritere midler til helse og sosiale tiltak. Komiteen har gitt sin tilslutning til Regjeringens satsingsområder innen eldreomsorg, psykiatri og kreftomsorg.




Gruppen av eldre over 80 år vokser raskt, og det haster med å etablere gode og fleksible løsninger tilpasset deres behov. Dersom kommunene av ulike grunner ikke makter å holde tidsplanen for investeringer, mener Kristelig Folkeparti det er riktig å gi investeringsstøtte i ytterligere to år. Kristelig Folkeparti er tilfreds med at skjønnsmidlene til eldreomsorg er økt vesentlig i neste års budsjett. Også vi er opptatt av at midlene brukes innen eldresatsingen.




De fleste pensjonister er heldigvis friske og aktive. For disse er det av stor betydning at grunnbeløpet økte med 5,75 pst. i vår, og at særfradraget nå blir hevet til 17 640 kr. Minstepensjonistene fikk et økonomisk løft i vår.




Regjeringen har som mål å hjelpe dem som har minst, men hvem er den svakeste gruppen? 




Jeg er glad for at det kommer en stortingsmelding om levekår til neste år. Personlig tror jeg at mange unge ikke skårer så høyt. Økende vold, grov vold, rusproblemer, mange overdosedødsfall blant unge, det at flere opplever seg som tapere og stadig flere savner voksenkontakt, er signaler vi tar på alvor.




Handlingsplanen for redusert bruk av rusmidler inneholder mange gode forebyggende tiltak som kan hindre en slik negativ utvikling. Familie og nærmiljø er avgjørende for en trygg oppvekst.




Faller noen utenfor, finnes ulike tiltak. Og disse må prøves før en til slutt velger metadonassistert rehabilitering. Kristelig Folkeparti er enig i at tilbudet skal bli landsomfattende, da dette ikke lenger er noe hovedstadsproblem.




Regjeringen viser vilje til å forebygge. Ved å gi 5 mill. kr ekstra til Statens ernæringsråd og 3 mill kr til Tobakksskaderådet kan en fokusere på hva kosthold og røykfrihet betyr for folkehelsen, spesielt kreft. 




Jeg er glad for at en samlet komite vil forsere utbygging av mammografiscreeningen med to ekstra fylker. Prøveprosjektene viser en oppmøteprosent på nesten 80. Kvinnene venter på tilbudet.




Som saksordfører for psykiatrikapitlene viser jeg til stor enighet også her. Rekruttering og videreutdanning av helsepersonell er viktige faktorer for å lykkes. Det skal satses mer på distriktspsykiatriske sentre og botilbud i hjemkommunen. Bygging av omsorgsboliger skal finansieres etter samme modell som i eldreomsorgen – 175 000 kr i tilskudd pr. bolig og årlig refusjon av renter og avdrag.




For å forebygge på dette feltet satses det på styrking av fritidstilbud, arbeid, støttekontakt og helsestasjoner.




Spiseforstyrrelser er et voksende problem, som det forskes på ved Statens senter for barne- og ungdomspsykiatri, og Modum Bad utvider sitt behandlingstilbud på dette feltet. 




Lidelser i ledd og muskler kan kanskje reduseres ved at flere nå får mulighet til behandlingsreiser til varmere klima.




Ryggplager er ikke lett å forebygge, om en ser på tall til sykepenger og antall uføre. Nå skal det opprettes et nasjonalt kompetansenettverk for rygglidelser. At dette området ikke har hatt høy prestisje, vises ved at det ikke finnes én professor ved noen av våre medisinske fakulteter innen dette området. Etableringen er en god start.




En kommentar til at innsatsstyrt finansiering er økt til 50 pst.: Jeg mener vi må ile langsomt. Ikke alle sykehus er i stand til å øke kapasiteten. Sentralsykehuset i mitt eget fylke har arealmangel, andre har mangel på kvalifisert personell. I budsjettet satses det på rekrutteringstiltak, spesielt i utkantstrøk. I og med at fastlegereformen utsettes med ett år, kan tiden brukes til dette.




