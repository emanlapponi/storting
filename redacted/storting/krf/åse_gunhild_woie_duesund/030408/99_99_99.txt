 Det er en hyperaktuell sak representanten Asmund Kristoffersen tar opp i dag. Gjennom pressen har vi fått informasjon om at et sykehus har foretatt en bevisst omkoding av diagnoser og dermed fått utbetalt flere millioner mer enn det de hadde krav på.




Siden jeg kommer fra Helse Sør-regionen og kjenner alle helseforetakene svært godt, er jeg glad for den måten helseministeren har møtt problemene på. Fra første stund har han bedt om å få alle fakta på bordet. Ingen er forhåndsdømt. Her skal rettferdighet og rettssikkerhet råde. Når rapporten fra styret i Helse Sør foreligger, vil en kunne ta en gjennomtenkt avgjørelse, bl.a. basert på en ekstern gjennomgang av fakta i denne saken, og ikke ut fra hva pressen tror er sant.




Slike saker har mange negative sider. Den rokker ved tilliten til den offentlige helsetjenesten. Helseforetakene forvalter store pengesummer. Det er viktig at disse forvaltes på en god måte.




I likhet med folk flest kan ikke Kristelig Folkeparti akseptere at det trikses med tall, og at helseforetakene regner på hva som skal være lønnsomt i forhold til ISF-ordningen. For Kristelig Folkeparti er det viktig at all aktivitet som foregår på sykehusene, styres ut fra pasientenes behov og ut fra faglige prioriteringer. Det er også viktig at de nasjonale føringene som Stortinget har bestemt, blir fulgt opp.




Mitt inntrykk er at de fleste helsearbeidere arbeider etter disse retningslinjene og har høy etisk standard. Dette ble også bekreftet da komiteen møtte Legeforeningen. Deres holdninger er klare. Diagnose, behandling, DRG-koding og journalføring skal være basert på faglige og etiske prioriteringer, ikke på det som er lønnsomt for avdelinger og sykehus.




Kristelig Folkeparti var enig i at det såkalte kryptaket skulle fjernes, da det førte til mye byråkratisk arbeid. Vi ønsker ikke dette tilbake.




For oss er det viktig at vi har et system som premierer dem som øker pasientbehandlinger. ISF-ordningen har ført til at det er færre som venter på behandling, og at ventetiden er redusert.




DRG-systemets inndeling i over 500 diagnosegrupper sorterer tusenvis av diagnoser og prosedyrer. Dette systemet er komplisert. Jeg merket meg også at representanten Kristoffersen sa at koding er ikke en eksakt vitenskap. Det er jeg enig i, og det er derfor forståelig at flere foretak trenger hjelp av DRG-eksperter. Men det må aldri bli slik at disse blir brukt til å gi sykehusene økonomiske fordeler.




