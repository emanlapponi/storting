 Jeg takker for en engasjert debatt, selv om jeg ikke liker tendensen til at det blir et norgesmesterskap i hvilken regjering som har gjort mest, slik som statsråden og til dels SV la opp til. Jeg synes problemet er altfor alvorlig til det, spesielt fordi så mange barn er involvert. De er de mest sårbare, og det er de som lider mest når familien er fattig. 




Jeg merket meg at de fleste er enig med Kristelig Folkeparti i at det er vanskelig å forstå at de som trenger det mest, stenges ute fra de universelle ordningene som de aller fleste av oss nyter godt av. 




Jeg er glad for det signalet som statsråden gir, om å jobbe for mer likhet mellom kommunene. Men jeg merket meg at han unnlot å svare helt på om det har noe med kommuneøkonomien å gjøre. Kristelig Folkeparti vil støtte bedre tilsyn, bedre klageordninger og internkontroll, som er med på å sikre rettigheter for brukerne. Jeg mener at det også vil føre til at det blir et mye mer rettferdig system.




Fremskrittspartiet har vært inne på om sosialhjelpen skal bli statlig. For Kristelig Folkeparti synes det mye bedre å få til en minstenorm, som statsråden kalte det. Det vil allikevel alltid være behov for å bruke skjønn, og hvem kan gjøre det bedre enn kommunen, som er nær brukerne? Det er viktig å se den enkeltes behov og ha individuelle løsninger, slik som representantene fra Høyre og Arbeiderpartiet presiserte. 




Fremskrittspartiet var inne på om det skal være frivillig å være med i kvalifiseringsprogrammet. Jeg tror Kristelig Folkeparti vil tenke nøye igjennom om det kanskje kan være veien å gå. 




Ingen har kommentert de store helseutgiftene som av mange ofte blir kalt skatt på sykdom. 




Representanten Karin Andersen var bekymret for folks møte med NAV, og det var det også mye snakk om i rapporten. Der ble NAV kalt «nesten alltid vanskelig». Vi ønsker at det skal være «nesten alltid vinnere». Vi ønsker at de skal bli vinnere når de kommer til NAV, for den beste måten å komme ut av fattigdommen på, er nettopp at NAV lykkes med å få færre på trygd og flere i arbeid. 




