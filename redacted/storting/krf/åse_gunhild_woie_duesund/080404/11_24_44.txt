 Jeg takker statsråden for svaret. Jeg tror vi heller skal se positivt på at enkelte partier er villige til å endre kurs og gjøre enda mer, når vi ser at det ikke går den veien vi hadde ønsket. Jeg synes også det ser ut som om vi har felles forståelse av mange av de problemer som ulikhetene i sosialhjelpssatsene fører til fra kommune til kommune.




Kristelig Folkeparti støtter selvfølgelig kvalifiseringsprogrammet. Det er noe av det aller viktigste vi kan gjøre på dette området som er målrettet, og som på lang sikt vil hjelpe folk ut av fattigdommen. 




Jeg synes også det er positivt at det nå skal settes i gang en evaluering av sosialhjelpssatsene, for det er ingen tvil om, etter å ha lest denne rapporten, at det er helt nødvendig. Men jeg håper ikke at det bare blir en diskusjon om nivået på stønaden, om en bør følge satsene fra Statens institutt for forbruksforskning, SIFO, slik det ofte har vært tidligere. 




I mitt første innlegg gav jeg signaler ut fra det som stod i rapporten, at satsen kanskje ikke bør være for lav, fordi det gir seg mange negative utslag. Sosialloven har jo i dag kan-tjenester, og så får man se om man kanskje bør ha noen regler som er mer forpliktende. Så er det en utfordring å definere hva som er et forsvarlig nivå. 




Jeg hadde tenkt å utfordre statsråden på dette med statlige tilsyn, og jeg har allerede fått et svar som jeg er veldig tilfreds med, for jeg tror det er veien å gå. Jeg er veldig glad for at det blir bekreftet, og også for at klageadgangen blir styrket - det styrker rettssikkerheten for denne gruppen. 




Samtidig bekymrer den oss den forskjellsbehandling som er mellom ulike kommuner, og at utbetalingen gjøres på bakgrunn av ulike kriterier. Jeg har lyst til å komme med et eksempel fra Vindafjord, som en periode hadde satser som lå på mellom 5 700 kr og 5 900 kr, mens statens veiledende satser lå på 4 140 kr. Alle kommunene rundt hadde lavere satser. Det førte til at mange strømmet til Vindafjord, og til slutt måtte kommunen sette ned sine satser på grunn av at det ble for dyrt. Kommuneøkonomien var altså grunnen til at de endret satsene, ikke de sosialfaglige vurderingene. Jeg regner med at statsråden ikke er tilfreds med at det er slik det gjøres.




Jeg kan også tenke meg et litt mer utfyllende svar når det gjelder de unge langtidsmottakerne, og ser ellers fram til debatten.




Gunn Olsen hadde her overtatt presidentplassen. 




