 Muskel- og skjelettlidelser er et økende problem blant dem som er sykmeldte eller blir uføre. For mange er forebygging på arbeidsplassen, slik IA-avtalen legger opp til, den beste medisin for å unngå at plagene blir kroniske. Mange trenger fysikalsk behandling og rehabilitering over lang tid for å mestre en arbeidssituasjon og unngå redusert livskvalitet.




For Kristelig Folkeparti er det viktig at vi bygger opp høy kompetanse og har nok behandlingskapasitet i Norge til denne gruppen. I tillegg har vi alltid støttet at pasienter med ulike diagnoser får mulighet til et korttidsopphold i varmere klima. Tilbakemeldingene fra disse behandlingsreisene, eller klimareisene, som noen kaller dem, har vært gode.




Etter at ordningen med behandlingsreiser til utlandet ble innført, har Kristelig Folkeparti vært opptatt av at de som reiser, skal få et kvalitativt godt behandlingstilbud. Vi har derfor støttet at Rikshospitalet sender prøvegrupper til ulike steder for at de som trenger behandling, skal få optimal hjelp. I forrige stortingsperiode anmodet vi Rikshospitalet om å sende en pasientgruppe til Dødehavet. Både Danmark og Tyskland har hatt egne behandlingsavdelinger der i årtier på grunn av det unike klimaet. Resultatet for den norske gruppen ble ikke så godt som forventet – dette, sammen med oppbygging av kapasitet andre steder, er mye av årsaken til dagens negative innstilling.




Det er fortsatt Rikshospitalet som har ansvar for å velge hvilke behandlingssteder vi skal sende norske pasienter til. Gjennom konkurranseutsetting etter gjeldende regler vil alle behandlingssteder kunne konkurrere på like vilkår i forhold til de kravspesifikasjoner som blir utarbeidet.




Jeg er en av dem som har vist interesse for og vært positiv til behandlingstilbud ved Dødehavet. Det førte til at jeg stilte et spørsmål til helse- og omsorgsministeren 4. oktober 2004. Jeg spurte om mulighetene for å initiere en evaluering av klimabehandling ved Dødehavet for andre lidelser enn psoriasis, f.eks. leddgikt, revmatisme og senskader etter polio. I besvarelsen av 13. oktober 2004 ble det opplyst at det ble gjennomført en studie med en prøvegruppe psoriasispasienter til Dødehavet i 1999. Dette er seks år siden, og omfatter kun én diagnose.




Jeg er nå blitt orientert om at Helse- og omsorgsdepartementet på nytt har mottatt en søknad fra prosjektgruppen i Rogaland om godkjenning av behandlingsreiser til Dødehavet som en del av helsereiser finansiert av staten, slik Dokument nr. 8-forslaget foreslår. Til grunn for denne søknaden ligger det nå en ny rapport utarbeidet i februar i år. Jeg mener det er grunn til å se på denne rapporten og de mulige nye opplysningene som kommer fram her, spesielt med hensyn til nye tall for kostnader. Jeg håper at helse- og omsorgsministeren stiller seg positiv til dette.




Kristelig Folkeparti støtter intensjonen i representanten Simonsens forslag om å foreta en gjennomgang av statens kjøp av behandlingsplasser i utlandet, og håper at det blir omgjort til et oversendelsesforslag.




