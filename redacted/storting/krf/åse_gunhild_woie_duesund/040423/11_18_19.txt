 Representanten Høie tar opp et viktig og aktuelt spørsmål i denne debatten. Også Kristelig Folkeparti er opptatt av at de private sykehusene skal få forutsigbare rammer, og at de fortsatt skal få spille en sentral rolle for å realisere de mål som Stortinget har satt.




Overskriften i Dagsavisen på onsdag der det står at «KrF advarer mot privat omsorg», er misvisende. Kristelig Folkeparti ønsker at det offentlige skal ha hovedansvaret og levere hovedandelen av de helsetjenestene som befolkningen trenger. Samtidig er vi helt avhengige av de private virksomhetene. Kristelig Folkeparti har alltid støttet frivillige organisasjoner og andre ideelle eiere som har hatt tjeneste, og ikke fortjeneste, som hovedmål og engasjement.




Lovisenberg Sykehus har f.eks. tradisjoner med sykehusdrift tilbake til 1868 og representerer en arv og verdiforankring som sier mye om vår kultur og historie. Sykehuset var framsynt og har vært en pådriver for å utvikle ny kompetanse og kvalitetstilbud. Denne kvaliteten på tjenestene er et konkurransefortrinn som kan utfordre det offentlige.




Kristelig Folkeparti vil ta vare på slike gode tilbud fordi de utgjør et svært godt alternativt tilbud til offentlig omsorg. Vi vil at de skal få avtaler med de regionale helseforetakene som gir dem muligheter til å tenke langsiktig i forhold til investeringer og få en forutsigbarhet som gjør både ansatte og pasienter trygge.




Da Stortinget behandlet stortingsmeldingen om inntektssystemet for spesialisthelsetjenesten, var vi opptatt av at de regionale helseforetakene skal ha den overordnede og helhetlige styringen. Gjennom sin sørge for-rolle skal de være bestillere av spesialisthelsetjenester til dem som trenger det.




Den gang presiserte vi at det var viktig at de regionale foretakene ikke brukte sin eierposisjon til å forfordele og verne om egne foretak dersom det var private aktører som kunne gi tjenester med bedre kvalitet.




Kristelig Folkeparti står fremdeles på denne linjen. Det må ikke være slik at de regionale foretakene i liten grad lar private konkurrere med egen virksomhet, men bruker dem «kun som et supplement», slik interpellanten uttrykker det. De offentlige og de private sykehus er gjensidig avhengige av hverandre, og det er viktig å få til et konstruktivt og fleksibelt samspill.




Helseministeren var i sitt svar åpen for at private virksomheter som har kontrakt om et visst omfang av tjenester, kunne få andre oppgaver, som f.eks. desentraliserte tilbud, undervisning, opplæring og forskning.




Kristelig Folkeparti støtter at de private aktørene blir brukt på en slik måte når de har kapasitet og forutsetninger for dette.




