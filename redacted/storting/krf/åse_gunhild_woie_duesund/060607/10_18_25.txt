 (ordfører for saken): Det er en samlet komite som ønsker å legge til rette for at rullestoler som kun er til utendørs bruk med en maksimal hastighet på inntil 10 km/t, kan tillates på linje med ordinære batteridrevne rullestoler.




Dokument nr. 8-forslaget er fremmet av fem stortingsrepresentanter fra Fremskrittspartiet som finner det urimelig at den bensindrevne rullestolen Terrengen ikke er godkjent som et hjelpemiddel for funksjonshemmede. I dag er det den eneste rullestolen som gjør det mulig for en gruppe funksjonshemmede å kjøre over lange avstander i kaldt vær og i vanskelig og ulendt terreng.




Komiteen understreker hvor viktig målsettingen om full deltakelse og likestilling er for funksjonshemmede. I den sammenheng er det helt avgjørende at denne gruppen har tilgang på hjelpemidler som kan bidra til å kompensere for den enkeltes reduserte funksjonsevne.




For de fleste funksjonshemmede vil en elektrisk rullestol være et godt hjelpemiddel når de skal forflytte seg utendørs, men for et mindretall er ikke dette godt nok. For dem blir Terrengen eneste alternativ.




I dag er Terrengen etter kjøretøyforskriften teknisk sett klassifisert som en firehjulet motorsykkel på grunn av for store ytre mål, og at bensin brukes som energikilde.




Etter folketrygden vil en slik rullestol kunne få stønad under regelverket for tilståelse av stønad til bil. For brukerne er dette problematisk, da de må velge mellom denne type rullestol og bil, fordi folketrygden ikke gir stønad til to slike kjøretøyer.




I brev fra Samferdselsdepartementet, datert 10. mai ved statsråd Navarsete problematiseres flere temaer. En ser det bl.a. som vanskelig å innføre en egen definisjon for rullestoler til utendørs bruk, da en lett kan komme i konflikt med andre som oppholder seg på fortauet. Dagens definisjon forhindrer at en bruker arealer avsatt til gående.




Til tross for en del motforestillinger og til tross for at flere departementer er involvert, avsluttes brevet svært positivt. De er innstilt på å finne en akseptabel løsning.




I et nytt brev av 30. mai i år gjentas denne viljen til å finne en løsning som er uavhengig av den kjøretøytekniske klassifiseringen. Løsningen skal komme senest i forbindelse med behandlingen av budsjettet for 2007.




På denne bakgrunn anbefaler komiteen at Dokument nr. 8- forslaget vedlegges protokollen.




En samlet komité understreker for øvrig at de funksjonshemmedes organisasjoner må kontaktes og konsulteres før endelig konklusjon trekkes. Jeg føler meg sikker på at det vil skje. Vi har alle et ønske om å gjøre hverdagen lettere for dem som trenger disse hjelpemidlene.




