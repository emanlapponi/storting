 Representanten Alvheim tar opp et viktig tema.




Fokus på smertebehandling henger sammen med økende kunnskap på området. Man vet nå at også prematurt fødte spedbarn føler smerte.




Følelsen av smerte er ulik fra menneske til menneske. Terskelen for hvor mye smerte man føler, er også forskjellig. Ut fra dette har definisjonen av smerte oppstått. Legeforeningens retningslinjer, som representanten Alvheim refererer til, sier:







«Smerte er en ubehagelig sensorisk og emosjonell opplevelse som følge av faktisk eller potensiell vevsødeleggelse. Smerte er alltid subjektiv.»




Kristelig Folkeparti er enig i at det trengs mer kunnskap og opplæring på området. Særlig vil jeg peke på smerte sett i et kulturelt perspektiv. Det finnes eksempler på at noen av våre nye landmenn er blitt feilbehandlet fordi psykiske lidelser i noen kulturer manifesterer seg som en fysisk smerte.




Smerte er ikke dødelig, men medfører dårligere livskvalitet og kan være invalidiserende. Legeforeningen mener at pasienter med problematisk smerte fortsatt er lavt prioritert i den norske helsetjenesten, til tross for at de er storforbrukere av helsetjenester.




Heldigvis finnes det lyspunkt. Stadig flere sykehus oppretter smerteklinikker som ofte har et tverrfaglig team bestående av lege, fysioterapeut og psykolog. Teamet utreder, behandler og gir veiledning til hele regionen.




Mange pasienter har ved hjelp av disse fått redusert sin smerteopplevelse. De har fått en akseptabel forklaring på smerten uten at det fører til angst, frykt eller urealistiske forventninger. Mange lærer å utnytte egne ressurser, og de fungerer bedre i hverdagen. Til og med medikamentforbruket reduseres!




I medlemsbladet GLIMT for kroniske smertepasienter kan en lese om gode erfaringer med kurs i smertemestring. Disse holdes i samarbeid med lærings- og mestringssentrene, der fagkunnskap og brukermedvirkning sidestilles.




Lindrende behandling har vært en viktig ideologisk sak for Kristelig Folkeparti. For oss har det vært viktig å skape motvekt til aktiv dødshjelp. Vi har aktivt vært med på å fokusere på palliativ behandling for pasienter i livets sluttfase. Flere palliative behandlingsplasser er kommet til, også i førstelinjetjenesten. Det er svært viktig for disse pasientene å være nær sine nærmeste i denne livsfasen.




Det er viktig at helseministeren i styringsdokumentene til helseforetakene fortsetter å prioritere lindrende behandling.




Det er gjennom Nasjonal kreftplan etablert kompetansesenter for palliativ behandling i alle helseregioner. Kristelig Folkeparti ser det som svært viktig at den kompetanse som her er bygd opp, blir videreført til primærhelsetjenesten, til beste for pasienter som strever med smerte.




