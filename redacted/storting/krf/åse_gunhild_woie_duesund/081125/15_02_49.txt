 Med min bakgrunn som helsepolitiker over lang tid og min erfaring som fysioterapeut ble det for fristende å delta i denne debatten. 




Jeg synes interpellanten har fått fram hvor viktig det er for dem som rammes av hjerneslag, å få tidlig behandling. Han har også fått fram hvor mange det er som rammes hvert eneste år, 15 000 mennesker. Det er like mange som det bor i en middels stor norsk by. 




Det var St. Olavs hospital i Trondheim som var først ute med å opprette en egen slagenhet ved sykehuset. Resultatet var overveldende bra, flere overlevde og færre fikk komplikasjoner. Godt tverrfaglig samarbeid mellom ulike yrkesgrupper var litt av hemmeligheten bak det gode resultatet, i tillegg til at man kom raskt i gang med behandlingen. Representanten Bøhlers understrekning av at slagpasienter trenger rask og god behandling, kan ikke understrekes nok. Det støttes fullt ut. Det er helt nødvendig, det er helt avgjørende. 




De gode resultatene fra Midt-Norge spredte seg heldigvis til flere andre steder i Norge. Kristelig Folkeparti er enig i at det bør være et mål at alle slagpasienter behandles ved egne slagenheter. For Kristelig Folkeparti er det viktig at det må være likt behandlingstilbud over hele landet, og at man ikke opplever forskjellsbehandling på bakgrunn av alder, kjønn og ikke minst bosted. Representanten Bøhler har også rett i at pasientens mulighet til å bli frisk og komme tilbake i sitt vanlige liv er helt avhengig av et godt rehabiliteringstilbud. Det starter på sykehuset og fortsetter i førstelinjetjenesten. 




Jeg benytter anledningen til å gjøre statsråden oppmerksom på at den varslede omleggingen av finansieringssystemet for fysioterapeuter kan føre til at kommunen mister det nøkkelpersonell som er så viktig i en rehabiliteringsprosess. Jeg vil også nevne en gruppe som ofte blir nedprioritert, nemlig logopeder. Disse er helt avgjørende for slagpasienter som har mistet talens bruk. Psykisk helse må inkluderes, og de pårørende må tas mer på alvor. 




Det offentlige har en viktig rolle når det gjelder slagpasienter og rehabiliteringstilbudet deres. Men Kristelig Folkeparti har også vært opptatt av å sikre at dagens rehabiliteringsinstitusjoner som blir drevet av private og ideelle aktører, kan fortsette å gi et godt rehabiliteringstilbud til pasientene. Norge trenger et regelverk som sikrer et mangfold av tiltak for rehabilitering. Går ideelle rehabiliteringsinstitusjoner konkurs på grunn av at staten presser døgnprisen ned og gir vilkårlige vilkår for langsiktig drift, vil svært viktig kompetanse og kunnskap gå tapt, og pasientene vil miste et godt tilbud – helt på tvers av det som interpellanten ønsker. Dagens anbudspolitikk truer tilbudet til mange pasienter. De ideelle organisasjonene i helse- og omsorgssektoren har ikke de samme finansielle musklene som store, kommersielle og statlige aktører, og når ofte ikke opp i anbudskonkurransen. Dette svekker muligheten for et bedre, sterkere og mer fleksibelt rehabiliteringstilbud. 




Det offentlige er avhengig av at en har gode tilbud til pasientene. Kristelig Folkeparti har derfor foreslått at ideelle organisasjoner og virksomheter må sikres unntak fra kravet om anbud i lov om offentlige anskaffelser. De generelle kravene om åpenhet og etterprøvbarhet skal selvfølgelig gjelde, men vi trenger langsiktighet og forutsigbarhet for de ideelle institusjonene, noe som de ikke har etter dagens regelverk. 




Jeg skulle gjerne hatt tid til å si noe om forebygging, slik som statsråden var inne på, men avslutningsvis vil jeg bare støtte interpellanten i at det er avgjørende med rask behandling, tidlig og god oppfølging. Det er ikke minst viktig å ta vare på den kompetanse og kvalitet som de frivillige organisasjonene har. Jeg er overbevist om at disse vil være viktige bidragsytere i det nasjonale kvalifiseringsregisteret som interpellanten ønsker. 




