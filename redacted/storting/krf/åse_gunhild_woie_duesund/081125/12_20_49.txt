 Representanten Kenneth Svendsen fra Fremskrittspartiet tar her opp en svært viktig sak, som også Kristelig Folkeparti har et sterkt engasjement for. Kristelig Folkeparti er en varm tilhenger av målene med Nav-reformen: flere i arbeid, færre på stønad, enklere og bedre service for brukerne, tiltak som er tilpasset deres behov, samt en helhetlig og effektiv arbeids- og velferdsforvaltning. 




Vi har vært tålmodige, fordi vi har respekt for at denne reformen er omfattende og kompleks å gjennomføre. Men nå har vi kommet til et punkt der svært mange forhold peker i retning av at Nav-reformen utvikler seg i gal retning. Enkeltmennesker har vanskelig for å komme i kontakt med saksbehandlerne. Jeg har fått mange tilbakemeldinger om at det er helt umulig å komme fram til Nav gjennom telefonen. Dette fører til at mange personer må møte opp personlig på Nav-kontorene og stå i kø for å få svar på noe som kunne ha vært løst på en mye enklere måte. 




For kort tid siden var det et samstemt storting som foreslo å bevilge 60 mill. kr for å styrke Arbeids- og velferdsetaten. Jeg tror det er riktig at noen av disse pengene går til nettopp å rydde opp i slike forhold som jeg nå har nevnt. Det vil føre til bedre organisering, bedre effektivisering og gi brukerne et bedre og raskere tilbud. 




Kristelig Folkeparti har forståelse for at Nav-kontorene fremdeles er under oppbygging, og at det vil gjenstå å etablere om lag 180 kontorer ved inngangen til neste år. Samtidig er det viktig å få fram at ingen arbeidstakere er oppsagt i denne omstillingen, og derfor kan det være vanskelig å forstå at saksbehandlingstiden har økt så mye fra våren 2007. Antall restanser har økt fra i overkant av 70 000 saker til om lag 193 000 saker i august i 2008. Det er gledelig hvis det nå har endret seg. 




I sommer kunne vi også lese at Arbeids- og velferdsetaten bryter egne tidsfrister i om lag 14 000 saker. Dette fører til at altfor mange personer går og venter på svar fra Nav. Kristelig Folkeparti synes det er spesielt urovekkende at ikke Regjeringen sikrer at Arbeids- og velferdsetaten gjennomfører den lovpålagte oppfølgingen av brukere som mottar helserelaterte ytelser. Det viser seg at det i overkant av 70 pst. av de kontrollerte sakene for tidsbegrenset uførestønad mangler oppfølgingsplan, og at flere Nav-kontor, ifølge Riksrevisjonen, bevisst har nedprioritert oppfølgingen av disse brukerne. Jeg ber statsråden følge ekstra nøye med denne gruppen, da flere kan ha potensial for å arbeide mer. 




Når det gjelder oppfølging av sykmeldte og dialogmøter med Nav, vil jeg komme tilbake med konkrete forslag til forbedringer under vår budsjettdebatt. 




Utfordringer knyttet til kompetanse hos ledere og ansatte og kulturutvikling mellom de ulike miljøene er kanskje undervurdert i gjennomføringsarbeidet. Det rammer sårbare grupper på en helt uakseptabel måte. 




Forrige uke var jeg i Setesdal. Der har flere kommuner gått sammen om å ha et felles Nav-kontor, slik at de kunne styrke fagmiljøet til beste for brukerne. Deres ønske har vært å bruke effektiviseringsgevinsten til å styrke egen fagkompetanse. Til deres store frustrasjon opplever de at det totalt nå blir nedbemannet. Det var tverrpolitisk kritikk av at flere tidligere ansatte ved kontoret i dalen nå må pendle til den sentrale enheten i Arendal. Det var ikke slik de hadde sett for seg at reformen skulle bli. Samtidig kan jeg også si at ingen ønsket at staten skulle ta ansvar for sosialkontorene, noe heller ikke Kristelig Folkeparti ønsker. 




Kritikken fra flere hold er massiv negativ, selv om jeg også får inn meldinger fra noen som får til å nå målet med reformen – bl.a. får jeg gode tilbakemeldinger fra Flekkefjord, et sted jeg ønsker å besøke. Det er viktig at også de positive eksemplene kommer fram, slik at de ansatte får lyst til å fortsette i den viktige jobben de gjør. Jeg synes det var hyggelig at statsråden gav de 17 000 ansatte en god tilbakemelding, noe jeg støtter. 




