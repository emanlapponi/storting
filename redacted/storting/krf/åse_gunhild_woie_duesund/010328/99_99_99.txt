  Jeg ønsker å stille følgende
spørsmål til helseministeren:

«Jeg vil vise til flere oppslag i
media de siste dagene i forbindelse med det store antall selvmordsforsøk,
ikke minst i gruppen jenter under 20 år. 

Hvilke nye tiltak er mulig å sette
i gang, eller gi økonomisk støtte til, for å komme
bedre ut i forhold til forebygging, og hvordan kan man i større
grad gjøre bruk av frivillig sektor i denne sammenheng?» 

  Jeg takker helseministeren for svaret.
Kristelig Folkeparti støtter de tiltak som ble nevnt.

Sandefjords Blad viser til at Vestfold topper
selvmordsstatistikken for unge under 20 år. Reportasjen
viser at de unge er i en situasjon hvor de føler at de
har få eller ingen å snakke med. Kirkens SOS har
stor erfaring og anerkjennelse når det gjelder å hjelpe
mennesker i en svært vanskelig situasjon, gjennom krisetelefontjenesten.

I Vestfold har Kirkens SOS satt i gang et prosjekt
der de deler ut timeplaner til alle elever i ungdomsskolen og videregående
skole, med nummeret til krisetelefonen på. Responsen har
vært overveldende. 

I møte med den politiske ledelsen
i departementet har prosjektet fått anerkjennelse. Men
hvorfor har da departementet gjentatte ganger sagt nei
til søknaden fra Vestfold?

  Jeg takker igjen statsråden for svaret.

Jeg har forståelse for at det kan
være vanskelig å si noe om en konkret søknad.
Men jeg vil minne om at Stortinget har økt tilskuddet til
krisetelefoner generelt, da vi har sett at behovet øker,
og at dette er god forebygging.

Etter at Kirkens SOS i Vestfold delte ut timeplaner
til 17 000 skoleelever, har de i forhold til året
før fått dobbelt så mange henvendelser
fra unge som ville begå selvmord. Dette sier mye om ungdom
i nød. I år vil Kirkens SOS i Vestfold også dele
ut e-mailadresser til de unge. Dette synes jeg er fremtidsrettet.
Mange har behov for anonymt å snakke med voksne som har
taushetsplikt. Prosjektet i Vestfold har vist seg å være
forebyggende. Ideen kan lett overføres til resten av landet.

Kunne helseministeren tenke seg å anbefale å se
på søknaden på nytt? En telefonsamtale
kan jo redde liv.

