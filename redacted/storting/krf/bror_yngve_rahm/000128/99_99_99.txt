 Utfordringene i forbindelse med rovdyrpolitikken er både store og vanskelige, engasjementet er stort og frontene til dels steile. Saken er i seg selv komplisert, men også de følelsesmessige aspektene ved den er svært sterke og må derfor tas på alvor. 




Dagens rovdyrpolitikk og -forvaltning hviler på et stort flertall i Stortinget. Dette flertallet har ikke endret seg nevneverdig siden Stortinget debatterte saken i 1997. Energi- og miljøkomiteen bekreftet i sin innstilling til statsbudsjettet for 2000 at hovedlinjene i rovdyrforvaltningen fortsatt skal ligge fast. Det innebærer politisk enighet om at Norge skal ha levedyktige bestander av de fire store rovdyrartene.




Kjellaug Nakkim påpeker i sin interpellasjon at det har skjedd mye siden 1997 – og det er selvsagt riktig. Dels har antall rovdyr økt, ikke minst hva gjelder ulv, og dels er det fra Regjeringens side foretatt betydelige grep for en bedre forvaltning med sikte på å senke konfliktnivået mellom ulike interessegrupper som på forskjellige måter berøres av rovdyrutviklingen.




Skadeforebyggende tiltak har vært tillagt og må fortsatt tillegges stor vekt i de områder hvor det finnes grupper eller enkeltindivider av rovdyr. En rekke tiltak er iverksatt, slik statsråden understreket i sitt innlegg, og i tillegg bør arbeidet for kortere behandlingstid for fellingssøknader fremheves. Erfaringene med dette så langt viser at det nå gir resultater.




Likevel er konfliktnivået høyt, og det bør derfor nøye vurderes om potensielle skadedyr lettere skal kunne tas ut før skade blir gjort. Jeg håper at det vil bli en realitet. Slike tiltak kan være et effektivt virkemiddel mot unødig lidelse, både for husdyr og mennesker, samtidig som det kan bidra til å senke konfliktnivået.




Ellers er det med glede vi nå har fått meldingen fra statsråden og bekreftelse på at disse individene i Østfold er hybrider. Det er da åpenbart politisk enighet om at de bør skytes, og ikke inngå som en del av forvaltningsplanen for ulv. Jeg håper dette vil la seg gjøre raskt.




Når det gjelder bestanden av rovdyr, også ulv, tyder altså mye på en sterk økning, slik Kjellaug Nakkim påpeker. Det er neppe uenighet om det. Men hvor stor økningen er, vet vi ikke med sikkerhet. De tiltak som Regjeringen har satt inn for mer intensiv sporing, er derfor viktige for å sikre faktisk kunnskap om bestandsutviklingen. Men når bestandsmålene er nådd, står vi overfor en betydelig utfordring for å motvirke ytterligere økning både av familiegrupper og av enkeltindivider. Vi må bl.a. vurdere kvotejakt også for ulv, slik vi i dag har for gaupe.




Det blir ofte hevdet fra Distrikts-Norge og husdyrnæringen at man føler at man aldri blir hørt. Det er et signal som må tas på alvor. En god forvaltningspolitikk er avhengig av en respektfull dialog mellom myndigheter og berørte parter. Vi må også ta på alvor den frykt som mange uttrykker, ikke minst i Østfold. Dette må også tillegges vekt i det videre arbeidet, også fra departementets side.




