  Jeg har følgende spørsmål til
miljøvernministeren:

«Restaureringsarbeidene i Heddal stavkirke
i Telemark er i ferd med å stanse opp som følge
av manglende bevilgninger fra Riksantikvaren. Stortinget har understreket
at allerede påbegynte restaureringer skal prioriteres
ved ytterligere tildeling av midler. Likevel har Riksantikvaren
kun tilgodesett Heddal stavkirke med 300 000 kroner, etter søknad
om 1 mill. kroner.

Mener statsråden dette er
i samsvar med Stortingets intensjoner, og hva kan statsråden
gjøre for å sikre Heddal stavkirke en større
bevilgning?»

  Jeg er spesielt glad for siste del
av svaret til statsråden. Det gir grunnlag for en viss
optimisme.

Det er ganske riktig at arbeidet
ved Heddal stavkirke har pågått over mange, mange år,
og den har til dels vært sjenert av stillasbygg og andre
ting knyttet til restaureringen, og dette arbeidet har vært
til stor plage for dem som bor der, men ikke minst vært
til hinder for en fullverdig framvisning av stavkirken som et viktig
kulturminne i Telemark.

Det er også riktig, som statsråden
sier, at denne føyer seg inn i rekken av andre
bygninger, inklusiv Utstein Kloster og Stavanger
domkirke, som helt spesifikt er nevnt fra Stortingets side med ønske
om ferdigstillelse. Og det er på den bakgrunn det er grunn
til å stille spørsmål om ikke Riksantikvaren
her har justert ned noe som Stortinget faktisk ønsker å justere
ganske kraftig opp, med tanke på en ferdigstillelse.
Det fortjener man på disse tre stedene, inkludert Heddal
stavkirke. Jeg vil derfor utfordre statsråden
til å svare på om dette er spørsmål
som hun ønsker å komme tilbake til i
forbindelse med den reelle behandlingen av revidert nasjonalbudsjett
som nå er rett rundt hjørnet, og i så måte
være med på å sikre at midlene kan komme
til Heddal stavkirke.

  Jeg vil igjen få lov til å takke
statsråden for svaret. Jeg forventer at det vil bli tatt initiativ
overfor Riksantikvaren til en ny vurdering av Heddal stavkirke.

Det spesielle med denne kirken er at det er
den største stavkirken vi har, og at den samtidig
som den er et kulturminne, også er en menighetskirke som
er i bruk, og som av den grunn må være i stand
til enhver tid. Når dette prosjektet har pågått
over så lang tid, regner jeg med at statsråden
har stor forståelse for ønsket om at
dette nå blir ferdigstilt, at arbeidene ikke allerede i
sommer må stanse opp igjen – som en konsekvens
av manglende bevilgninger over budsjettet.

På denne bakgrunn vil jeg takke statsråden
for svaret, i håp om at dette blir fulgt opp i form av
konkrete midler fra Riksantikvaren, utover det som allerede er blitt
gitt.

