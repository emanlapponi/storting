  Jeg vil be justisministeren på vegne
av miljøvernministeren svare på følgende spørsmål:

«I Kyoto-protokollen åpnes
det for fleksibel gjennomføring av det enkelte lands utslippsforpliktelser.
Både i Kyoto-protokollen og i Stortinget er det slått
fast at disse skal være et supplement til nasjonale tiltak. 

Hvilken strategi og hvilke nasjonale tiltak
har Regjeringen lagt opp til for at vi skal nå våre
utslippsforpliktelser?»

  Jeg vil takke statsråden for svaret.
Det var for så vidt ikke så veldig mye nytt. 

Under debatten vi hadde i Stortinget om gasskraft,
etterlyste sentrumspartiene en konkretisering av på hvilke områder
vi måtte regne med å ta de nasjonale tiltakene. Når
Arbeiderpartiet den gang – jeg håper at statsråden har
modifisert dette noe etter at Arbeiderpartiet kom i regjering, det
virker slik – la opp til at Norge tilnærmelsesvis
skulle kunne kompensere 100 pst. for utslippene, bl.a. med
henvisning til bygging av gasskraftverk, er det mange næringer,
industrier osv. som er bekymret for den eventuelt økte
belastning som de må bære som en konsekvens av
at andre får slippe helt fri. Har statsråden noen som
helst signaler til næringer eller til industrier i Norge om
hvor disse ekstrakompensasjonene må tas dersom vi skal
nå våre utslippskrav?

  Jeg takker igjen statsråden for svaret.
Hun sa i sitt første svar at det var en prosess på gang
for å definere hva som ligger i fleksible gjennomføringsmekanismer
og også nasjonale tiltak. Men det er vel hevet over enhver
tvil at når vi snakker om «supplement»,
betyr det i realiteten at hovedtiltakene for å nå våre
forpliktelser i henhold til Kyoto må tas ved hjelp av nasjonale
virkemidler.

Har statsråden gjort seg noen refleksjoner
om tidsaspektet her, for det var ikke veldig oppløftende
med tanke på framdriften i den prosessen når vi
faktisk allerede i 2005 skal kunne dokumentere resultater av tiltak
gjort i Norge? Har statsråden noen synspunkter på om
denne tempoplanen vil holde? Og når vil man komme tilbake for å konkretisere
nye tiltak, som det helt åpenbart er behov for?

