(ordfører for saken): 

Det er en nesten enstemmig komite som i dag anbefaler utbygging og drift av Ringhorne, slik det fremkommer i St.prp. nr. 36 for 1999-2000. Proposisjonen viser til at Esso Norge AS den 8. november 1999 søkte om godkjennelse av plan for utbygging og drift av Ringhorne, som består av ni større og mindre oljeakkumulasjoner i Balderområdet. I proposisjonen er det grundig redegjort for hovedtrekkene i planen for både utbygging og drift samt konsekvensanalyser for næringsvirksomhet og allmenne interesser. Produksjonen fra Ringhorne vil etter planen starte opp i 2001 og antas å vare fram til år 2027. 




Komiteens mindretall, bestående av Sosialistisk Venstreparti, påpeker i sine merknader at proposisjonen bør sendes tilbake til Regjeringen, begrunnet i en pågående rettssak mellom Esso Norge AS og Smedvig-gruppen. Jeg kan imidlertid ikke se at dette har relevans for selve saken og tar det også for gitt at departementet på en grundig måte har vurdert dette i forberedelsen av saken. Flertallet har også merket seg at det for behandlingen av CO2 og NOx vil bli benyttet de beste teknologiske løsninger innen en forsvarlig økonomisk ramme, og at det vil bli tilrettelagt for at kraftgeneratorene tilpasses til lav-NOx-teknologi så snart det er tilgjengelig. 




Komiteen viser også til at utbyggingen av Ringhorne utgjør en samlet investering på opp til 8,14 milliarder kr med en samfunnsøkonomisk lønnsomhetsanalyse på nåverdi 2,8 milliarder kr. Dette gjør at Ringhorne vil være robust økonomisk også i forhold til perioder med lav oljepris. 




Jeg føler som saksordfører ikke behov for å si mer i denne sak. Det er en sak som det er relativt stor enighet om i komiteen, og jeg vil derfor anbefale innstillingen til St.prp. 36, slik den i dag foreligger. 




(ordfører for saken): 

Norsk og internasjonal petroleumsvirksomhet er under rask forandring. Det utfordrer også norsk olje- og gassektor til nødvendige omstillinger og tilpasninger som til enhver tid kan ivareta både selskapenes og landets interesser på beste måte. 




I henhold til St.meld. nr. 37 for 1998-1999, som kom under den forrige regjering, fremkommer det at det er iverksatt en vurdering av statens engasjement i petroleumsvirksomheten. I den ligger det også en vurdering av statens direkte økonomiske engasjement og Statoils fremtidige rolle og organisering. 




Komiteen understreker at statens engasjement innenfor petroleumsvirksomheten innebærer store økonomiske verdier. Det er derfor nødvendig at engasjementet organiseres på en slik måte at langsiktig forvaltning til beste for samfunnet kan sikres. 




Komiteens flertall understreker i innstillingen at saken vil bli lagt fram for Stortinget i sin helhet gjennom en egen melding, forhåpentligvis innen utgangen av vårsesjonen 2000. Med bakgrunn i de utredninger som er foretatt, sakens kompleksitet samt de store verdier dette representerer, mener flertallet at saken om delprivatisering og børsnotering av Statoil bør behandles i sammenheng med den varslede petroleumsmelding. Som sakens ordfører anbefaler jeg derfor at denne saken ikke realitetsbehandles i dagens møte, men at vi altså venter til Regjeringen kommer til Stortinget med den varslede meldingen.




Jeg skal ikke ta mer av Tingets tid i kveld, men tar opp flertallets forslag til vedtak om at Dokument nr. 8:52 om delprivatisering av Statoil, vedlegges protokollen, samtidig som jeg anmoder de øvrige forslagsstillerne om å vurdere å gjøre sine forslag om til oversendelsesforslag, til tross for den utålmodighet som jeg vet at både Høyre og Fremskrittspartiet har i denne saken, og som sannsynligvis vil komme til uttrykk senere, etter mitt innlegg.




Situasjonen i Nordvest-Russland er svært alvorlig. Over flere tiår har det bygd seg opp et enormt miljøproblem i området, som også innebærer en sikkerhetsmessig risiko for hele regionen, inklusiv Norge generelt og vår nordligste landsdel spesielt. 




Det har opp gjennom årene vært tatt en rekke internasjonale initiativ for å redusere de betydelige miljømessige og sikkerhetsmessige utfordringene som preger denne delen av Russland. Også Norge har bidratt stort i denne sammenheng, og det har vært tverrpolitisk enighet om at Norge må være med og ta ansvar for den situasjonen som truer hele nordområdene. 




Energi- og miljøkomiteen har ved selvsyn fått bekreftet alvoret i situasjonen. Ved sin rundreise i Russlands nordvestlige områder for en stund tilbake fikk komiteen anledning til å besøke både nikkelverket og opplagringsplassene for utrangerte atomubåter og radioaktivt avfall. Inntrykkene fra den reisen skremmer og bekrefter nødvendigheten av økt innsats, både fra Norge og fra det internasjonale samfunn, for å redusere den miljø- og sikkerhetsrisiko som er knyttet til hele dette området. 




Nordvest-Russlands enorme problemer gjenspeiler seg også i forhold til befolkningens helsemessige situasjon. Tall viser at gjennomsnittlig levealder for menn i dette området ligger på bare ca. 50 år, og det er liten grunn til å tvile på at det er en klar sammenheng mellom befolkningens generelle helsetilstand og områdets store miljøskader. 




Norge har selvsagt også en egeninteresse av økt fokusering og innsats på dette området. Befolkningen i våre nordlige landsdeler føler en berettiget bekymring for situasjonen, bl.a. knyttet til konsekvenser ved eventuelle atomulykker og også andre trusler knyttet til miljøet generelt. 




Som det fremgår av representanten Sanners interpellasjon, ble det for mer enn ti år siden tatt et viktig initiativ av daværende regjering Syse for å avhjelpe problemene knyttet til smelteverkene i Nikel. Det ble satt av betydelige summer øremerket for innsats mot disse verkene. Også senere regjeringer, inklusiv sentrumsregjeringen, har hatt betydelig fokusering på problemene i nordområdene.




Likevel, en vesentlig del av de bevilgede midlene er ikke benyttet. Det er utilfredsstillende, selv om det må sies at også hindringer fra russiske myndigheters side er en sterkt medvirkende årsak til dette.




Interpellanten Jan Tore Sanner retter en berettiget anmodning til statsråden om at hun følger opp dette som et prioritert satsingsområde, bl.a. under henvisning til en nesten samlet komites åpning for bruk av midlene på andre viktige miljøtiltak på Kolahalvøya. 




Kristelig Folkeparti slutter seg til en slik anmodning og ber statsråden intensivere og følge opp innsatsen for å redusere miljøproblemene i Nordvest- Russland.




