  Kristelig Folkeparti vil ha et klart
miljømessig perspektiv på samferdselssektoren. Norge
bør bli et foregangsland innenfor miljøvennlig
samferdsel. Det vi trenger, er langsiktige og reelle satsinger på miljøvennlige
og trafikksikre transportløsninger.

Hvorfor er det så viktig å handle
nå? Og kan vi ikke overlate ansvaret til hver
enkelt innbygger eller til andre stater som
forurenser mer enn oss?

Først og fremst mener Kristelig
Folkeparti at vi som politikere har et etisk ansvar: Konsekvensene
av våre klimautslipp
vil gå ut over de fattige i verden og kommende generasjoner.
Forvalteransvaret handler om en mer rettferdig fordeling av ressurser,
men også om ansvar. Norge må ta
miljøvennlige valg nettopp i solidaritet med
de fattige. Våre egne klimautslipp
må reduseres, og det må arbeides internasjonalt
for at andre land skal ta sitt ansvar.

Dersom vi mener at på lang
sikt bør mulighetene til å slippe ut klimagasser
fordeles med en lik andel pr. innbygger, og ønsker å stabilisere
konsentrasjonen av klimagasser i atmosfæren på et
akseptabelt nivå, vil konsekvensen være at Norge
bør redusere sine utslipp med om lag to tredjedeler
i løpet av en femtiårsperiode.

Det er ikke et godt motargument
at Norge er et lite land, og at våre
utslipp utgjør en liten andel av totalen. Situasjonen
så langt er at de fleste land er små, og at hvert enkelt
lands klimautslipp teller lite
i et globalt perspektiv. Derfor må svært mange
land delta om vi skal få ned de globale utslippene.

Norge er et land i en unik posisjon,
og det er de rike og industrialiserte landene som må gå foran
i bestrebelsene på å redusere utslippene. Disse
landene har stått for størstedelen av
de historiske menneskeskapte utslippene, og de har ressurser til å bære
kostnadene ved å gå først. Ut fra en
slik betraktning må et velstående land som Norge være villig
til å gjøre sin del av innsatsen for å redusere
de globale utslippene av klimagasser.

Dessuten kan Norge fungere
som en rollemodell i klimaarbeidet. Hvis Norge f.eks.
kan utvikle teknologier som viser at det går
an å produsere olje og gass, aluminium, silisium
og sement uten vesentlige utslipp av klimagasser, vil dette kunne
ha betydning for hvordan andre land vil utvikle sine
regelverk for klimagassutslipp.

Verden vil måtte redusere sine
utslipp av klimagasser kraftig, og i den forbindelse vil det bli
et marked for klimavennlige teknologier. Det kan derfor gi et konkurransefortrinn
for norske næringer å gå tidlig
inn for å utvikle slike løsninger.

Som nevnt er utslipp fra vegtrafikken en viktig
utslippskilde i svært mange kommuner. Dette er også utslipp
som fortsatt øker. Mange biler bruker mindre
drivstoff enn tidligere, men denne effekten er blitt mer enn oppveid
av at folk har flere og større biler enn før.
Luftfarten bidrar også betydelig til vekst i
utslippene. Utslipp fra fly er, som kjent, også flere
ganger verre enn utslipp fra bil.

Tiden for å satse miljøvennlig
er nå – fordi klimaet krever det, og fordi statsledere
og forbrukere er opptatt av det. Vi ser at det er en holdningsendring
på gang. President Bush brukte store deler av sin «State
of the Union»-tale til å snakke om miljøvennlig
drivstoff. I EU diskuteres mulighetene for å bytte ut tradisjonell
bensin og diesel med biodrivstoff. Stadig flere forbrukere
er villige til å satse på miljøvennlige
kjøretøy. Vi ser at en storsatsing på hydrogenbiler
er på gang. Statoil, Hydro, SINTEF og mange kommuner, som
Fredrikstad med sine biogassbusser,
og fylkeskommuner står bak en slik storsatsing. Stortinget
må være med på å forsterke
denne satsingen, slik at vi får mer miljøvennlige
biler. Noen av våre riksveger, som
rv. 22 og rv. 111, er så sterkt trafikkert og ulykkesbelastet
at det er farlig å gå eller sykle langs
disse. Derfor må vi legge til rette for flere gang- og
sykkelveger og mer kollektivtrafikk. Vi må ha visjoner,
og vi må sette visjonene ut i livet. Vi må gi
folk mulighet til å velge miljøvennlig.

