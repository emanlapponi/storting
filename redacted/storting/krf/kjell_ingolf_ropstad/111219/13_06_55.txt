 Jeg tar ikke ordet fordi jeg har intensjon om å skape en lang debatt. Jeg tar bare ordet fordi jeg vil påpeke at historien gjentar seg.


Regjeringen har gjort det til en tradisjon å bevilge store beløp til CO

2

-håndtering på Mongstad i statsbudsjettet, for så å trekke tilbake mesteparten av pengene når en kommer til desember. I statsbudsjettet for inneværende år, i 2011, ble det bevilget 1,5 mrd. kr til CO

2

-håndtering på Mongstad, og i denne saken trekkes 1 mrd. kr av denne bevilgningen tilbake.


Kristelig Folkeparti har regnet på totalbevilgningene: I perioden 2006–2011 har regjeringen i statsbudsjettene bevilget mer enn 10 mrd. kr til CO

2

-håndtering på Mongstad. I de årlige budsjettendringene, slik som den vi behandler nå, er mer enn 4 mrd. kr trukket tilbake, mens 4 mrd. kr er omgjort til kortsiktige lån. Da står vi igjen med snaue 2,5 mrd. kr som er bevilget til Mongstad siden 2006. Det er sannheten.


Regjeringen lovet oss en månelanding på Mongstad. De skulle rense gasskraftverket for CO

2

 innen 2014. Dette var et løfte til velgerne, gitt i nyttårstalen, som vi alle husker. Nå sier de at de skal bestemme seg for hvorvidt de skal rense innen 2016. Fortsetter de som de stevner, blir det aldri noe av rensing på Mongstad.


