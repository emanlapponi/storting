 Først vil eg takke representanten Sanner for ein viktig interpellasjon. Noreg står overfor store statsfinansielle utfordringar i tida som kjem, og det er viktig at dette blir belyst i si fulle breidd i Stortingets diskusjonar. 




Regjeringa la fram eit statsbudsjett der ein brukar nesten 45 milliardar oljekroner meir enn det handlingsregelen tilseier. Og me må vel erkjenne at dei aller fleste andre partia ligg på nesten det same nivået. Men spørsmålet er kva me brukar pengane til, og korleis me innrettar politikken framover. Som interpellanten har vore inne på, handlar det ikkje berre om å redusere den offentlege utgiftsveksten på sikt, men det handlar òg om å styrkje den langsiktige vekstevna i økonomien for å tryggje vår framtidige velferd. 




Eg vil ta den offentlege utgiftsveksten først. Kristeleg Folkeparti meiner at det er altfor seint å kome tilbake til 4 pst.-bana først i 2018. Me har eit ansvar for ikkje å skyve rekninga over på morgondagens skattebetalarar, me har eit ansvar for å forvalte dei store oljerikdomane på ein måte som kjem dagens unge og òg framtidige generasjonar til gode. Generasjonsperspektivet må ikkje gløymast. Det inneber at me må ta nokre tøffe prioriteringar framover, og Kristeleg Folkeparti er klar til det. Me vil ta forvaltaransvaret vårt på alvor. 




Me må òg sørgje for at rammevilkåra for langsiktig vekst og innovasjon blir betre. Kristeleg Folkeparti meiner at Regjeringa her har sove i timen. Me treng ei heilt anna satsing på kunnskap, skatt og inkludering i arbeidslivet for å leggje til rette for den verdiskapinga me treng for å tryggje framtidig velferd. 




For det første: kunnskap. Nordmenns arbeidsinnsats utgjer over 70 pst. av Noregs nasjonalformue. Då er det opplagt at kunnskapsnivået til den enkelte er heilt avgjerande. Kristeleg Folkeparti vil styrkje kunnskapen i skulen, auke fokuseringa mot drop-out. Det er nødvendig òg å auke forskingsløyvingane, slik at vi kjem opp på det gjennomsnittlege OECD-nivået innan 2015, og me må ha fleire stipendiatstillingar. SkatteFUNN-ordninga og brukarstyrt forsking må styrkjast. 




For det andre treng me eit betre skatteregime, særleg for familiebedriftene. Tre fjerdedelar av alle norske bedrifter er familieåtte, og Kristeleg Folkeparti vil fjerne arveavgifta ved generasjonsskifte i familiebedrifter dersom bedrifta blir driven vidare i minst ti år. Dette er god næringspolitikk, samtidig som det er god distriktspolitikk. Dessutan vil Kristeleg Folkeparti fjerne formuesskatten på arbeidande kapital. 




Kristeleg Folkeparti vil for det tredje jobbe for eit meir inkluderande arbeidsliv. Menneske som ønskjer å jobbe, må hjelpast inn i jobb. Me er heilt avhengige av å finne ordningar som sikrar at fleire kan stå lenger i arbeid, at færre blir støytte ut av arbeidslivet, og at enda fleire kjem tilbake til arbeidslivet. Derfor er det òg skuffande for meg å sjå at delen av dei med nedsett funksjonsevne på tiltaksplass går ned. Det er ein stor kostnad for samfunnet, men ikkje minst er det ein stor kostnad for dei enkeltmenneska som kunne fått ein sjanse til å bli lyfta inn i arbeid. 




Til slutt ei utfordring: Verda står overfor nokre store miljøutfordringar, særleg når det gjeld klima. Klimautfordringa er på mange måtar tidenes største innovasjonsprosjekt. Dei landa som kjem opp med den nye teknologien, vil få eit økonomisk leiarskap globalt. Som The New York Times' journalist og forfattar Thomas L. Friedman har sagt det: Den nye vekstnæringa er ET, fornybar energiteknologi. 




Kristeleg Folkeparti meiner at gode initiativ og rammevilkår for klimatilpassing som verkar 

med

 næringslivet og ikkje 

mot

 det, vil gje næringslivet eit konkurransefortrinn. Med ei større satsing på forsking og utvikling av fornybar energi, innføring av den grøne sertifikatordninga for fornybar energi-produksjon og ei vriding av skatte- og avgiftssystemet i ei mykje meir grøn retning, vil me leggje til rette for framtidas næringsliv og framtidas grunnlag for velferda – eit berekraftig velferdssamfunn som òg tek sikte på framtidas generasjonar. 




