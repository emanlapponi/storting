 Eg vil takke statsråden for svaret. Spesielt vil eg takke for at statsråden er tydeleg på at dei tilsette ikkje må ende opp med ansvaret for ei reform som er vanskeleg å gjennomføre. Problemet er ikkje dei tilsette, men problemet er systemet som dei jobbar i. 




Så er eg glad for at statsråden tydeleg peiker på at det er viktig å byggje opp sterke, kompetente Nav-kontor som har nok kompetanse til å kunne møte brukarane. Ein kan jo seie det slik at kontoret vil fungere betre når det får sett seg, når dei får litt tid, men likevel kan me ikkje vente og seie at det er svaret. Ein må vere villig til å sjå på forholdet mellom Nav-kontoret og forvaltninga og vere villig til å ta eventuelle justeringar. 




Utgangspunktet for reforma var jo nettopp at Nav-kontora skulle vere kjernen i reforma. Nav-kontora treng kanskje fleire folk, og dei treng kanskje å få endå betre tid og moglegheit til å byggje opp kompetanse. Ein må kanskje òg stille seg spørsmål om det har vore gjeve nok tid og ressursar til å byggje opp nettopp den kompetansen som dei har trunge, samtidig som dei skulle gjennomføre den daglege drifta og ta seg av brukarane på ein god måte. Det blir jo litt som å byte motor på ein bil som sviv, og ein veit at det kan vere vanskeleg. Eg er glad for at statsråden har vore inne på dette både i dag og òg tidlegare, for eg trur det er ein av nøklane. 




Så er det viktig for meg å påpeike at Nav-kontora skal ha alle tenester, ikkje berre når det gjeld arbeid og aktivitet, sjølv om dette er viktig. Dersom alderspensjon, barnebidrag, kontantstøtte, pensjon, hjelpestønad osb. blir flytta ut, nærmar me oss nok endå meir enn i dag ei toetatsløysing. Og mange ville jo nettopp det då reforma blei diskutert før Stortinget fatta sitt vedtak, jf. t.d. Rattsø-utvalet. Eg vil berre understreke at eg ikkje ønskjer den løysinga. Sjølv om statsråden tydeleg peiker på at me skal ha ei einetatsløysing, vil eg likevel stille statsråden spørsmål om ho vil gjere noko for å hindre at me kjem endå nærmare ei retning der ein nærmar seg ei toetatsløysing. 




Øyvind Korsberg hadde her overtatt presidentplassen. 




