 Takk for statsrådens svar – det vil eg igjen seie – og for dei mange gode innlegga som har vore i debatten. Det er mange av dei eg kunne skrive under på sjølv. 




Eg ønskjer å sjå framover, og eg har intensjonen med reforma i bakhovudet. Derfor ønskjer eg å lyfte debatten frå notida og opp til den utfordringa det er at nokre av dei som har hatt eit anna syn på etatsmodellen, kanskje har hatt handa litt mykje på rattet. Det synest eg er ein viktig debatt å ta. Eg synest me har hatt ein god debatt her i dag, og eg forventar ein god debatt når det gjeld dette framover. 




Me trur at nøkkelen i reforma nettopp er førstelinjetenesta. Ho skal vere kompetent, ho skal vere sterk, og brukarane skal få det møtet dei fortener. 




Det er mange som har nemnt dette med nettenester, og det var på ingen måte min intensjon å seie at Internett ikkje har kome for å bli – for det trur eg. Eg trur at veldig mange kan få brukt Internett på ein god måte, og eg er sjølv ein av dei som bruker nettet på slike typar tenester. Min intensjon var meir det som eg synest representanten Brandvik sa på en veldig god måte, nemleg at det handlar om møte med menneske, om haldningar og korleis ein blir møtt. Noko av nøkkelen for dei menneska som er i ein vanskeleg situasjon, og som treng hjelp, trur eg kanskje er at dei blir møtte på ein god måte. Eg synest også at dei 17 000 tilsette fortener ein god debatt rundt måten reforma har blitt sett ut i livet på, om intensjonen har blitt følgt – det same gjeld alle brukarane som vender seg til Nav. 




Eg er veldig glad for statsrådens svar – at ho vil sjå på forholdet mellom førstelinjetenesta, dei lokale Nav-kontora og fylkeslinja, eller forvaltinga. Dette er noko me må gjere også når me ser framover – med den intensjonen i bakhovudet at det er dyktige tilsette og kompetente Nav-kontor som står i front og møter brukarane med gode haldningar, slik at dei enkelte brukarane får eit godt møte, føler at dei er tekne vare på og kan få den hjelpa dei treng. Dei lokale Nav-kontora må ha alle verkemidla, slik at det blir éi dør, éin saksbehandlar, og at brukarane får eit godt møte med det offentlege. 




