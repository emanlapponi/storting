 Jeg vil stille følgende spørsmål
til utenriksministeren:

 «Den militære konflikten
mellom Etiopia og Eritrea har pågått i lang tid.

Hva gjøres fra norsk side for å bidra
til en fredelig løsning?»

  Jeg takker utenriksministeren for svaret,
som jo viser at Norge er aktivt med i fredsarbeidet. Jeg skjønner
at det er mange kanaler i bruk, men jeg vil likevel spørre
om det er noen flere som kan prøves utenom de diplomatiske
spor. Norge har jo et spesielt forhold til disse landene gjennom
misjon og bistandsarbeid i lang tid og har derfor mange kontakter.
For oss virker det meningsløst at disse landene, som har
stått hverandre så nær, er i krig. 

Vi må ikke glemme resten av verden,
selv om det er Kosovo-krisen som er mest i fokus i dag. Det er viktig
at noen bryr seg om de menneskelige lidelsene også i Afrika.
Og når det gjelder Etiopia/Eritrea-konflikten,
føler jeg at det også er noe mer som ligger bak
enn en grensekonflikt. Vi får stadig signaler om brudd
på menneskerettigheter i regionen, men grensekonflikten
overskygger dette. Det er derfor viktig med tillitsbyggende arbeid,
og jeg vil da spørre om Norge har mulighet til å gå andre veier
enn om OAU-initiativet, som jo ikke har ført fram, for å komme
i dialog omkring kjerneproblemene – altså bruke
noen bak-kanaler. 

