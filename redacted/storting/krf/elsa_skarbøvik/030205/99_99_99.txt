 Jeg vil stille følgende spørsmål
til barne- og familieministeren:

«OmsorgsSenteret som er lokalisert
i Sandefjord, driver forebyggende arbeid mot selvmord. De har en
landsdekkende krisetelefon som i 2002 hadde 2 636 henvendelser.
Dette viser at det er et stort behov for et slikt tilbud. Kontoret
har fått avslag på å bli godkjent som
frivillig organisasjon i forbindelse med skattefrie gaver.

Hva skal til for at dette kan bli mulig, og
hva kan gjøres for at dette arbeidet kan få offentlig
støtte?»

 Jeg takker statsråden for svaret.

Når jeg hører hva Finansdepartementet sier
om hva som skal til for å bli godkjent som en frivillig
organisasjon for å motta skattefrie gaver, føler
jeg at dette omsorgssenteret er midt i blinken. OmsorgsSenteret
driver selvmordsforebyggende arbeid og bistår mennesker
med psykiske problemer med å oppnå en
bedre livskvalitet.

Klientene finner primært fram gjennom
krisetelefonen, som står oppført i alle
lokal- og rikstelefonkataloger. Den er landsdekkende. Arbeidet utføres
ved telefonsamtaler, sjelesorgssamtaler på kontor, rådgivning
og veiledning, samt oppsøkende tjeneste i hjemmet. Senteret
er et lavterskeltilbud og fungerer som et supplement til
offentlig psykiatri. Selvmord er jo tabubelagt i dag, og det er
om å gjøre å få tak i mennesker
som arbeider for å motvirke dette. Ser statsråden
at et slikt senter kan være et godt supplement
til det offentlige, og at utformingen av kriteriene – som
jo inneholder et visst skjønn – kan omfatte et
slikt omsorgssenter?

 Jeg takker for et positivt svar, og for at
man ser nytten av et slikt omsorgssenter.

Da forslaget om skattefrie gaver til frivillige
organisasjoner kom, så nettopp dette senteret
en mulighet til å kunne drive enda mer intensivt,
for dette har gått på frivillige gaver. De har
fått noe offentlig støtte fra kommunen. De har
for mange år siden sendt søknad til
Sosialdepartementet, men ble henvist til de lokale kommunene og fylkeskommunen.
Nå er søknaden avvist i fylkeskommunen
også, fordi man mener at slikt arbeid nå er
overtatt av staten. Derfor ønsker man nå et
statlig engasjement i dette.

Når man vet at Regjeringen ønsker å styrke
forebyggende arbeid – og ved at man forebygger selvmord,
er dette familiepolitikk
på sitt beste, for vi vet hvilke tragedier det fører
med seg – vil jeg, når en slik søknad
i forhold til frivillige organisasjoner kommer, be statsråden om å vurdere
om OmsorgsSenteret kan bli tatt med. Hvordan ser hun på dette
nå som tingene er overført fra fylkeskommunen
til staten?

