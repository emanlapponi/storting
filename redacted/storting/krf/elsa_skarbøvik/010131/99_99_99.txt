  Jeg vil stille følgende spørsmål
til kommunal- og regionalministeren:

«Utlendingsnemnda ble etablert 1.
januar 2001. Mange saker er oversendt fra Justisdepartementet og
venter på en avgjørelse, blant annet saken til
en kvinne i Valle. Hennes sak er grundig belyst gjennom lang tid
og var lovet ferdig før nyttår. 

Når kan saken ventes ferdigbehandlet
til beste for et lidende menneske?»

  Dette er ikke en hvilken som helst sak. Den
har versert lenge. Det dreier seg om et lidende menneske i vårt
land som ber om å få den hjelp hun vet nytter.
Hun har tidligere fått behandling av en person fra Sri
Lanka, men det må behandling til over lengre tid enn de
tre månedene som man kan få, for å få varig
nytte av det. Derfor er det søkt om oppholdstillatelse
begrenset til to år. Det er ikke snakk om noe mer, for
hvis ikke behandlingen da nytter, så kan man ikke gjøre
noe mer. Det er bl.a. et enstemmig kommunestyre i Valle som vil
finne en løsning for denne kvinnens situasjon. Kommunen
har utlyst stillingen uten å få noen søknader,
og den garanterer for arbeidskontrakt i to år til en person
som da tilfeldigvis bor på Sri Lanka, og som er villig
til å gjøre jobben. Hans familie vil være
igjen i hjemlandet. Det må da være plass for dette?
Hvorfor kan ikke statsråden skjære igjennom når
denne saken har versert lenge før Utlendingsnemnda
kom i gang og den visst fremdeles ikke er på beina?

  Det er ti måneder siden denne søknaden
ble sendt, og hver dag er en lidelse for vedkommende. Samme sak
ble tatt opp den 18. oktober i høst, og da svarte statsråden
at hun ville se på regelverket for arbeidsinnvandring,
ja hun sa at arbeidet «er i gang». Det er lenge
siden 18. oktober. Jeg må da spørre: Hva må til,
slik statsråden ser det, for at en slik sak kan bli løst?

