 Jeg vil stille følgende spørsmål
til kirke-, utdannings- og forskningsministeren:

«I formålsparagrafen for
grunnskolen står det: «Grunnskolen skal i samarbeid
og forståing med heimen hjelpe til med å gi elevane...».
En rapport fra NOVA om samarbeid mellom hjem og skole viser at foreldre
har liten innflytelse på virksomheten i skolen. 

Hva vil statsråden gjøre
for at samarbeidet mellom hjem og skole kan bli bedre?» 

  Jeg takker statsråden for svaret.
Det høres jo betryggende ut at det skjer ting, og at han
følger nøye med, for NOVA-rapporten viser jo at samarbeidet
mellom hjem og skole ofte er dårlig, og det er ofte dårligere
dess eldre elevene blir. Ungdomstrinnet kommer derfor særlig
dårlig ut, og dette skjer nettopp i en fase hvor det er
svært viktig at skole og foreldre står sammen.
Målrettet kvalitetsutviklingsarbeid er viktig på alle
nivåer, slik at foreldre kan være med og utvikle
en kvalitativt god skole. Jeg er enig i at FUG står sentralt
i dette arbeidet. 

Jeg skal ikke ta debatten om friskoler her,
som jo viser at statsråden har liten forståelse
for foreldrenes ønsker. Men den siste debatten som vi hadde
om heldagsskolen, viser at FUG heller ikke har vært inne
i bildet i den sammenhengen, og statsråden har mottatt
et brev der han kritiseres for dette. Så mitt spørsmål
er: Hvordan vil han sikre at FUG kan komme inn på et
tidligere tidspunkt i    prosessene i forbindelse med nyutvikling
av skolen?

  Det betryggende er jo de store og fine ordene,
men det jeg spør etter, er jo hvordan det følges
opp i praksis. Formelt sett har foreldre innflytelse i skolen, men
det avhenger av at foreldre vil engasjere seg. Kristelig Folkeparti ønsker
et sterkere og kvalitativt bedre samarbeid mellom hjem og skole,
for hovedansvaret for oppdragelsen ligger hos foreldrene, og skolen
må ses i lys av foreldremandatet og foreldreretten.

Det er nå startet en ny interesseorganisasjon
som kaller seg «Aktive foreldre», nettopp på grunn
av frustrasjonen ved ikke å nå fram, og som skal
være et støtteapparat for FAU-ene rundt omkring
i kommunene og på skolene.

Nå er det varslet en ny stortingsmelding
neste år om lærerutdanning. Ser statsråden
der behov for å gjøre noe nettopp med lærerutdanningen
når det gjelder skole-hjem-samarbeid, slik at dette kan
styrkes?

