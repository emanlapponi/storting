 Jeg vil stille følgende spørsmål
til utviklings- og menneskerettighetsministeren:

«I løpet av 100 dager i 1994
ble nesten 1 mill. mennesker drept i Rwanda. En FN-domstol er etablert
i Arusha i Tanzania for å stille dem som er mistenkt for
deltagelse i folkemordet, for retten.

Hva er gjort fra norsk side for å støtte
denne domstolen og arbeidet for menneskerettighetene og forsoning
i Rwanda?»

  Jeg takker statsråden for svaret.

Det er nettopp det at man skal ta lærdom
av hva som har skjedd tidligere, vi ønsker. Da er det betryggende å høre
at Norge støtter opp om denne internasjonale domstolen
for Rwanda, og at man følger opp dette arbeidet. Det er
også godt at Norge øver påtrykk på andre
land for å inngå samarbeidsordninger med domstolen.
Det er likevel lite vi hører i Norge om dette arbeidet.
Det blir vel borte i lyden av krigen i Jugoslavia. Men vi må ikke glemme
resten av verden, hvor det nå er et viktig arbeid i gang
nettopp for å hindre slike folkemord som vi har sett i
Rwanda. Dette er forebyggende arbeid. 

Jeg vil gjerne ha utdypet litt mer konkrete
inntrykk som statsråden har av domstolens arbeid og hvordan
dette påvirker forsoningsarbeidet – altså hva
som skal til.

  Jeg forstår det slik at statsråden
følger nøye opp dette. Kofi Annan sa at Rwandas
tragedie er verdens tragedie, og man kan spørre seg hva man
kan gjøre for å hindre slike folkemord. Det er
i alle fall viktig at vi nå gjør hva vi kan for å få til
forsoning i et land som er fullt av hat og skyld. Men vi vet at
mange i Rwanda føler seg sviktet av utenverdenen, og at
det nå er nødvendig med et grunnleggende arbeid
i landet for å skape nye holdninger hos menneskene. 

Mange organisasjoner er, som det ble sagt,
engasjert, men de har begrensede ressurser. Når vi vet
hvilke ressurser som nå tas i bruk andre steder, ikke minst
på Balkan, er det viktig at vi også følger
opp her. Og frivillige organisasjoner er en viktig kanal. Hva mener
statsråden at de kan brukes til i arbeidet for forsoning
og i arbeidet for at menneskerettigheter blir tatt på alvor?

