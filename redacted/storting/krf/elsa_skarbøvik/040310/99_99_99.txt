 Jeg vil stille utviklingsministeren følgende
spørsmål:

«Norge har gjennom flere år
gitt økonomisk støtte til utdanning i de palestinske
selvstyreområdene. For å skape fred og forsoning
er det avgjørende at palestinere og israelere har kunnskap
om hverandre. Palestinske skolebøker
omtaler ikke Israel som en selvstendig stat, og kart over
området viser ikke staten Israel. Heller ikke
israelske byer innenfor
1967-grensen beskrives som israelske.

Hva kan statsråden gjøre
overfor palestinske skolemyndigheter
i denne saken?»

 Jeg takker for svaret, og er glad for å høre
at dette har vært tatt opp med de palestinske
myndigheter.

Jeg vet at dette har vært et tilbakevendende
tema, og at det har blitt forandring i det siste
i læreplanen fra 2000,  har  jeg  sett.  Men  jeg  leser
 rapporten  annerledes – eller lenger – enn
det statsråden nå viser til. Anklagene mot lærebøker
brukt i de palestinske skoler har ikke
vært ubegrunnet, det er jo derfor de er forandret. Fremdeles
er de ikke bra nok, for de viser ikke Israels
eksistens.

Jeg har bl.a. rapporten fra IPCRI her, og jeg
har lest hele rapporten. Jeg har også flere
lærebøker med meg. Ved selvsyn ser jeg at kartene ikke
viser staten Israel, men at hele området betegnes
som Palestina, med Jerusalem som hovedstad. På side
7 i rapporten står det at Israel som en suveren stat ikke
klart eller adekvat er presentert i tekstbøkene,
det skaper forvirring når kart blir presentert med byer
som er innen staten Israel, mens man viser kart over Palestina.

Mitt spørsmål er: Kan statsråden
ta initiativ til å lage utdanningsprogram
der lærere får spesiell trening i konfliktløsning,
fredsarbeid og forsoning, til bruk i skolene?

