 Jeg vil stille følgende spørsmål
til justisministeren:

«En arbeidsgruppe som skulle vurdere
nye rutiner og arbeidsmetoder i forbindelse med melding om savnet person,
avleverte innstilling 13. mars 1997.

Hvordan er denne saken fulgt opp i Justisdepartementet?»

  Jeg takker for svaret. Justisministeren bekrefter
her at dette arbeidet har tatt lang tid, men det er gledelig nå at
det gis høy prioritet, og at det vil komme tiltak i løpet
av våren. 

Bakgrunnen for mitt spørsmål
er at en ungdom ble meldt savnet i juli 1994 i Tønsberg.
Avhør ble ikke foretatt av de nærmeste, det ble
ikke tatt tekniske undersøkelser av sykkelen hans og heller
ikke avhør av dem som så ham sist. 14 måneder
gikk før Kripos kom inn i bildet, og man kan forstå hvor
dramatisk og tragisk de pårørende opplevde dette.
Da en arbeidsgruppe så ble oppnevnt i 1996 for å se
på nye rutiner og arbeidsmetoder, øynet man håp
om en forbedring i etterforskningsrutinene. 

Spørsmålet blir da om det
behovet pårørende har for at samfunnet reagerer
raskt, blir ivaretatt, særlig når det gjelder
mindreårige. Er justisministeren enig i at retningslinjene
må være så konkrete som mulig, slik at
pårørende vet hva de har å forholde seg
til, og at den generelle rettssikkerheten blir ivaretatt?

  Jeg takker her for oppfølgingen fra
justisministeren på mitt spørsmål. 

Når en person forsvinner, berører
det samfunnet vårt på en helt spesiell måte.
Denne aktuelle saken utløste en sterk reaksjon i lokalbefolkningen,
slik at det ble samlet inn penger til en privat etterforsker. I
en rettsstat skulle vel dette være unødvendig
i en slik sak.

Justisministeren sier at økonomiske
og administrative konsekvenser skal utredes. Pårørende
kjenner en annen frihet i saken når de vet at alt som kan
gjøres, er gjort, selv om resultatet er negativt.

Noen ønsker å forsvinne.
Men særlig når mindreårige blir borte,
må poenget være at de blir funnet igjen. Hastemomentet
er derfor viktig. Jeg minner om at når flere personer blir
berørt samtidig, stiller samfunnet opp med systematisk
krisehjelp. Like dramatisk er det for pårørende
når én person plutselig blir borte. Så jeg
vil spørre om hvilken status disse nye rutinene får
på politikamrene. Vil de gis slik legitimitet at de ikke
skaper konflikt mellom pårørende og politi?

