 Jeg har et spørsmål til helseministeren:

«I en rapport fra Sosial- og helsedirektoratet
(oktober 2002) anbefales det å utvikle «Distriktsmedisinske
sentre». Blant annet er Horten nevnt som eksempel.

Hvordan vil statsråden stimulere til
etablering av helsetjenester i gråsonen mellom
spesialisthelsetjenesten og kommunehelsetjenesten?»

 Jeg takker statsråden for svaret.

Som jeg forstår, ser også helseministeren
positivt på videreutvikling av distriktsmedisinske sentre.
Og som det står i denne rapporten som det vises til, anbefaler også direktoratet
at det stimuleres til å etablere slike desentraliserte
spesialisthelsetjenester i samarbeid mellom kommuner
og helseforetak.

Nå er det fra Vestfold en søknad inne
om dette, nemlig fra Horten kommune og Sykehuset i Vestfold, som har
planlagt en såkalt halvannenlinjetjeneste i det tidligere
Horten sykehus. Faktisk brukes Horten-prosjektet som et eksempel
på en forsøksordning, en nyetablering, med sterke
føringer også fra Stortingets sosialkomite,
som sier at dette er et svært viktig prosjekt,
som bør støttes. Da vil jeg spørre helseministeren
om hvordan dette vil kunne følges opp når det
er ment som et pilotforsøk som ikke bare
kan komme alle kommuner i Vestfold til gode, men også kan
vises til hele Norges helsetjeneste som et godt prosjekt.

 Det er positivt at det arbeides videre med
dette. I rapporten fra direktoratet står det at en er avventende
på grunn av uklarheter i forhold til finansiering. Jeg
mener at det her må være et klart effektiviseringspotensial,
f.eks. ved å la utskrivingsklare pasienter få halvannenlinjetjenestetilbud.
SINTEF Offentlig sektor har laget en rapport som illustrerer kostnadene,
og viser til hvilke besparelser som kan gjøres ved slike
tiltak.

Når helseministeren
viser til Hagen-utvalget, som jo har i sitt mandat å finne
løsninger for gråsonepasienter, som da er til
behandling her, vil jeg spørre: Hvordan vil det kunne følges
opp fra ministerens side i forhold til finansiering?

