 Jeg vil stille følgende spørsmål
til justisministeren:

«Vestfold er igjen berørt
av en sak som gjelder etterforskning av savnet person. Det er tidligere
blitt etterspurt hvilke rutiner og arbeidsmetoder som gjelder ved slike
saker. Justisdepartementet skulle gjennomgå regelverket
og utrede nye retningslinjer. 

Hvilke retningslinjer har politikamrene nå å forholde seg
til når det gjelder oppfølging av melding om savnet person?»

  Jeg takker for svaret, som var utfyllende
og godt på den måten at jeg skjønner
at ting gjøres, og at det er satt fortgang i å få avklart
dette. For det var jo allerede gått lang tid fra mars 1996,
da den arbeidsgruppen ble oppnevnt for å vurdere etterforskningspraksis
både nasjonalt og internasjonalt i forbindelse med melding
om savnet person. Det er flere som etterspør nettopp dette
og hvordan det fungerer, for i en rettsstat forventer vi at politiet
gjør det som gjøres kan, for å oppklare
forsvinningssaker. Selv om det er få blant de 3 000
som ble nevnt her, er det viktig for dem det gjelder. Pårørende
sitter igjen med en følelse av at de ikke har kommet til
bunns i saken. Ofte må media skrive om den, eller en privat
etterforsker må engasjeres. Og det kan ikke være
slik at det først er da man får fortgang i det.

Jeg vil spørre om hvilken status disse
retningslinjene da får. Det må være viktig
at disse blir satt i verk, og at også pårørende
blir tatt med i dette, ikke bare at det er fine retningslinjer på papiret.

  Jeg vil gjerne følge opp, for det
er svært tragisk for mange hvordan de opplever dette. 

Jeg er glad for å høre at
det nå f.eks. gjøres en grundig jobb på Curacao
i forbindelse med den kjente Signe-saken. Men det er over ett år
siden Signe ble borte.

Når det gjelder utenlandssaker, trengs
det en spesiell ekspertise, som justisministeren også var
inne på, og man kan ikke forvente at hvert enkelt politikammer
innehar dette. Hvordan vil det være å løfte
slike saker over f.eks. i en ekspertgruppe i Kripos, slik at de
som har denne ekspertisen, kan trå til med én
gang, for tidsaspektet er jo viktig? 

Å samarbeide landene imellom er også avgjørende, slik
at man ikke sitter på hver sin tue og venter på hverandre.
Kanskje man har vært for forsiktig i slike saker? 

Hvordan vurderer justisministeren akkurat dette?

  Jeg vil stille følgende spørsmål
til kirke-, utdannings- og forskningsministeren:

«Planleggingen for neste års
russefeiring er i gang på de ulike skolene. Det er tidligere
opplyst fra statsråden at det arbeides med denne saken
også i departementet. Det er lagt fram forslag til planer
av ressurspersoner som har lang erfaring angående russearbeid,
blant annet ved Horten videregående skole. 

Hvordan vil departementet følge opp
dette arbeidet, slik at det kan komme neste års russekull
til gode?»

  Jeg takker statsråden for svaret.
Jeg er glad for at man fortsetter å tenke i de baner som
det ble gitt uttrykk for i mitt spørsmål tidligere. 

Statsråden sa i finansdebatten at
man hadde gått over fra prat til handling. Her er muligheten
til å bevise dette. Jeg har tidligere etterspurt det, og
nå er vi halvveis i skoleåret. Russetiden
er jo en del av skoletiden for mange skoleungdommer, og
det sitter kreative personer – bl.a. på Horten
videregående skole – som har planer og som trenger
penger for å realisere disse og for å komme kommersialiseringen
i møte, noe som også var nevnt fra statsrådens
side i det skriftlige svaret. Det kunne f.eks. tas kontakt med Familiedepartementet
om en ressurspakke. Jeg vil spørre om når tiltak
kan settes i verk slik at vi kan unngå slike oppslag som
vi bl.a. så i aviser sist mai om at russeformannen må beklage
russens opptreden.

