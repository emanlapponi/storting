 «Avgangselever i grunnskolen som skal
opp til eksamen i matematikk til våren, skal avlegge deler
av eksamenen på PC. Læringssenteret skriver i
brev til skoleeierne at det fortsatt rapporteres om stor mangel
på utstyr og kompetanse blant lærere. En forutsetning
for å ta i bruk IKT ved avgangsprøvene, må være
at elevene har fått nødvendig opplæring.

Hva vil statsråden gjøre
for å sikre den enkelte elev en forsvarlig eksamen?»

 Jeg takker statsråden for svaret,
men dessverre er jeg ikke helt beroliget – egentlig
er jeg svært skeptisk til at dette kan gjennomføres
på en god nok måte.

Jeg får mange tilbakemeldinger om
skolens praktiske hverdag. Blant annet sier en rektor
i Holmestrand til Tønsbergs Blad at tiden ikke
er moden. En lærer ved en annen skole i Vestfold sier
at de ikke har fått en opplæring som
er relevant for eksamensforberedelsene. Jeg vet om mange lærere
som ikke har fått noe igjen for IKT-kursene som
har vært tilbudt. Flere har hoppet av underveis fordi det ikke
var relevant nok. Da nytter det lite at høyskolene
skryter av at mange er på kurs og deltar, og at staten
bevilger masse penger. I Forskningsrådets rapport står
det om evalueringen av Reform 97 at en omfattende skolering er avgjørende
for utviklingen av både innhold og arbeidsmåter
i skolen, og at etterutdanningen ikke bare har
vært vellykket.

Vil statsråden ta initiativ
til å undersøke den kompetansen som mattelærerne
har i IKT, og se til at IKT-kursene blir kvalitetssikret og evaluert?

 Ja, det er klart at veldig mye er bra i norsk
skole, og ikke minst er det mange dyktige lærere.
Men det er skolens praktiske hverdag som ofte er annerledes
enn det som er beskrevet på papiret, og ikke minst
til eksamen må tingene fungere i praksis, ikke bare i
teorien.

Det er f.eks. store skoler – 130 elever,
fem klasser – som fordeles på et datarom med 15
maskiner, og et annet sted med sju–åtte maskiner,
og der det er to skrivere. Det gjelder også lisenser,
nettverk osv., som skal klargjøres. Det er viktig
at elevene her er i fokus og får ro ved en eksamen, og
dette må sikres. Da er det ikke nok å peke
på budsjetter og rundskriv, man må se til at dette
når fram i selve skolestua. Det er nå om å gjøre å være føre
var. Rundskrivet fra Læringssenteret, som jeg viser til
i mitt spørsmål, var datert 12. februar
2003. Der rapporteres det om mangel på utstyr og kompetanse.

Hva kan statsråden nå gjøre
for å forsikre seg om at tilstanden er bedret etter
dette? For det står at nødvendig opplæring
skal være en forutsetning for å ta i
bruk IKT ved avgangsprøver.

