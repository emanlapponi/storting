 «La heisen stå. Det er bedre å gå», stod det på alle heiser her i Stortinget for en tid siden. Nå står det: «Ikke slapp"a. Bruk trappa!» Det såkalte «GangLaget» har en kampanje gående for å få oss til å være mer fysisk aktive. Ingen skal være i tvil om at det vil lønne seg i det lange løp. Men det kan være veldig behagelig å la seg drive med i det stillesittende samfunn. Derfor er den saken som tas opp i dag, om mer fysisk aktivitet, viktig.




Inaktiviteten flyttes stadig lenger nedover i årsklassene, og fra flere hold er det kommet varselrop mot fedme og svekket helse. Barn og unges oppvekst er utsatt bl.a. fordi den preges av overbeskyttelse, de blir kjørt til skolen, driver aktivitet under voksenstyrt kontroll i stedet for egenstyrt lek, og de passiviseres på grunn av TV, video og data. Dette vil slå ut på ulike måter, både for den fysiske og psykiske helse.




Jeg vil derfor peke på foreldrenes ansvar. Når lærere forteller om turdager der barna kommer uten klær og fottøy som egner seg for uteliv, sier dette også noe om holdninger i hjemmet. Selvfølgelig vil tilrettelegging av områder for fri utfoldelse være av stor betydning.




Kristelig Folkeparti ønsker også flere timer kroppsøving i skolen. Vi avventer derfor Kvalitetsutvalgets arbeid også om dette, for de har som oppgave nettopp å vurdere innhold, kvalitet og organisering av grunnskolen og den videregående skolen på en helhetlig måte. Vi vil selvsagt forholde oss til de svarene Kvalitetsutvalget kommer med, men regner med at man også der ser behovet for økt fysisk aktivitet både for store og små.




Utvalget vil kunne vurdere erfaringer som er gjort i ulike prosjekt som er i gang, før man lanserer et nasjonalt prosjekt, som er foreslått. Flere timer av ett fag vil nødvendigvis gjøre noe med antall timer i andre fag. Arbeid som skjer på skolen, må ha en pedagogisk forankring.




Landslaget Fysisk Fostring i Skolen er som nevnt tidligere av saksordføreren, en interesseorganisasjon nettopp for kroppsøvingslærere som har som målsetting å bedre forholdene for kroppsøving og idrett i skolen. Arbeidet for å styrke den fysiske aktiviteten i skolen omfatter både faget kroppsøving og den lek og idrett som skjer i skolens regi. Derfor søker denne organisasjonen samarbeid med andre aktuelle organisasjoner som aktiviserer barn og unge i skole og fritid. Jeg håper at også denne organisasjonen trekkes med i det arbeidet som må gjøres videre på dette området.




I løpet av de siste generasjoner er barns lek blitt flyttet innendørs. Flere barn er fysisk inaktive, og kløften mellom aktive og passive barn øker.




Når vi vet at en fjerdedel av norske barn bruker mer enn fire timer hver dag foran data- og TV-skjermer, må noe gjøres for å legge til rette for fysisk aktivitet også i skolen. Skolen selv må her komme på banen, selv om det først og fremst er familiene som kan gjøre noe med dette.




Dette forslaget er altså i utgangspunktet et godt forslag. Derfor er det også tatt tak i det ved flere forsøk allerede. Senere i høst kommer også Regjeringen med en stortingsmelding om folkehelsearbeid. Der vil fysisk aktivitet være en del av de tiltak det vil legges vekt på også i forhold til barn og unges oppvekstvilkår. Fysisk aktivitet på arenaer som barnehage og skole vil stå sentralt i meldingen, sies det. Det vil dreie seg om mer enn antall kroppsøvingstimer. De frivillige organisasjoner er hovedaktører i tilrettelegging av idrett og fysisk aktivitet i fritiden, og de er bedt om å komme med innspill. Man må her se på samspillet mellom flere arenaer og dermed bidra til en bedret folkehelse. Derfor kan jeg forsikre foregående taler om at dette ikke bare blir ord og lagt i en skuff. Regjeringen vil komme tilbake til dette senest nå i høst i forbindelse med en ny melding om folkehelse.




