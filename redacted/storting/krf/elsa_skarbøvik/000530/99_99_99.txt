 Jeg er enig med interpellanten Lønning i at vi står overfor nye internasjonale utfordringer, som også gjør det mer nødvendig enn før med internasjonale skoletilbud. Kristelig Folkeparti er opptatt av den økende internasjonaliseringen og de utfordringene den stiller oss overfor. I et globalt samfunn er språkforståelse og etnisk kompetanse viktige forutsetninger for å skape et godt samfunn. I et slikt samfunn er det viktig å legge til rette for dette også i skoleverket. Derfor er det behov for internasjonale tilbud for barn og unge så tidlig som mulig, altså også på grunnskolenivå. Det er viktig å møte denne utfordringen gjennom å sikre tidsmessige og relevante godkjennelsesprosedyrer også for denne type skoler.




I stedet for å gå baklengs inn i framtida, ved å se bort fra dette, er Kristelig Folkeparti opptatt av at hver privatskole som søker om godkjenning, skal sikres en rettferdig og korrekt behandling. Det kan ikke være en subjektiv behandling basert på ukritisk bruk av skjønn. En kan ikke sette loven til side. Skjønn må jo ha basis i lovens kriterier.




Internasjonale skoler beriker det norsk mangfoldet, uten å true den offentlige skoles hovedrolle. Eksempler på slike skoler er nettopp den franske og den tyske skolen i Oslo og den internasjonale skolen i Sandefjord, som har full backing fra sin egen kommune. Det er ikke lenger bare utenlandske familier som har interesse i slike skoler. Det er også mange norske familier som ønsker å bruke slike skoler som et alternativt pedagogisk tilbud, og da må det vises respekt for foreldres valg. Vi må da se utover den pedagogiske ramme som vi tidligere har godkjent, nemlig Steinerskoler og Montessori-skoler. For 10–15 år siden ble det sett på som ganske eksotisk, kanskje spesielt, at norske familier dro ut og bosatte seg utenlands, men slik er det ikke lenger. Det er en ny tid, og flere og flere ser verdien av kontakt på tvers av landegrensene.




Da jeg var lærer ved den norske skolen i Katmandu for 14 år siden, måtte vi vente på brev som kunne ta 10–12 dager fra Norge, eller vente en hel dag på en telefonlinje til Norge. I dag mottas brevet idet det blir sendt på e-mail, eller man plukker opp en mobiltelefon hvor som helst. Det er ikke i dag snakk om rike barn, flinke barn, kristne barn, men hvem som helst av barn som ønsker eller har fått en internasjonal erfaring på denne måten – barn har gått på skole i utlandet og kommer hjem bare på korte opphold, eller føler det naturlig å følge opp et internasjonalt miljø.




Manglende godkjenning av private skoler som oppfyller lovens faglige og pedagogiske krav, kan føre til eliteskoler eller utestengelse av norske elever. Skolepengene blir så høye at kun noen få kan betale, og det kan føre til utestengelse av norske elever fordi man ser seg nødt til å kutte kostnadene ved disse skolene.




Skoler med et internasjonalt tilbud er praktiske eksempler på samarbeid og samkvem uavhengig av kultur, etnisk opprinnelse og økonomiske status. Skolene bidrar til økt gjensidig respekt og forståelse, og tilbudene bidrar til å gi elevene et godt grunnlag for møtet med et stadig mer internasjonalt orientert samfunn. Det ønsker Kristelig Folkeparti å være med på.




