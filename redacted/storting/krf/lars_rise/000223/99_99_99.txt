 «Norsk Hydro har planlagt bygging av
et smelteverk for aluminium i Reydarfjördur på Island i
tilknytning til byggingen av et stort vannkraftverk på det
islandske Østlandet, et av Europas største uberørte villmarksstrøk.
Prosjektet har utløst brede folkelige protester på Island.

Vil statsråden bidra til at det kan
igangsettes et utredningsarbeid for å vurdere miljøkonsekvensene
før prosjektet igangsettes?»

  Jeg vil først få takke statsråden
for svaret. Jeg er helt enig med statsråden i at formelt
sett dreier saken seg om et islandsk anliggende som norske myndigheter
ikke kan blande seg inn i. Spørsmålet er mer hvilket
ansvar –kanskje vi skal si moralsk ansvar – som
påligger både norske myndigheter og norske selskaper
når det gjelder engasjement i utlandet. Skal vi forsøke å ta
opp denne saken slik at den behandles slik vi selv ville ha behandlet
den dersom det hadde dreiet seg om en utbygging i et norsk område
med urørt natur? 

Kunne det ikke da være en idé at
statsråden tar kontakt med og anmoder Norsk Hydro om å sette
av midler til en fullstendig miljøanalyse som også omfatter
vannkraftdelen av prosjektet, slik selskapet ville ha gjort dersom
de skulle ha gjort noe tilsvarende i Norge?

Jeg syns det er viktig å få fram
at vi snakker om et enormt område som vil berøres
av vannkraftutbyggingen. Det dreier seg om 14 000 km2 og
15 vakre fosser, og det biologiske mangfoldet i det enorme elvedeltaet
er særdeles rikt. Og da vi kjenner godt til statsrådens
kjærlighet til Hardangervidda, har jeg lyst til å spørre
om han ikke har en viss forståelse for det voldsomme engasjementet
på Island når det gjelder å ta vare på et
urørt område.

