 Grenseoverskridende kriminalitet er en av de viktigste utfordringene vi står overfor i dag. Skal vi klare å kjempe mot dette, må kampen føres på flere områder samtidig. Kofi Annan har sagt at de tre største truslene mot verden i dag er svake stater som ikke har legitimitet, terror og organiserte kriminelle som bruker krigslignende virkemidler. Det er en nær sammenheng mellom disse tre truslene. Terror og organisert kriminalitet er med på å svekke en stats legitimitet, og svake stater som mangler legitimitet i befolkningen, er ofte preget av terror og organisert kriminalitet.




Den organiserte internasjonale kriminaliteten er rå. Den bygger på vold og frykt, den har makt og profitt som sine eneste mål og er fullstendig udemokratisk i sitt vesen. De siste årene har vi sett at den organiserte kriminaliteten også har fått internasjonale nettverk. Kampen mot organisert kriminalitet må derfor føres globalt, regionalt, nasjonalt og lokalt. Skal vi vinne denne kampen, må vi samarbeide minst like godt som de kriminelle.




Globalt er FNs konvensjon mot grenseoverskridende organisert kriminalitet og dens utfyllende protokoller om menneskesmugling, handel med kvinner og barn og ulovlig produksjon av handel med skytevåpen vårt viktigste virkemiddel. Kristelig Folkeparti er derfor glad for at det er en enstemmig komite som tilrår ratifikasjon.




Mangel på et internasjonalt regelverk for å bekjempe en slik kriminalitet har utgjort en trussel både for landene og for hvert enkelt individ. Med denne konvensjonen og dens protokoller har vi nå et virkemiddel som vi kan bruke i kampen mot organisert kriminalitet. Målet er at vi med internasjonalt samarbeid klarer å forebygge og nedkjempe denne type kriminalitet mer effektivt. Konvensjonen forplikter statene til å kriminalisere deltakelse i en organisert gruppe med kriminelle, hvitvasking av penger, korrupsjon og motarbeidelse av rettssystemet. Protokollen for menneskehandel gir mer utfyllende regler. Formålet her er å nedkjempe handel med mennesker, særlig i forhold til kvinner og barn, og å beskytte dem og hjelpe ofrene.




Kampen mot prostitusjon og handel med kvinner og barn er svært viktig i bekjempelsen av organisert kriminalitet. Her må land samarbeide for å sikre disse menneskene et verdig liv fritt for frykt og utnyttelse. For Norge er det her helt sentralt å få i stand et godt samarbeid mellom Norden og Baltikum, da vi vet at svært mye av menneskehandelen foregår nettopp her. Vi må evne å føre denne kampen på flere nivå. Det er viktig at vi koordinerer våre tiltak og arbeider sammen mot felles mål.




Men en streng lovgivning må utfylles av andre tiltak. Vi må også sette inn forebyggende tiltak, utvikle et godt system for tidlig intervensjon og ha gode behandlings- og omsorgstiltak. Smugling og handel med mennesker setter deres liv og sikkerhet i fare. Jeg er derfor glad for at det i de utfyllende protokollene også legges stor vekt på å beskytte ofrene for handel med mennesker. Her blir stater pålagt, så langt det er mulig, å beskytte identiteten og privatlivet til ofrene og å gi dem bistand, slik at de får fremmet sine synspunkter. Hver stat må vurdere å gjennomføre tiltak med sikte på fysisk, psykisk og sosial behandling av ofre for menneskehandel. Barn vil her ha et særlig behov for husvære, utdanning og omsorg. Det plikter vi å gi dem. Ofre for slik umenneskelig behandling skal hjelpes og beskyttes med full respekt for sine menneskeretter.




Organisert kriminalitet utgjør generelt sett en større trussel mot samfunnet og den enkelte enn annen kriminalitet. Organisert kriminalitet er ødeleggende for rettssikkerheten til den enkelte borger, organisert kriminalitet er ødeleggende for demokratiet, og den er ødeleggende for respekten for flertallets vilje og for de demokratiske institusjoner.




Demokrati forutsetter respekt for lov og orden. Dersom vi ikke klarer å bekjempe de kriminelle nettverkene, vil vi undergrave fundamentet for våre samfunn. Organisert kriminalitet undergraver tanken om sammen å bygge opp et velferdssamfunn. Kriminalitet og korrupsjon bygger ikke på fellesskapsverdier. Finansiering, bevaring og videreutvikling av velferdssamfunnet forutsetter derfor respekt for de demokratiske spilleregler, for lov og orden og for en fortsatt kamp mot kriminalitet.




Vi som lever i en rettsstat, kan ikke akseptere at kriminelle elementer får lov til å utvikle seg. Kriminelle grupperinger må ikke få fotfeste i den legale delen av samfunnslivet. Derfor kan vi ikke tillate at penger tjent på kriminell virksomhet blir investert i det lovlige næringslivet. Vi har i de senere årene sett at hvitvasking av penger og økonomisk kriminalitet har fått større oppmerksomhet, og alvoret i denne typen kriminalitet er tatt mer seriøst. Men behovet for å finne gode og effektive midler til å bekjempe dette, er dessverre fremdeles sterkt til stede.




Reaksjonene på økonomisk kriminalitet er lave målt opp mot annen type kriminalitet, f. eks. narkotika. Vi må derfor få strengere straff for flere typer økonomisk kriminalitet. Da vil vi klart vise alvoret i denne typen kriminalitet.




Det er som oftest en nær sammenheng mellom terror og organisert kriminalitet. Terrororganisasjoner finansierer sin virksomhet gjennom internasjonale kriminelle nettverk. Også her må verdenssamfunnet samarbeide og kjempe for de verdiene vi tror på. Det er viktig, men vårt mål helliger ikke middelet. I kampen mot terrorisme og organisert kriminalitet må vi overholde de verdier vi har tatt på oss å forsvare. Striden må derfor kjempes innenfor rammene av de internasjonale menneskerettene og rettsstatens prinsipper.




Kampen mot den organiserte kriminaliteten må føres på alle nivå, globalt som lokalt. Vi må endre de konkrete problemområdene, og vi må fjerne de underliggende årsakene. Vi må våge å stå fram og ta ansvar. Det farligste våpen de kriminelle har, er frykten og likegyldigheten.




Jørgen Kosmo gjeninntok her presidentplassen.




 

(ordfører for saken):

 Bruk av barn i væpnede konflikter er en av de verste former for misbruk av barn, og det skal derfor forbys. Ingen regjeringsstyrker eller militære grupperinger vil tilstå at de bruker barn som soldater, og tallet på barnesoldater er derfor noe uvisst, men UNICEF anslår at minst 300 000 barn brukes som soldater i dag.




Hovedgrunnen til at barn blir brukt som soldater, er at de er enklere å misbruke, billigere enn voksne soldater, lettere å manipulere og stiller få krav. At det er forholdsvis enkelt å tvinge barn til å bli soldater, betyr ikke at det er en lett vei tilbake. Å bli tvunget til å drepe gir barna omfattende skader: De har vansker for å tilpasse seg et normal liv, og mange får atferdsvansker og problemer med læring. Det igjen utgjør en fare for håpet om varig fred.




Å heve aldersgrensen for bruk av barn i væpnet konflikt fra 15 til 18 år, er ett tiltak som kan forhindre at barn blir brukt som soldater. Det er derfor gledelig at det er en enstemmig komite som står bak innstillingen om samtykke til ratifikasjonen av den valgfrie protokollen om barn i væpnet konflikt til FNs konvensjon om barns rettigheter.




Siden frigjøringsgrupper, opprørsbevegelser eller andre ikke-statlige aktører ofte rekrutterer og bruker barn under 18 år som soldater, fastslår protokollen at stater skal forby og kriminalisere slik virksomhet. Partene skal samarbeide om gjennomføringen av protokollen, og det blir opprettet et frivillig fond som kan bidra med hjelp til gjennomføringen. Partene skal rapportere til FNs barnekomite om den nasjonale gjennomføringen.




Når det gjelder frivillig rekruttering til en stats væpnede styrker, åpner protokollen for at statene kan binde seg til en aldersgrense på 16, 17 og 18 år. Dette kompromisset var nødvendig for å få protokollen vedtatt. Norge binder seg nå til en aldersgrense på 18 år.




Det betyr kanskje lite for oss at vi nå i Norge øker grensen fra 15 til 18 år for å kunne delta i væpnet konflikt, for vi tvinger ikke barn ut i krig. Vi trener og rekrutterer ikke barn for at de skal bli kyniske soldater. Likevel berører det oss. Blant våre mange unge flyktninger og asylsøkere finnes det flere med bakgrunn som barnesoldat. Det er derfor vår konkrete oppgave å gi hjelp til de barna som nå er vårt ansvar. Men vi skal ikke stoppe der. Vi skal sikre at også de barnesoldatene som lever i krigsområder i dag, blir hjulpet. For alle barn har rett til beskyttelse og vern. Alle barn har grunnleggende rettigheter som ikke skal krenkes. Alle barn har rett til et verdig liv.




Hvordan skal vi hjelpe barnesoldatene til en framtid? Krigsopplevelser skader barn psykisk og kan gi dem traumer. Det betyr at de stadig blir minnet om fryktelige opplevelser, som trussel mot liv eller om alvorlig skade. For å beskytte seg mot disse følelsene, fortrenger mange barn de vonde minnene. De unngår kontakt med eget følelsesliv, noe som lett kan gjøre dem likegyldige og føre til store adferdsproblemer. I en skolesituasjon vil slike traumer være i veien for læring.




Vi vet at borgerkrigen i Sierra Leone førte til mange traumatiserte barn. Her ble barn voldtatt, skadet, tvunget til å bli soldater og systematisk mishandlet. De ble gjort avhengige av narkotika for at de skulle kunne klare å gjennomføre grusomhetene de ble pålagt. Nektet de å delta i overgrepene, stod de i fare for å bli drept. Disse traumene må bearbeides med behandling og veiledning, både når det gjelder de barna som har flyktet til et annet land, og de som fortsatt lever i konfliktområder.




Vi skal også huske at barn rammes og angripes i krig. Skoler er skyteskiver. Det siste tiåret er to mill. barn drept i væpnede konflikter, og over seks mill. er varig fysisk skadet. Daglig blir 356 barn drept i krig. Barn lemlestes av landminer og granater, barn jages på flukt på grunn av krig, og deres rett til helse- og utdanningstilbud blir tatt fra dem. Derfor må vi forebygge krig og forandre de underliggende økonomiske, politiske og sosiale årsakene til at barn trekkes inn i væpnede konflikter. Til det trengs en effektiv fattigdomsbekjempelse, der barns rettigheter ivaretas.




Vi må også gjøre noe mer med selve årsaken til problemet. Fattigdom, krig og konflikt, arbeidsledighet og manglende likestilling er ofte årsaker til misbruk av barn. Ikke minst er mangel på utdanningstilbud en viktig årsak. Barn som lever på gata eller opplever annen omsorgssvikt, er særlig eksponert for kriminalitet og utnytting. Uten læring får barna ikke fremmet sine rettigheter eller bedret sin sosiale situasjon. Utdanning for barn er derfor jobb nummer én i vår utviklingspolitikk. Jeg mener dette er et sentralt tiltak for bedre å beskytte barn mot å bli trukket inn i væpnede konflikter. Barn har rett til beskyttelse. Derfor må overgrep mot barn høyere opp på den politiske dagsorden. Det vil Kristelig Folkeparti kjempe for.




 Organisasjonen OSSE har spilt en betydelig rolle i nyere europeisk historie siden det hele startet med Konferansen for sikkerhet og samarbeid i Europa i 1975, hvor Sovjetunionens partisjef Leonid Bresjnev spilte en viktig rolle. Han hadde antakelig ikke sett for seg at konferansen han var med på å ta initiativ til, etter hvert skulle utvikle seg til en organisasjon som skulle fremme flerpartisystem, talefrihet, trykkefrihet og religionsfrihet over hele det tidligere Sovjetunionen og i hele østblokken. KSSE – og siden OSSE – har fått en økende betydning etter murens fall i 1989 og Sovjetunionens oppløsning i 1991.




OSSE har fått oppgaver som verken FN, NATO, EU eller Europarådet vil kunne overta. OSSE bidrar med sin bredde, sammen med Europarådet, til å gi muligheter for dialog og samarbeid mellom land med en kristen kulturbakgrunn og muslimske land. Noen av de verste konfliktene og krigene vi har hatt i Europa de siste 15 år, har nettopp vært kriger mellom ortodokse kristne kulturer og muslimske kulturer. Det var neppe tilfeldig at Russland støttet Serbia langt på vei i Kosovo-krigen. Her var det samhørighet og solidaritet mellom to ortodokse nasjoner. Krigen mellom Armenia og Aserbadjan og Nagorno-Karabakh, krigen i Tsjetsjenia, krigen i Makedonia og krigen i Kosovo er alle eksempler på muslimsk-ortodokse konflikter i Europa. På denne bakgrunn spiller OSSE en meget viktig rolle med sin feltvirksomhet, med tidlig varsling av konflikter og arbeidet for å forebygge konflikter.




Med tanke på hva det har kostet det internasjonale samfunn å holde militære styrker bare i Kosovo, framstår det som et langt bedre alternativ å forebygge konflikter. Vi kan risikere at sluttregningen for Kosovo kommer på flere hundre milliarder kr. Det er også grunn til å tro at styrkene i Makedonia må belage seg på å stå der i mange år framover. Det framstår derfor som fornuftig, det å varsle konflikter tidlig og så sette inn arbeid for å forebygge de samme konfliktene, og her gjør OSSE en meget viktig jobb.




Når Norge, EU og Russland nå er enige om at OSSEs rettslige status skal avklares, burde vi kanskje sette spørsmålstegn ved om det er riktig å la USA få lov til å nedlegge et veto, slik at USA kan avgjøre at OSSE ikke skal få denne status. Dette er noe som bør drøftes i OSSE i tiden framover. En samlet komite understreker også at det er viktig at det arbeides videre med dette spørsmålet om rettslig status. Det er klart at en konvensjon, rettigheter og privilegier vil være et viktig skritt i riktig retning.




