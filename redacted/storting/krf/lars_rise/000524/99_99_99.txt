  Jeg har følgende spørsmål
til helseministeren:

«Oslo kommune foretar dramatiske kutt
i sitt tilbud til mennesker med psykiske lidelser.

Kjenner Regjeringen Stoltenberg seg forpliktet
på de enstemmige vedtak Stortinget har fattet om å trappe
opp innsatsen innenfor psykiatri med 24 mrd. kroner fra 1999 til
2006?»

  Jeg takker statsråden for svaret.

Det er fint at statsråden kan referere
til hva som bevilges, men det er jo faktisk slik at Regjeringen
må ha et ansvar for at det følges opp. Nesten
hver uke får vi nå meldinger om store
kutt og store utfordringer når det gjelder hjelp til mennesker
med psykiske lidelser.

Det er helt spesielle problemer i Oslo, som
har halvparten av landets rusmisbrukere og svært mange
mennesker med psykiske lidelser. Og når Oslo kommune foretar dramatiske
kutt i sitt tilbud og det er store kapasitetsproblemer på sykehusene
innen psykiatrien, må også Regjeringen se sitt
ansvar for dette.

Ifølge oppslag i Dagsavisen 11. april
fremgikk det fra regjeringshold at intet var hellig når
Regjeringen skulle finne inndekning for økte utgiftsbehov.
Og siden man nå faktisk har kuttet på psykiatritilbudet
i revidert nasjonalbudsjett, regner jeg med at det er i tråd
med dette oppslaget. Vil statsråden sørge for
at psykiatriplanen nå følges opp?

