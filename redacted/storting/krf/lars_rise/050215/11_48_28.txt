 Europa med sine 47 stater og over 800 millioner innbyggere er i kraftig forandring. De politiske systemene, særlig i Sentral- og Øst-Europa, har i løpet av bare få år gjennomgått enorme forandringer. Her har Organisasjonen for sikkerhet og samarbeid i Europa spilt en viktig rolle. Norges deltakelse i OSSE er derfor av stor betydning, og vi er glad for at Regjeringen legger stor vekt på både OSSE og Europarådet i arbeidet med demokratisering og fremme av menneskerettigheter i Europa. Det gjelder også Office for Demokratic Institutions and Human Rights, ODIHR, og samarbeidet med den parlamentariske forsamlingen i Europarådet under valgobservasjonene. Dette er et svært viktig arbeid. De to organisasjonene har en stor del av æren for at demokrati og menneskerettigheter fester grepet i stadig sterkere grad i land i Sentral- og Øst-Europa. Valget i Ukraina er et godt eksempel. Et land med 50 millioner innbyggere har begynt prosessen med å implementere europeiske standarder. Det er en stor seier for demokratiske krefter og for OSSE.




Forhåpentligvis vil det som har skjedd i Ukraina, være en kraftig inspirasjon for det som måtte være av demokratiske krefter i Hvite-Russland. Her har situasjonen virket fastlåst, og det er å håpe at arbeidet med å påvirke Hvite-Russland i riktig retning kan intensiveres og skyte fart.




Det gjenstår også mye når det gjelder å nå de europeiske standarder for menneskerettigheter både i Kaukasus og på Balkan, og det gjelder også situasjonen i Moldova, Transistria og Tsjetsjenia. Overgangen fra ettpartisystem og kommuniststyrte politistater til demokratiske stater med åpenhet og rettssikkerhet er ikke enkel. Organisert kriminalitet har fått et kraftig oppsving både på Balkan og i Sentral- og Øst-Europa. Her har OSSE spilt en viktig rolle, særlig når det gjelder såkalt trafficking, menneskehandel, som er vår tids slavehandel. Det angår også Norge, og ikke minst Oslo, i høy grad. Menneskehandel regnes som den tredje største form for illegal økonomisk virksomhet i verden. Det er en milliardindustri som bare overgås av handel med illegale våpen og narkotika. Noen eksperter hevder av menneskehandel er i ferd med å forbigå narkotikahandel og bli den største illegale virksomheten. Handel med narkotika er forbundet med høy risiko; det er høy intensitet i kampen mot denne handelen både hos politi og hos tollmyndigheter. Det er derfor positivt at OSSE i så sterk grad har satt trafficking på den politiske dagsorden. Håpet er at denne aktiviteten kan bli minst like risikofylt for de kriminelle nettverkene som narkotikahandel er.




Vi er for øvrig enig i de initiativ som nå er tatt for å reformere og effektivisere OSSE, og vi er glad for at tidligere utenriksminister og OSSE-leder Knut Vollebæk skal delta i det panelet som skal forestå arbeidet, som også må omfatte organiseringen av OSSE.




Jørgen Kosmo hadde her gjeninntatt presidentplassen.




