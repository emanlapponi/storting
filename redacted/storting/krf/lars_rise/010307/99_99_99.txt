  Jeg vil gjerne få stille følgende spørsmål
til kirke-, utdannings- og forskningsministeren:

«Oslo domkirke, som benyttes ved viktige
nasjonale begivenheter, har et akutt behov for oppussing. Dersom de
mest nødvendige arbeider skal være avsluttet innen kronprinsens
bryllup 25. august, må det bevilges minst   8 mill. kroner
omgående.

Vil statsråden ta initiativ til at
disse midlene kan skaffes til veie?» 

  Jeg takker for svaret – selv om vi allerede
er blitt grundig orientert om svaret på forhånd gjennom
den ekstraservice som Statsministerens kontor har satt i gang, ved
at statsministeren nå påtar seg å svare på spørsmål
på forhånd, allerede dagen før spørretimen, ved å rykke
ut både med pressemelding og ved å gi intervju
på Dagsrevyen. 

Jeg er imidlertid ikke fornøyd med
svaret. Det mangler 2,1 mill. kr i forhold
til det budsjettet som Kirkelig Fellesråd har satt opp
for oppussingen. Det ville være interessant å få del
i den informasjonen som statsråden har om at det ikke er
behov for 8,1 mill. kr, men at det er tilstrekkelig
med 6 mill. kr. 

Dersom Oslo domkirke, inkludert takmaleriene,
skulle vært pusset opp, er det egentlig behov for mellom 70 mill. kr
og 80 mill. kr. Jeg er interessert i å vite
hva i denne listen han har bestemt seg for å droppe av
den nødvendige oppussing som er beskrevet. 

  Jeg synes dette fremstår som smålig.
Oslo domkirke har en helt spesiell plass i det norske folks bevissthet.
Store nasjonale begivenheter som bryllupet til daværende
kronprins Harald og Sonja og kong Olavs begravelse fant sted i denne
kirken. Og når Oslo domkirke nå skal settes i
stand til kronprinsens bryllup, burde vi makte å gjøre
dette med den kvalitetsbevissthet en slik begivenhet krever. At
en kronprins gifter seg, opplever vi to eller kanskje tre ganger
i løpet av et århundre, og jeg vil oppfordre statsråden
til å stille til rådighet også de resterende
2,1 mill. kr. Statens nettobidrag blir jo bare
på rundt eller under 2 mill. kr, når
man tenker på at det også er merverdiavgift på over
1 mill. kr. Eller har Giske tenkt at man skulle
ettergi merverdiavgiften på denne oppussingen?

Det som skjer, er jo at Oslo kommune nå tvinges
til å ta midler fra andre viktige formål, så statsråd
Giske må nå se på at Grønland
kirke vil fortsette å ha presenning på taket.
Er det dette staten har tenkt skulle være konsekvensen
av dette vedtaket?

