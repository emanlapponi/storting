 Tidligere tilsynskonferanser har gitt lovende resultater, og fra Kristelig Folkepartis side håper vi at det også denne gang vil bli framgang i arbeidet for atomnedrustning og ikke-spredning. Det ser ut til at det vil bli svært vanskelige forhandlinger, og det blir en stor oppgave å opprettholde konsensusen fra 1995 og 2000. Ikkespredningsavtalen, NPT, er ikke garantert suksess i framtiden om vi ikke styrker den og sikrer etterlevelse, universalitet og håndhevelse. Vi er imot at det startes en ny debatt om mål og praktiske steg man allerede har blitt enige om.




Fra Kristelig Folkepartis side etterlyser vi en sterkere balanse mellom ikke-spredning og nedrustning. Ikke-spredning og nedrustning henger nøye sammen og utfyller hverandre i arbeidet for å oppnå en trygg og sikker verden for alle. Vi mener FN må gjenreises som nedrustningspolitisk forum, og 1. komite må bli mer relevant. Når det gjelder Moskva-avtalen, skal denne gi en sterk styrkereduksjon i strategiske våpen innen 2012. Avtalen er derimot ikke irreversibel eller transparent. Den har ingen verifikasjonsmekanismer, og den er svært lite forpliktende.




Atomvåpen må gis mindre betydning i sikkerhetspolitikk og forsvarsstrategi. Jeg mener man på tilsynskonferansen må arbeide for at atomvåpenstatene umiddelbart starter reell atomnedrustning. Det må legges press på USA, Russland og andre atommakter til å overholde inngåtte forpliktelser om å redusere operasjonell beredskap av atomvåpensystemer. Om ikke de fem atomvåpenmaktene overholder sine forpliktelser etter NPT, vil heller ikke andre land være villige til å overholde sine forpliktelser. Reduksjonene må kunne verifiseres, være åpne og irreversible. Det er et problem at NATO-land selv bruker atomvåpen som avskrekking. Vi vil at USA skal fjerne sine taktiske atomvåpen fra andre NATO-lands jord.




Norge må være pådriver til at prøvestansavtalen trer i kraft så snart som mulig. Utvikling av nye typer kjernevåpen er svært problematisk. De kan utløse behov for nye prøvesprengninger. Noen typer minikjernevåpen, såkalte «bunker busters», kan bidra til at skillet mellom konvensjonelle og kjernefysiske våpen utviskes, og dermed senke atomterskelen.




Vi må få bedre kontroll med produksjonen av spaltbart materiale. Muligheten for at uran kan anrikes under dekke av sivile atomprogram, må opphøre. Eksisterende lagre av spaltbart materiale må legges under IAEA-kontroll.




At India, Pakistan og Israel fortsatt står på utsiden av Ikkespredningsavtalen, begrenser avtalens virkeområde, dens legitimitet og dens relevans. Internasjonale kjernefysiske smuglernettverk utgjør et stort problem når de har basis i stater som ikke er medlemmer av Ikkespredningsavtalen.




Kristelig Folkeparti støtter forslaget fra IAEAs direktør El Baradei om å arbeide for multilateral kontroll over teknologien som kan produsere materiell for kjernevåpen. Jeg håper tilsynskonferansen vil føre til viktige framskritt i arbeidet med ikke-spredning og nedrustning.




