(ordfører for saken): 

Det er et svært viktig tema SV tar opp i sitt dokumentforslag. Skal vi oppnå en bærekraftig utvikling, må vi gjøre noe med avskogingen og den ulovlige hogsten. Uttaket av tropisk tømmer er langt over det forsvarlige. Hvert år blir minst 150 000 km

2

 regnskog borte. Ifølge FAO har regnskogen minket med 10–12 pst. årlig siden 1990. Ulovlig hogst er hovedårsaken. Omsetning av tømmer fra ulovlig hogst i tropiske regnskoger fører til tap av biologisk mangfold og hindrer landene i å bekjempe fattigdom.




Norge må ta sin del av ansvaret for at regnskogen ikke forsvinner. Regjeringen har tidligere bedt alle departementer stoppe kjøp av tropisk tømmer som ikke er miljøsertifisert. Det er derfor svært uheldig at Statsbygg brukte tropisk trevirke i Nasjonalmuseets utstillingslokaler på Tullinløkka. Det viser at vi trenger bedre og mer effektiv kontroll med importen av tropisk tømmer. Moderniseringsministeren har nå innskjerpet dette på nytt. Bransjen har også blitt henstilt om å følge statens eksempel, men her har mange unnlatt å følge opp.




Tiltak basert på frivillighet alene anses ikke å være tilstrekkelig i kampen for å redusere hogsten og bruken av tropisk tømmer. Miljøverndepartementet er derfor i gang med en utredning av hvilke rettslige virkemidler som er aktuelle for å redusere bruken av trevirke fra truet regnskog i Norge. Dette skal gjøres innen rammen av vårt eget lovverk og internasjonale forpliktelser. Miljøvernministeren har lovet å gå konkret til verks og vil vurdere alle alternativer nøye. Statsråden uttaler i en pressemelding 13. mai 2005 at en vil undersøke hva andre land gjør, og at det i den sammenheng er naturlig å se nærmere på tiltakene Tyskland har gjort. Her ble det nylig foreslått strenge tiltak mot import av ulovlig hugd tømmer.




Departementet har også hatt et møte med Regnskogfondet for å diskutere saken nærmere. Målet er å kartlegge virkemidler som kan redusere bruken av trevirke fra truet regnskog. Senere vil også næringsliv og andre aktører inviteres med i arbeidet. Blant annet skal importører og forhandlere av regnskogtømmer og regnskogprodukter få anledning til å møtes for å få større aksept for og oppslutning om å stoppe importen av ulovlig hugd og ikke-bærekraftig tropisk tømmer.




I forslaget til den nye naturmangfoldloven foreslår Biomangfoldlovutvalget å innføre en generell hjemmel for å kunne regulere innførsel av truede arter der dette er hjemlet i juridiske avtaler Norge har sluttet seg til. Dette vil også omfatte tropisk tømmer.




Som både miljøvernministeren og utenriksministeren tidligere har presisert, er veien fram til et importforbud eller andre begrensninger utfordrende. Det internasjonale handelsregelverket under WTO setter strenge grenser for hva Norge kan iverksette av nasjonale tiltak. Nasjonale tiltak for omsetning av tømmer må være ikke-diskriminerende, etterprøvbare og i samsvar med våre forpliktelser under WTO-avtalen.




En samlet komite mener at Regjeringen også må ta initiativ til å arbeide internasjonalt for å finne bilaterale og multilaterale løsninger som sikrer lovlig og bærekraftig skogbruk. Regjeringen gjør i dag dette bilateralt overfor tømmereksporterende land, i samarbeid med EU gjennom EØS-avtalen.




Det arbeides nå også i Genève med en ny avtale om tropisk tømmer. De norske kravene her er at en i en ny framforhandlet avtale må ta hensyn til nye miljømessige og sosiale krav, herunder arbeidet med sertifisering av tømmer, tiltak mot ulovlig hogst og handel samt urbefolkningshensyn og arbeidstakerrettigheter. Det er viktig å understreke at tiltak som vurderes for å hindre omsetning av ulovlig hugd tømmer, ikke utilsiktet må ramme fattige land som driver bærekraftig skogsbruk med tømmereksport som viktig inntektskilde.




Jeg viser for øvrig til behandlingen av dette temaet i Innst. S. nr. 228 for 2004-2005, fra energi- og miljøkomiteen, om Regjeringens miljøvernpolitikk og rikets miljøtilstand, og i Innst. S. nr. 122 for 2002-2003, fra utenrikskomiteen, om miljøsertifisering av tømmer og trevirke.




Til slutt vil jeg på vegne av Arbeiderpartiet, Høyre, Fremskrittspartiet, Sosialistisk Venstreparti, Kristelig Folkeparti og Senterpartiet ta opp det forslaget som er omdelt i salen her i dag, om at Dokument nr. 8:79 vedlegges protokollen.




