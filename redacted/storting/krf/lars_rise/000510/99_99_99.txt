  Jeg tillater meg å stille følgende spørsmål
til fiskeriministeren:

«Oslo bystyre har vedtatt å gjennomføre
prosjektet Fjordbyen, som vil bidra til å fremme kontakten
mellom mennesker og vann, en byutviklingsplan som innebærer at
store deler av havnevirksomheten vil bli flyttet til andre
havner utenfor byen.

Hvordan vil statsråden bidra til at
staten kan bli en aktiv pådriver for å få gjennomført
det Oslo bystyre har vedtatt?»

  Jeg takker statsråden for svaret – men
det er vel nettopp noe av dette som er kjernen, at det er vanskelig å kombinere
full containervirksomhet og byutvikling. 

Visjonen om å åpne landets
hovedstad mot fjorden er en visjon for fremtiden. Den er helt i
tråd med den trend som vi nå ser over hele Europa
og i andre deler av verden. Den innebærer en realisering
av en av hovedtankene i det byøkologiske programmet Oslo
bystyre har vedtatt, nemlig å fremme kontakten mellom mennesker
og vann. Og Fjordbyen åpner for fantastiske muligheter
i så måte. Når vi etter hvert får
ferdigstilling av Middelalderbyen og nytt operabygg, vil vi kunne
få en helt ny bydel med full åpning mot fjorden,
med brygger og båtplasser, gjestehavn med tilhørende
fasiliteter, restauranter og kafeer, næringsbygg og butikker.
Man må også ha i tankene at Oslo er innfallsporten
for flere hundre tusen turister.

Statssekretær Bergli har sagt at hun
ser det som et mål å gå imot bystyreflertallet.
Er statsråden enig med sin statssekretær?

  Det er ikke noe som tilsier at man må ha
containertrafikk i Oslo sentrum, det ville tvert imot være
en stor fordel om man kunne få containervirksomheten ut
av sentrum. Det er jo konkurranse langs hele Oslofjorden for å få denne
trafikken. Både Larvik, Grenland, Drammen, Moss og Fredrikstad
har blant andre sagt seg interessert. Alle har plass og kapasitet,
og omlastingen av containere på trailere i Oslo havn før
frakt til Alnabru er meget kostbar. Jeg har fått opplyst
at prisen for å sende en container fra New York til Alnabru
faktisk er 30  pst. høyere dersom den går
via Oslo havn enn om den går f.eks. via Larvik havn og
derfra videre med jernbane til Alnabru.

Det er ikke noe som tilsier at vi skal ha denne
containertrafikken i Oslo havn. Jeg vil gjerne få en
bekreftelse fra statsråden på at staten nå vil
være en pådriver for å få gjennomført
det som kommunalminister Sylvia Brustad sier er viktig, nemlig det
lokale selvstyre og det lokale vedtak.

