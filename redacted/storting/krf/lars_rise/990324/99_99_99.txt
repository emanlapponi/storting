  Jeg tillater meg å stille følgende spørsmål
til nærings- og handelsministeren:

«Etter at Ford MC har kjøpt
51 pst. i holdingselskapet Pivco Industries AS, ser det ut til at
produksjon av elbilen Think kan komme i gang for fullt
innen utgangen av året.

Hvordan vil statsråden legge forholdene
til rette slik at den norske produksjonen av elbiler også kan
fremmes ved et stort hjemmemarked?»

  Jeg takker statsråden for svaret. 

Det er positivt at det allerede er iverksatt
en rekke tiltak som fremmer elbilbruk. Men tiltak for elbilen har vært
drøftet i sju-åtte år nå, og
arbeidet har gått nokså sent. Med tanke på de
miljømessige gevinster som er åpenbare, særlig
ved en omfattende bruk av elbilen i de store byene, kan statsråden
forsikre at arbeidet med å fremme bruk av elbil vil forseres?
Og vil statsråden vurdere ytterligere tiltak, som å få definert
bilen som driftsmiddel – varebil – og ikke som
nå, som personbil?

Vi vet at i Sverige har staten bevilget 120 mill. kr
til å fremme bruken av elbil, og pengene benyttes til å bygge infrastruktur – ladestasjoner,
osv. Kan statsråden tenke seg statlige bevilgninger? I
Sverige har også det offentlige gått foran med
et godt eksempel og kjøpt inn elbiler. Kan statsråden
tenke seg at stat og kommune i Norge også går
foran med et godt eksempel og satser på elbiler der dette
er tjenlig?

 Jeg vil gjerne få stille utenriksministeren
følgende spørsmål:

«Etter at statsministerene i Pakistan
og India nylig møttes har befolkningen i Kashmir fått
nytt håp når det gjelder løsning av den
femti år gamle konflikten.

Hva vil Norge bidra med for å skape
fred og forsoning i Kashmir?»

  Jeg takker utenriksministeren for svaret.

Jeg tror en utstrakt hånd fra norsk
side vil bli vel mottatt fra begge parter, ut fra den rolle Norge
har spilt i andre konflikter, f.eks. i Midtøsten. 

Menneskerettssituasjonen i Kashmir er meget
bekymringsfull. Etter at opposisjonsgrupper i løpet av
de siste år har intensivert sin kamp, har krenkelse av
menneskerettigheter tiltatt. Det er svært alvorlig at 20 000
mennesker er drept i trefninger, men siden 1990 har, ifølge
Amnesty International, mellom 700 og 800 mennesker forsvunnet etter å ha
blitt arrestert av politiet eller militære styrker. Samtidig
vet vi at i den indiskkontrollerte delen av Kashmir stenges organisasjoner
som Røde Kors og Amnesty International ute. Sivile rettigheter,
som rett til politisk organisering, er også krenket.

Hva kan Norge gjøre for å øve
press, slik at humanitære organisasjoner og menneskerettsorganisasjoner
sikres adgang til hele Kashmir, og at sivile rettigheter respekteres?
Og vil Norge ta et initiativ overfor partene og tilby å assistere
i en meglerrolle?

