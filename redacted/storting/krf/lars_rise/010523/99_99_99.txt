 «Tidlig om morgenen 17. mai ble den
vietnamesiske katolske presten Nguyen Van Ly
arrestert i Hué i Vietnam. Omkring
600 politibetjenter omringet kirken hvor han holdt på å forberede
morgenmesse, og han ble pågrepet og ført bort.
Myndighetene holder også et strengt vakthold
over buddhistmunken Thich Quang Do, som er nominert til Nobels fredspris. 

Vil utenriksministeren protestere
på myndighetenes behandling av de to, og hva kan Norge
gjøre for å fremme religionsfrihet og demokrati
i Vietnam?»

  Jeg takker utenriksministeren for svaret.
Jeg synes det er positivt både at Norge
har en menneskerettighetsdialog med Vietnam, og at myndighetene
nå vil vurdere hvordan man kan følge opp sakene for
disse to personene.

Det var en dramatisk situasjon da
den katolske presten Nguyen Van Ly ble arrestert
i 5-tiden om morgenen den 17. mai. Da kirken ble omringet, var det
150 mennesker til stede i kirken, og mange av disse ble også slått
og arrestert. Ifølge nyhetsmeldinger ble fader Ly plassert
i et fengsel i Hué, men han har siden han ble arrestert,
sultestreiket, og for et par dager siden kom det melding om at han
har havnet på et sykehus for behandling. 

Det jeg lurer på, er om norske
myndigheter kan bidra til at fader Ly får en rettferdig
behandling, at det blir reist en sak mot ham slik at han får
en rettssak, at han blir stilt for en domstol, og at han da kan
få en advokat. Kan Norge bidra til at han behandles
i henhold til menneskerettighetserklæringen, som Vietnam
har signert?

  Den andre personen som jeg nevnte,
Thich Quang Do, har skrevet et brev til myndighetene hvor han ber
om at hans overordnede, Thich Huyen Quang, blir løslatt.
Han er 83 år. Han har nå sittet 19 år
i husarrest og er veldig svak. Thich Quang Do
har ikke fått noe svar på dette brevet.
I stedet har de trappet opp vaktholdet rundt ham – telefonlinjen
har vært kuttet siden 9. april, og alle besøkende
blir ransaket nøye før de får
forlate templene der. Det er nå stor bekymring for at Thich Quang
Do og hans følge vil møte problemer
fra myndighetenes side i forbindelse med den turen hvor
de skal hente hans overordnede hjem til Saigon for en legeundersøkelse. 

Jeg lurer på om Norge kan
ta initiativ til også å bruke økonomiske
virkemidler? Vi har jo sett at Verdensbanken har holdt tilbake kreditter
og lån, og vi har altså noen norske
investeringer. Vil utenriksministeren også se
på mulighetene for økonomiske virkemidler?

