 Takk til interpellanten for å reise en viktig debatt.


Jeg har selv tre barn – en jente som går i andre klasse, en jente som begynner i første klasse nå til høsten, og en gutt som begynner i første klasse om to år. Hvis vi legger statistikken til grunn, har jeg grunn til å tro at minstemann kommer til å score dårligere på testene og gjøre det dårligere på skolen enn storesøstrene. Det er større sjanse statistisk for at han ender opp med behov for spesialundervisning enn søstrene, det er større sjanse for at han blir en av dem som går ut av tiende klasse uten å kunne lese og skrive skikkelig, og det er større sjanse for at han er en av dem som dropper ut av skolen.


Men hvorfor er det sånn? Interpellanten stilte spørsmål om dette er naturgitte forutsetninger. Jeg tror ikke det er sånn at gutter har et dårligere utgangspunkt, egentlig, for å lære enn jenter. Men når det er så systematiske forskjeller i resultatene, må vi jo ta innover oss det. Kanskje det er noen forskjeller på gutter og jenter tross alt, selv om jeg er helt enig i representanten Tynning Bjørnøs advarsel mot å generalisere for mye.


Tidlig innsats er viktig, uansett om det er snakk om gutter eller jenter. Og vi vet at økt lærertetthet, mer tid til hver elev, er spesielt viktig for de svakeste elevene, for gutter og for elever med minoritetsbakgrunn. Derfor er jeg veldig glad for at samarbeidspartiene på Stortinget er blitt enige om en satsing på økt lærertetthet på første til fjerde trinn og å sette i gang forskning for å se nærmere på hvilke resultater og effekter dette kan ha.


Vingar skole på Lillehammer er en skole som skiller seg litt ut på mange måter. Det er en skole der guttene gjør det bedre enn jentene på nasjonale prøver. Det er også en skole som skiller seg ut fordi andelen mannlige lærere er på rundt 50 pst., mens andelen mannlige lærere i grunnskolen generelt kun er på rundt 30 pst. Thomas Nordahl kommenterer dette overfor NRK, og sier at mannlige lærere antakelig ser på gutter på en litt annen måte. De er kanskje flinkere til å anerkjenne guttene, og ikke minst møte dem med litt mer konkurranseorienterte og fysisk orienterte tilnærminger.


Nordahl mener altså at det å ha nok mannlige lærere i skolen kan være en nøkkel til å løfte guttene. Men så er det en utfordring at det er stadig færre menn i grunnskolen, og det er stadig færre menn som søker seg inn på lærerutdanningene. Det er en utfordring vi må ta tak i. Jeg mener at det må gjøres ved å løfte statusen til læreryrket, løfte statusen til lærerutdanningen. Her er regjeringen i gang med flere tiltak, og jeg mener at mye av det som ligger der, er bra. Jeg tror det også kan være en idé å ha et felles første år for lærerutdanningene, fordi vi vet at det er spesielt få menn som søker seg inn for å bli lærere for de minste barna.


Vingar skole skiller seg også ut ved at de har satset på fysisk aktivitet. Det pekes også på som en suksessfaktor ved denne skolen. Statsråden var selv inne på at kanskje det er sånn at jentene har litt lettere for å finne seg til rette i en klasseromssituasjon enn guttene. Og kanskje guttene trenger en litt mer fysisk form for læring enn det jentene gjør. Derfor tror jeg at det å satse på fysisk aktivitet i skolen også er et viktig tiltak – som vil komme både gutter og jenter til gode, men kanskje spesielt guttene.


Jeg hadde gleden av å besøke en skole i Drammen for et par–tre uker siden, sammen med en stortingskollega fra Høyre. Der fikk vi se hvordan de hadde klart å innlemme den fysiske aktiviteten i skolehverdagen. Vi besøkte en skoleklasse som hadde matteundervisning. De måtte løpe rundt i skolegården og finne lapper med sin farge på, og på hver av de lappene sto det en brøk. Så måtte de løpe tilbake til plassen sin og sortere disse brøkene etter størrelse. Det er en motiverende og fysisk form for matteundervisning, og det er en øvelse som kanskje noen hver i denne salen kunne hatt godt av å prøve seg på.


Jeg tror at det å øke andelen mannlige lærere er viktig, jeg tror at fysisk aktivitet i skolen er viktig, og jeg tror at tidlig innsats og økt lærertetthet er viktig for å løfte guttene i norsk skole.


