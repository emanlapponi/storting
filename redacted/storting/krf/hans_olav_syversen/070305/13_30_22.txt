 Fra Kristelig Folkepartis side vil jeg gjerne gi honnør til Akhtar Chaudhry for å ha tatt opp dette temaet. Og som forrige taler nevnte, er situasjonen dessverre slik at temaet er blitt mer aktuelt etter at interpellasjonen ble innlevert.




Jeg tror det er rett å si at på mange arbeidsplasser, i mange miljøer, bruker man nå ganske mye tid på å diskutere akkurat det som nå skjer i vår by, nemlig voldtekter og voldtektsforsøk – som har rammet såpass mange som det har. Og selv om dette er en debatt om akkurat det temaet, er jeg enig i at vi ikke skal glemme dem som blir utsatt for det samme i sitt hjem. Det unnskylder imidlertid ikke at vi også fokuserer på det som skjer i det offentlige rom, og som gir andre virkninger – utover den aktuelle hendelsen.




En politisk debatt om voldtekt bør foregå uten for enkel retorikk og – for mange – uten ansvarsfraskrivelse, ved at man spiller pingpong om hvem som har ansvar for hva, til hvilket tidspunkt. Sammen må vi arbeide for å forebygge vold, seksuelle overgrep og voldtekt – på tvers av både partigrenser og religions- og kulturforskjeller. Derfor er jeg glad for at det er akkurat representanten Chaudhry som har tatt initiativ til dagens debatt.




Hvis vi ser på 2006, ser vi at det var et rekordår for antall anmeldte voldtekter – 840 anmeldelser. 77 saker i fjor endte med domfellelse, og enda færre endte med ubetinget fengsel. I snitt kan vi si at færre enn 9 pst. av dem som anmeldes for voldtekt, faktisk dømmes. Det er et rettssikkerhetsproblem.




Strafferettens strenge krav til bevis gjør at det i voldtektssaker er helt avgjørende å sikre tekniske spor. Videre er raskt avhør av mulige vitner uhyre viktig. Derfor er det ikke tilfredsstillende at Oslo-politiet – når voldtekter skjer i helgen – venter med vitneavhør til mandag. Og det er betenkelig når politimesteren i denne byen begrunner lav bemanning og få patruljerende politifolk med en svært anstrengt ressurssituasjon.




Siden justisministeren har vært i møte med Oslos politimester, og siden justisministeren selv sa – jeg tror jeg siterer ham riktig – at det er gode grunner til å se på hvordan en kan styrke Oslo-politiet, har jeg lyst til å utfordre ham på følgende: Kan vi leve med at Oslos politimester gir beskjed om at 80 stillingshjemler skal stå vakante i 2007? Og kan vi leve med at det innføres en karantenetid på tre måneder for utlysning av ledige stillinger? Jeg håper vi kan være enige om at tilstedeværende politi er nødvendig også i denne sammenheng, og at vi, når vi skal behandle revidert nasjonalbudsjett, kan få noen resultater. Men jeg imøteser at justisministeren sier noe konkret om hvilke behov politimesteren i Oslo anmeldte i det felles møtet de hadde.




Ikke alt er et spørsmål om ressurser. Jeg kan gjerne trekke fram den interpellasjonsdebatten vi hadde for noen uker siden, om et Oslo-politi som dessverre må bruke for mye tid på skjenkesteder i Oslo sentrum – istedenfor å bruke tid på langt viktigere ting, som f.eks. det temaet vi diskuterer i dag. Det hører også med.




Fra Kristelig Folkepartis side har vi i dag levert inn et representantforslag om flere tiltak for å skape økt trygghet i byene. Vi foreslår bl.a. å endre plan- og bygningsloven for å sikre at byene utformes slik at det blir flere åpne og lyse gater og møteplasser, og at Regjeringen også tar initiativ overfor Domstoladministrasjonen for å sikre at klare uttalelser fra Stortinget om straffenivået i bl.a. voldtektssaker er og blir kjent i domstolene – all den tid en enstemmig justiskomite har gitt uttrykk for at straffenivået i voldtektssaker er for lavt, og må heves.




Helt til slutt vil jeg gi min tilslutning til det de kvinnelige representantene har sagt her, og som det kanskje kan være rimelig at også en mannlig representant sier: Det er og blir et felles ansvar at voldtekter ikke skjer. Det ansvaret kan, med ulike virkemidler, ikke pålegges kvinner – om det så er selvforsvarskurs, eller at man ikke går i enkelte gater. I byen må vi være trygge på at vi kan gå der vi ønsker – til hvilken tid vi måtte ønske.




Hans Frode Kielland Asmyhr hadde her overtatt presidentplassen.




