 Jeg deler mye av det generelle utgangspunktet som statsråden redegjorde for. Jeg velger å tro at når de konkrete avtalene skal gjøres med de bankene som velger å benytte seg av de muligheter som ligger i det finansfondet som er etablert, vil dette inngå også på meglernivå.


Så er mitt spørsmål knyttet til åpenheten rundt meglernes lønninger og andre bonusutbetalinger. Statsråden har jo selv vært svært høyt på banen i forhold til private som utbetaler bonuser i en størrelsesorden vi er enige om er utenfor enhver rimelighet, og krevd åpenhet på en eller annen måte. Hvordan stiller statsråden seg til samme åpenhet når det gjelder bonuser knyttet til Statens pensjonsfond?


