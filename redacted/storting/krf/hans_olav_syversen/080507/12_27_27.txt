 Jeg takker statsråden
for svaret. 

Som statsråden sikkert er vel kjent med, er det
et meget omstridt prosjekt som nå gjennomføres i Indre Oslofjord.
Jeg er sikker på at statsråden også kjenner til at statsrådens
partifeller i Oslo ikke er særlig begeistret for den såkalte
opprydningen som nå skjer ved Malmøykalven, og som kunne ha
vært gjort på en annen måte. Det skal jeg la ligge. 

Med det i bakhodet at dette er et så omstridt prosjekt, skulle
man tro at aktørene ville være særlig påpasselige
med at alt skjedde innenfor lover og regler, og at man så langt som
overhodet mulig unngikk problemer. Det har ikke skjedd. Vi har altså
hatt to hendelser, som statsråden selv refererte til. 

Mitt
spørsmål er: Føler statsråden seg sikker på
at selskapet har det fornødne ansvar for å sørge for
at sikkerheten ivaretas? 

