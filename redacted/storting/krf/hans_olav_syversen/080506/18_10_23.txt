 Det er sjelden vi har en debatt hvor alle er enig i at vi trenger mer kontroll og regulering. Av og til er det jo skillelinjer i denne salen akkurat på det punktet, men ikke i denne debatten, så det lover godt. 




Fra Kristelig Folkepartis side vil jeg bare si at vi for så vidt stemmer for mindretallsforslaget, med alle punktene, som også saksordføreren har redegjort for. Ikke minst er det behov for en oppgang av grensesnittet mellom politi og den type virksomhet vi her snakker om. 




Jeg ser at Regjeringen arbeider med dette og har nedsatt en egen arbeidsgruppe som skal komme med en innstilling om bare vel én måned. Vi kan ikke se at et utvalg kan få for få gode innspill i sitt arbeid, og et slikt innspill kan jo også mindretallsforslaget, selv om det ikke blir vedtatt, være i så måte. 




Ellers kunne det være fristende med en mer generell debatt om hvorfor vi har fått et så stort behov for så mange vektere, og hvilke sosiale kontrollfunksjoner som ikke er til stede i samme grad nå som før, men det får vi ta ved en annen anledning. 




