 (ordfører for saken): Intet er som en god skattedebatt, for noen. 

Dette er et forslag fra fire Høyre-representanter. Det dreier seg om å sette ned
                  et faglig basert utvalg som skal vurdere de dynamiske effektene ved redusert skatt
                  på arbeid og formue. Som det er kommet brev om fra finansministeren, skal et eget
                  utvalg, som er satt ned i Finansdepartementet med representanter derfra og fra
                  SSB, gå gjennom noe av det samme. Flertallet viser til dette som sin begrunnelse
                  for at man ikke ønsker å vedta det framsatte representantforslaget. Jeg regner med
                  at flertallet vil redegjøre nærmere for det. 

Når det gjelder mindretallet, er det en samlet opposisjon som kunne tenke seg at
                  vi fikk et slikt faglig utvalg, også fordi vi selvfølgelig også ser at det er mye
                  faglig stoff som ligger til grunn allerede. Men vi har også fått ganske mange
                  innspill, både nasjonalt og internasjonalt, og ulike studier som viser at det kan
                  være gode provenyeffekter ved å foreta ulike skatteendringer i denne sammenheng. 

Hele komiteen, unntatt Fremskrittspartiet, er enig om hva skattesystemet skal ha
                  som hovedoppgave, nemlig at det skal skaffe inntekter til det offentlige for
                  finansiering av velferdsgoder, at det skal virke omfordelende og utjevnende, samt
                  bidra til en effektiv og bærekraftig bruk av samfunnets ressurser. Det er grunn
                  til å merke seg at det er et bredt flertall som stiller seg bak hovedprinsippene i
                  skattesystemet, og som vel gir et grunnlag for å si at det fortsatt vil være
                  relativt bred enighet om grunnprinsippene i det norske skattesystemet også
                  framover. 

Vi ønsker gjennom et slikt utvalg å få vurdert hvordan skattesystemet kan virke
                  positivt inn på f.eks. arbeidstilbudet. Det er også alminnelig antatt at dette har
                  en virkning. Vi synes ut fra de innspillene vi har fått, at det kunne være et godt
                  grunnlag for å få belyst dette nærmere. I tillegg antar vi også at det er grunn
                  til å tro at det vil være effekter knyttet til arbeidstilbudet ved f.eks.
                  avgiftsendringer. Derfor ønsker mindretallet å legge også det inn som et mandat
                  til det utvalget som dessverre ikke blir nedsatt. 

Vi betviler ikke den kompetansen departementet og Statistisk sentralbyrå besitter.
                  Men vi mener at det vil være av stor verdi at representanter for ulike fagmiljøer
                  blir supplert med representanter fra f.eks. Finansdepartementet og SSB, for å se
                  på hva som kan gjøres for å forbedre det skattesystemet vi har – vi tror faktisk
                  at det her er noen forbedringspotensialer – slik at skattepolitikken blir fundert
                  på en måte som gjør at systemet blir så effektivt som mulig, og som i sum kan bety
                  at skatteinntektene faktisk kan øke på sikt. 

Jeg tar med dette opp mindretallsforslaget. 

