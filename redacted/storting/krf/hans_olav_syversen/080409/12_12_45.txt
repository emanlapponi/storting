 Statsråden har helt rett i at jeg ikke har tenkt å avkreve
henne et svar, og jeg hadde vel heller ikke tro på noe svar med hensyn
til hvordan dette vil bli prioritert i 2009. Det vet vel kanskje ikke statsråden
selv ennå heller. 

Mitt poeng er å ha et politisk trykk
på den kjeden som er nødvendig for at vi faktisk får
resultater som er i tråd med det ganske ambisiøse klimaforliket
som Regjeringen har inngått med opposisjonen her i huset. Da snakker
vi om realfag, og vi snakker om alt fra grunnskole, videregående skole,
opp til høyere utdanning og så til forskning. Nå har
vi satset på forskning i klimaforliket, men forut for forskningen
ligger det jo at man har studenter som faktisk har fått en god utdanning
på høyere nivå. Så mitt spørsmål er
rett og slett om det er til vurdering - i hvert fall at man ikke avkrefter
det - å gi noen særskilte incitamenter akkurat på dette
området. 

