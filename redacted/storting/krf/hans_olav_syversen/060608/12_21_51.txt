 Jeg vil også si som siste taler, at den brede enigheten som denne debatten har vist, bør også gi en tilskyndelse til Regjeringen til å gå videre med de tiltak som det faktisk har vært helt tverrpolitisk enighet om i dag. Det er representanter fra hele fire komiteer som har deltatt i denne debatten. Det er ikke i hver interpellasjonsdebatt det skjer. Det sier noe om engasjementet, men det sier vel også noe om at vi her arbeider ofte litt stykkevis og delt. Det er også en utfordring når vi skal lage en helhet.




Statsråden leder ett departement, men med et særskilt ansvar for barn over alle sektorer. Jeg håper at hennes positive imøtekommenhet kan bidra til at hele Regjeringen ser på dette sammen, slik at det ikke blir én statsråds ansvar, for det er det faktisk ikke – det er flere. Det er Arbeids- og inkluderingsdepartementet når det gjelder trygderegler, det er statsrådens eget departement når det gjelder særskilte tiltak rettet mot barn, og det er selvfølgelig Justisdepartementet når det gjelder oppfølgingen av Kriminalomsorgen. Det er vel også arbeids- og inkluderingsministeren som har ansvaret når det gjelder mulig endring av praksis i forhold til utlendingsfeltet knyttet til de forholdene som her er tatt opp.




Representanten Karin Andersen sa til slutt at fokusering er én ting, å gjøre noe er noe annet. Statsråden sa hun ville gå inn i spørsmålet knyttet til søknaden fra Foreningen for Fangers Pårørende og det samarbeidet de nå har opprettet med Kirkens Bymisjon og Røde Kors. Hun ville gå inn og se på den søknaden som de har levert. Jeg håper virkelig at statsråden – det er min siste appell – ser positivt på søknaden, for jeg tror det er få som vil ha større kompetanse til å kunne bidra positivt overfor enkeltpersoner – enkeltbarn – enn det disse tre til sammen vil representere gjennom et slikt samarbeid.




For å avslutte vil jeg sitere en stor dikter, Gabriela Mistral, hvis statsråden trenger inspirasjon til å gå i gang med arbeidet. Hun sier avsluttende i et av sine dikt:







«Til barnet kan vi ikke si




«I morgen».




Barnets navn er «I dag».»




Lykke til!




