 Fra Kristelig Folkepartis side må vi si det har vært en veldig konstruktiv debatt. Kanskje var jeg litt overrasket nå over den vinklingen som Heikki Holmås tok, for da fikk vi denne gamle skismadebatten om hvem som vil fellesskapet vel, og hvem som bare vil sørge for enkeltmennesket, så jeg må kanskje tillate meg å rekapitulere noe i forhold til akkurat det innlegget.




For det første er det klart at med finansminister Halvorsen har vi det høyeste forbruksnivået vi noen gang har hatt i dette landet, vil jeg tro. Det unngikk representanten Holmås å nevne. I tillegg er det vel også slik at verdiskaping som skjer utenfor det offentlige, også kan være positivt i menneskers liv. Det er ikke slik at enhver krone må kanaliseres gjennom de offentlige budsjetter for at de skal være virksomme til fellesskapets beste.




Jeg er veldig klar over at SV ønsker å dele godene, men det forutsetter også at noen skaper godene. En politikk som ikke har det hensynet i seg, kan heller ikke bli – i det ytterste – en solidarisk politikk, etter vår mening.




Det jeg er interessert i å diskutere videre, er hvordan man kan operasjonalisere indikatorer som ikke er så enkle å markere, slik som finansministeren faktisk var inne på i sitt innlegg.




Hvis man spør seg selv eller sine nærmeste om hva det er som betyr noe i deres liv, hva som er viktigst, tror jeg mange er opptatt av – som flere har vært inne på – at først og fremst skal man ha sine basale behov dekket. Men når det er gjort, tror jeg svært mange vil svare: Det er egen helse, det er hvordan jeg har det med min familie, hvordan mine venner har det, og hvordan lokalsamfunnet der jeg bor, fungerer. Så kan man stille spørsmålet: Hva er det i vårt økonomiske tenkesett som fremmer akkurat de verdiene, utover akkurat de økonomiske indikatorene? Det er bl.a. det interpellanten har tatt opp i sin interpellasjon, og som jeg synes finansministeren har svart svært positivt på.




Jeg må på en måte ta avstand fra det representanten Holmås sier, at dette er først og fremst et ledd i en venstre–høyre-politikk, som jeg fikk inntrykk av at Holmås ville ha det til i sitt innlegg. For oss er dette et spørsmål, uavhengig av politisk ståsted, om hvordan vi kan måle et samfunn som har kvaliteter i seg også utover det materielle.




