 Vi liker vel alle å tro, som kommunalministeren var inne på, at folk er hederlige. Og jeg er enig i det utgangspunktet at det gjelder de aller, aller fleste. Men som også det fylket jeg representerer, Oslo, og historien der og de senere tids hendelser har vist, er det altså brodne kar, dessverre, i alle leire. Det er da vi trenger et godt regelverk, som sørger for at de som gjør seg skyldige i denne type handlinger, blir satt på plass, ikke bare strafferettslig, men også innenfor det kommunale regelverket. Vi ser dessverre at det i Oslo har vært slik at man bare har ventet på politietterforskning, og ikke har foretatt personalmessige reaksjoner. Dermed er det etter hvert blitt umulig på grunn av tiden, og fordi politiet til syvende og sist har henlagt saker.




Så har jeg lyst til å komme litt inn på det som gjelder anbudsreglementet. I Aftenposten onsdag 14. desember sier fornyelsesministeren at de vil «evaluere regelverket» og se om de skal heve anbudsgrensen ytterligere før det er nødvendig med anbud. Hun sier faktisk at man skal «lage en ny slagplan for hvordan terskelverdien kan heves ytterligere». Og de vil opp til EUs nivå. Jeg er litt overrasket over at statsråden fra 

det

 partiet er så opptatt av å nærme seg EUs nivå, og har valgt akkurat dette området å etterleve det på, for det er klart at i EU er det jo ikke så veldig mange kommuner som er på størrelse med mange av de kommunene vi finner i dette landet.




Nå synes jeg representanten Åsa Elvik var mer tilbakelent i forhold til viljen til å etterleve fornyelsesministerens slagplan, og jeg har egentlig lyst til å høre med kommunalministeren hvordan Regjeringen faktisk vurderer dette: Er det fortsatt et mål å komme opp til 1,8 mill. kr før man skal gå til anbud?




Så et par kommentarer til noen andre forhold. Det ene gjelder de interkommunale selskapene, som kanskje lever litt satellittmessig i den kommunale verden. Der er det faktisk også slik at med dagens regelverk er det ikke et skille mellom kontrollutvalget og styret for et interkommunalt selskap, som er kommunens revisor. Dersom en person sitter både i styret for et interkommunalt revisjonsselskap og i kommunens kontrollutvalg, som det altså er mulighet til, vil vedkommende i noen grad kunne kontrollere seg selv. Er 

det

 noe statsråden kan tenke seg å se på?




I tillegg tok representanten André Dahl opp spørsmålet knyttet til selskapsrevisjon og muligheten for å unngå slik revisjon dersom man har en mindre, privat interessent inne i selskapet. Det tror jeg det er absolutt grunn til å se nærmere på, ikke minst for å sikre at organisasjonsformen ikke blir et påskudd for enkelte til å sørge for at man ikke får den kontroll som bør være til stede når storparten av selskapet i realiteten er kommunalt.




Jeg er glad for at statsråden i sitt svar til interpellanten Tørresdal i det store og hele viste en veldig positiv holdning til å ta fatt i dette, og jeg skjønte også at hun hadde hatt et konsultasjonsmøte med KS hvor dette hadde vært tema. Samtidig må vi vel si at KS har sett på – hva skal jeg si – det antibyråkratiske i dette med anbudsreglement som det viktigste for sin del. Men jeg er helt enig med statsråden i at skal vi ha tillit til den kommunale forvaltning – og det tror jeg også KS er helt avhengig av – må også balanseringen skje slik at den jevne mann og kvinne i gata føler tillit til at skattepenger forvaltes på en god måte, ved at ingen gis forrang på en måte som ikke er i tråd med de normer vi bør ha i samfunnet.




