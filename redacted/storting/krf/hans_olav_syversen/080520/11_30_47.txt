 Jeg har bare lyst til å komme med noen kommentarer om det arbeidet som drives i NATOs parlamentariske forsamling. 




Som alle vet, er det ofte plenumssamlinger. Like viktig og like interessant kan nok det arbeidet som skjer i komiteene, være. I tillegg til det som er meget vel sagt fra saksordføreren og andre, synes jeg at vi ikke kommer fra at solidariteten medlemslandene imellom er et tilbakevendende tema, selvfølgelig med Afghanistan som bakteppe. I den perioden jeg har vært med, har det vært et tema som har kommet opp i sterkere og sterkere grad. 




Fra et land som ligger langt mot nord, må det ellers være lov til å observere at man også innenfor NATOs parlamentariske forsamling opplever at tyngdepunktet går sørover og østover i stadig sterkere grad, både når det gjelder aktuelle temaer, og de debatter som kommer i etterkant av innlegg og foredrag. 




Jeg har også lyst til å si at det som er positivt, er at det i NATOs parlamentariske forsamling er en lang rekke land som deltar som observatører og assosierte medlemmer. Man ser f.eks. at et land som Sverige deltar i langt større grad nå enn tidligere, ikke minst fordi det stadig er sterkere berøringspunkter mellom EU og NATO som følge av et økt militært samarbeid. Det er det grunn til å legge vekt på. 




Russland deltar ofte med større delegasjoner enn noen av medlemslandene. Jeg må bare si at man for hver sesjon opplever et land som er mer selvbevisst, både politisk, økonomisk og militært. 




Avslutningsvis: Når Marit Nybakk løftet engasjementet for en bedre kjønnsrepresentasjon i forsamlingen, gir jeg det min fulle og hele tilslutning. Utfordringen er vel ikke Marit Nybakks engasjement. Det er at det må deles av langt flere og løftes i de respektive medlemslandene. Jeg tror at man taper en dimensjon ved så svak kvinnelig representasjon som det faktisk er i denne forsamlingen. 




