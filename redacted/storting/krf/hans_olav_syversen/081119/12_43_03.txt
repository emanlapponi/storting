 Kuttene er selvfølgelig sett i forhold til det oppsatte programmet, som var så gjennomtenkt at man har solgt billetter til forestillingene osv. Jeg tror vel alle skjønner at det oppleves som et kutt i det tilbudet som faktisk er presentert for publikum, og som publikum har innrettet seg på. Når det gjelder hvor mye man spilte i den gamle bygningen, er vel det av mindre interesse for dem som har kjøpt disse billettene, vil jeg anta.


Jeg registrerer at det er bedt om en redegjørelse. Jeg har med interesse også merket meg at statsråden synes å mene at grunnlaget for sponsorinntekter bør være betydelig større enn det som er tatt ut til nå fra Operaens side. I parentes bemerket er jo dette også en utvikling i regjeringspartiets syn på sponsorvirksomhet.


Mitt spørsmål er: Når man nå ber om en redegjørelse, er det fordi man er usikker på om man har den nødvendige kontroll med Operaen?


