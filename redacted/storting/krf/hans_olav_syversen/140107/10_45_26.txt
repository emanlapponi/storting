 Det er alltid forfriskende å begynne et nytt år med en skattedebatt – egentlig en forlengelse av debatten om budsjettet vi vedtok før jul.


Jeg har fra Kristelig Folkepartis side lyst til å vise til det vedtaket som et enstemmig storting fattet rundt akkurat det spørsmålet som interpellanten tar opp. Der heter det:


«Stortinget ber regjeringen gjennomgå skatteregelverket for bønder i lys av endringene knyttet til arveavgiften, og komme tilbake til Stortinget med dette i forbindelse med revidert nasjonalbudsjett for 2014.»


Det er en gjennomgang vi, fra Kristelig Folkepartis side, ser fram til å få.


De aller fleste vil selvfølgelig være glad for at arveavgiften forsvinner.


Jeg synes det var litt artig da representanten Marthinsen uttrykte at man påfører skatteskjerpelse. Det er en retorikk jeg ikke alltid har hørt fra den kanten, for å si det sånn. Men det er jo interessant i denne settingen å høre på nettopp retorikken.


Når det gjelder bøndene, som har vært et særlig tema i dette spørsmålet, er det, og det vil være, som flere har sagt, et gunstig skatteregime. At man kan skrive av de samme verdiene to ganger ved et generasjonsskifte, er selvfølgelig en svært gunstig regel.


Man kan se på dette spørsmålet fra ulike vinkler, og jeg skjønner godt at et finansdepartement ser dette ut fra hva som ville være et 100 pst. logisk fullkomment og plettfritt skattesystem. Da bør det ikke være så mange unntak – helst ingen – og man bør strømlinjeforme regelverket.


Nå er det allikevel engang slik at systemet har sine unntak. Det har det hatt, og det vil det faktisk fortsatt ha, fordi man også ønsker å oppnå andre politiske målsettinger enn bare å ha det enklest mulige skattesystemet. Det har ikke minst vært viktig ut fra politiske målsettinger for den næringen som særlig har vært i fokus her, nemlig landbruksnæringen.


For den enkelte er det ikke til å komme vekk fra at det vil være sluttsummen som teller. Selv om man kan argumentere logisk for endringer – kontinuitetsprinsippet bør innføres, og diskontinuitetsprinsippet bør avvikles – er det ikke til å komme vekk fra at det for den enkelte næringsdrivende er sluttsummen som teller.


Jeg forstår dem som spør seg: Når vi avvikler arveavgiften, er det da rimelig at det innebærer en skatteskjerpelse for meg? Det spørsmålet forstår jeg, og det er også bakgrunnen for at vi, fra Kristelig Folkepartis side, var opptatt av å få det verbalforslaget som et enstemmig storting har sluttet seg til, vedtatt.


For bøndene har dette selvfølgelig også en sammenheng med at verdifastsettelsen av næringseiendommene deres generelt har vært svært lav. Dermed at det vært desto mer gunstig å kunne skrive av de samme verdiene to ganger. Arveavgiften har ikke ofte vært det viktige spørsmålet i den sammenhengen.


Jeg er opptatt av et godt system, men vi må også sørge for at vi ikke blir så rigide systemforsvarere at vi ikke ser de praktiske konsekvensene for dem som faktisk blir berørt av den politikken som vi vedtar i dette huset. Det er med det utgangspunktet vi ser fram til den gjennomgangen som departementet og regjeringen skal foreta.


