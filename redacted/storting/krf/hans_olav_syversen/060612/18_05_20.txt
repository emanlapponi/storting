 Det forslaget som er til behandling, har som formål å gi enklere regler og bedre vilkår for små aksjeselskaper. Det vi faktisk ønsker å bidra til, er å fylle opp den verktøykassa som Odd Eriksen ønsker seg full av verktøy. Nå har jeg etter hvert sett at den mer er endret til å bli et smykkeskrin, men hvis vi kan bidra med noen smykker, gjør vi også gjerne det.




Justiskomiteen har behandlet forslaget og ønsker å vedlegge det protokollen, selv om det i innstillingen er positive merknader til noen av forslagene,




Hvorfor ønsker så vi, som har fremmet forslaget, å gjøre det enklere for små aksjeselskaper? – For det første er det mange som ønsker å prøve seg med en god forretningsidé, og som kanskje i dag blir stoppet av det kapitalkravet som ligger i dagens regelverk. De burde få en ny mulighet. Så vet vi at skal vi følge med i den globale utvikling, trenger vi gründere som er villige til å satse. Det synes jeg Regjeringen i sitt svar kunne imøtekommet noe mer enn den formaljusen – må jeg si – som ligger i svarbrevet fra justisministeren.




Vi ønsker altså å se på aksjekapitalen. Vi ønsker å sette en pris på de faktiske kostnader ved registrering i Brønnøysund. Vi ønsker å se på om det er mulig med en forenklet rapporteringsplikt for å se om noen krav faktisk også kan fjernes. Mange småbedrifter bruker mer tid på administrering enn de burde, istedenfor å iverksette sine gode ideer og utvikle sine forretningsmuligheter. Vi ønsker også å se på om antallet mindre bedrifter som i dag betaler moms kun én gang i året, kan utvides, slik at det blir enklere for flere. Vi vil også se på om det innenfor primærnæringene kan gjøres enklere å stifte og drive et aksjeselskap.




Flere har også vært innom den etableringen som skjer av selskaper utenlands. Det er også for å demme opp for en slik utvikling at forslaget ligger på bordet i dag.




Avslutningsvis må jeg fra Kristelig Folkepartis side si til saksordføreren, som hadde ordet før i dag og sa at det skulle ligge en slags insinuasjon i vårt forslag om at kvinner skulle ha vanskeligere for å sette seg inn i regelverket enn menn, at det tror jeg hun skal ta med stor ro. Det er ikke noe i forslaget som indikerer det. Det jeg derimot kunne være enig i, er at vi ikke skal se bort fra at kvinner er mer samvittighetsfulle når det gjelder å følge regelverket, enn menn, og på den måten kanskje kunne fortjene et mer forenklet regelverk enn det som er tilfellet i dag.




Jeg håper, på tross av at forslaget vedlegges protokollen, at noe kan følges opp i det som ligger i merknaden fra justiskomiteen, og som kommer i diverse lovforslag etter hvert.




