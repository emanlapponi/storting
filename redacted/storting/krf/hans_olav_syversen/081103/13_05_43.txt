 Jeg takker statsråden for svaret. Jeg tror jeg kan si meg enig i svært mye av det som statsråden sa. Jeg vil bare be om litt utdyping på enkelte punkter. 




Statsråden snakket om registrering av den type vold som her er omtalt, bl.a. de metodeproblemer man selvfølgelig kan komme ut for i det registreringsarbeidet som skal skje. Meg bekjent har Sverige kommet noe lenger enn Norge akkurat på dette området, hvor det også settes inn et støt i forhold til opplæring av dem som faktisk skal utføre denne registreringen, nemlig den enkelte polititjenestemann eller ‑kvinne. Jeg kunne gjerne tenke meg å høre litt om det fra statsrådens side. 




Når det så gjelder Internett og samarbeidet Kripos–PST og mulighetene som nå legges til rette for at saker lettere kan meldes til relevante myndigheter, synes jeg det er veldig positivt. Det som vel kan være en større utfordring, er å infiltrere det som kan gi grunnlaget for aktive kriminelle handlinger, som vi kanskje har sett mer av i andre land enn i vårt eget. Det er vel bare en føre var‑holdning som vi også må innarbeide. 




Det jeg ikke hørte noe om, var hvordan statsråden vurderer forskningssiden av dette. Det å ha empirisk grunnlag for de handlinger man politisk skal foreta, skader jo ikke. Mange har etterlyst mer empiri, mer forskningsbasert materiale som grunnlag for de veivalg man også skal ta politimessig. 




Med de tilleggsutfordringene takker jeg igjen for svaret. 




