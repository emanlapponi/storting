 Under tidligere helseminister Høybråten var det ikke slike nedleggelser av ideelle institusjoner, som ett eksempel. Vi har jo hatt flere runder her, men jeg må bare konstatere at Regjeringen kjører etter lov om offentlige anskaffelser og viser til EØS-regler som andre land innenfor EU ikke engang selv bruker. Det er vel nå tre år siden Regjeringen på oppfordring fra Stortinget, og etter et dokumentforslag fra Kristelig Folkeparti, sa at de skulle se nærmere på dette regelverket, og vi må konstatere at intet har skjedd. Det må jo også bety – jeg må beklageligvis si det – at det er ikke noe engasjement for å se hvilken betydning de ideelle institusjonene har for denne sektoren. Man kan tape et anbud, men da har man også tapt den linjen for behandling som har vart i 30–40 år, som har gitt gode resultater, og så kommer det et kommersielt selskap inn. Men ok, hvis dette ikke er av interesse for Regjeringen, må vi ta det til etterretning.


