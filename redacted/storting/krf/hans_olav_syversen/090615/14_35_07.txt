 Først en takk til saksordføreren for arbeidet med saken, som har gitt en enstemmig
                  innstilling – og jeg vil si en veldig god innstilling. Jeg vil også gi en takk til
                  alle partier som har bidratt til å få en slik samlet innstilling, som jeg vil mene
                  faktisk er en aldri så liten milepæl i arbeidet med å kunne utvikle hva som skal
                  være målet for hvilken vei vårt samfunn skal gå. Det var slik at da BNP ble
                  lansert, var det stor debatt også om det. Var det den riktige måten å måle et
                  lands utvikling på? Jeg tror de fleste vil være enig i at det har sin verdi,
                  absolutt, ikke minst det som Lund Bergo var inne på i forhold til basisgoder, og
                  hvordan man skal sørge for at så mange som mulig får det. 

Men som det ble sagt under høringen– og jeg synes det er ganske interessant – fra
                  forskerne, er BNP i dag etter deres mening mer irrelevant enn noen gang i forhold
                  til å måle samfunnets utvikling, hva som gjør at et samfunn går framover, og at
                  folk opplever et bedre liv i det samfunnet de lever i. Det var en ganske klar
                  konklusjon fra begge forskerne, og det samsvarer også godt med arbeidet til
                  Stiglitz-kommisjonen. Vi har fått en foreløpig rapport – og det er altså
                  Frankrikes president som har bestilt denne – som peker på det samme, og som ser
                  for seg at det i framtiden vil være tre likeverdige mål på hvordan
                  samfunnsutviklingen er, nemlig det tradisjonelle BNP, miljø og bærekraft som del
                  nr. 2, og livskvalitet som del nr. 3. 

Jeg er veldig glad for at hele komiteen synes denne tilnærmingen er riktig, og man
                  gir Regjeringen i oppdrag å arbeide videre med dette fram til neste års budsjett. 

Etter min mening er det helt klart at hvis fokuset er på BNP alene, gir det også
                  drivkrefter til at man underbygger alene det som gir BNP vekst. Da er man fokusert
                  på det i arbeidet, og det er, som vi er enige om, og som forskerne er enige om, en
                  veldig liten del av det fulle og hele bildet når det gjelder livskvalitet, i et
                  samfunn framover. 

Jeg synes både Eirin Kristin Sund, saksordføreren og andre har gitt gode bidrag
                  med hensyn til hva som gir et godt liv. Det er ikke slik at det kan vedtas, men vi
                  kan i vår politikkutforming bidra til å legge til rette for det. Vi kan gi et
                  rammeverk som gjør at samfunnet går i riktig retning. Det er vel det også Elin
                  Ørjasæter pekte på i sin kommentarartikkel. 

Vi er svært tilfreds med innstillingen og ser fram til det arbeidet Regjeringen
                  skal gjøre på dette punkt. Jeg vet ikke om det er med glede, men i hvert fall ser
                  vi fram til resultatet. 

