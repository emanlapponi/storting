  Jeg tillater meg å stille følgende
spørsmål til kommunal- og regionalministeren:

 «I vestre del av Agder registreres
nå flere endringer innen ulike servicefunksjoner som Posten
Norge BA, Statens vegvesen/Biltilsynet og ligningskontor.
Mindre lokalsamfunn blir tappet for vitale servicefunksjoner og
viktige rekrutteringsfremmende arbeidsplasser i distriktene. 

Hvordan kan statsråden bidra til at
staten ser mer på tvers av sektorene slik at ikke snevre,
kortsiktige effektiviseringsgevinster blir dominerende kriterier
for iverksetting av nye organisasjonsstrukturer?»

  Jeg takker statsråden for svaret. 

Jeg vet at både statsråden
og Regjeringen jobber aktivt med konkrete tiltak overfor distriktene.
Likevel sier statsråden i sin redegjørelse der
han til slutt snakker om hovedelementene i vår nye lokaliseringspolitikk,
at det er de enkelte statlige virksomhetene som skal gjøre
de tingene han nevnte nå: sørge for likeverdige
tjenestetilbud, legge nye arbeidsoppgaver til steder som utsettes
for nedtrapping osv. Det er bra. Men: Får departementet
melding etter hvert – altså før rasjonaliseringsforslagene
behandles – slik at de kan gripe inn i tide, før
viktige servicefunksjoner og kontorer legges ned steg for steg?
Altså rent praktisk: Hvilken oversikt har statsråden
over det?

  Jeg tillater meg å stille følgende
spørsmål til samferdselsministeren:

 «Statens vegvesen skal rasjonalisere.
Produksjonssteder i distriktene foreslås nedlagt, og anlegg
i byene styrkes. Viktige servicefunksjoner som biltilsyn/trafikkavdeling,
med utsteding av førerkort, registrering av biler og motorsykler,
forsvinner. Dette vil påføre bil- og motorsykkelforhandlere
i distriktene klare ulemper, som igjen virker negativt på mindre
lokalsamfunn. 

Hva kan statsråden gjøre
for at slike funksjoner får bli i for eksempel Lyngdalsregionen,
der bil-/motorsykkelbransjen er svært viktig?»

  Jeg takker for svaret. 

Ja, her vil det bli snakk om nedskjæringer
for å spare inn. Dette er ikke snakk om bare tap av et
kontor og en funksjon. Det er like mye de ringvirkningene det får
for andre næringer. Slik er små kommuner mye mer
utsatt enn større steder. 

Kan statsråden legge sterkere føringer
overfor Statens vegvesen i et fylke om at innsparing og nedlegging
av produksjonssteder ikke er det samme som nedlegging i distriktene
og styrking av anlegg i byene, men at det kan være omvendt
tenkning?

