 Et par kommentarer til debatten i dag.




Det er mer enn betenkelig at Arbeiderpartiet på den ene siden sier at de respekterer foreldreretten og muligheten til å drive private skoler, og komitelederen samtidig på den andre siden sier at hva staten skal finansiere, er en annen ting. Men dette er to sider av samme sak. Det forundrer meg igjen og igjen at Arbeiderpartiet ikke ser at den politikken de her trekker opp, vil føre til friskole der bare de med god økonomi kan gå. En slik utvikling ønsker ikke Kristelig Folkeparti. Det er rart at Arbeiderpartiet gjør det. 




Når det gjelder Oasen Barneskole i Songdalen i Vest-Agder, må jeg si at det er trist og svært betenkelig at statsråden handler helt på tvers av det han vet er stortingsflertallets vilje. Ja, han nærmest ber om å bli satt på plass av Stortinget.




Så til forslag nr. 1, fra representanten Reikvam på vegne av SV. Jeg syns det er virkelig gode, konkrete forslag som kan føre til fornyelse og forbedring i skolen. Men sentrumsregjeringen klarte å snu skolepyramiden, fra en sterk styring ovenfra til å gi den enkelte skole og lærer mulighet til å utvikle skolen nedenfra. 




Det foregår mange ulike forsøk i skolen allerede, og lærere og rektorer besøker hverandre for å finne nye ideer til ny pedagogisk virksomhet, nye virkemidler og nye måter å organisere undervisningen på. Det sprer seg en tro på at den enkelte lærer og skole selv kan sette i gang og drive utviklingsarbeid. Den tillit som pedagogene er blitt vist i dette arbeidet, må nå ikke tas fra dem. Kristelig Folkeparti er opptatt av at denne utviklingen må få fortsette. Jeg tror representanten Reikvam også ønsker det, men slik forslaget er fremmet, tror jeg mang en lærer vil oppfatte det sånn at nå skal staten igjen være den som skal tenke ut ideene, presentere dem for skolen og få noen til å prøve ut det andre har tenkt fram. Det er en arbeidsmåte som dessverre vil kunne være med på å binde fantasien og på nytt gi en avmaktsfølelse, som er noe av det siste vi trenger i en noe stresset lærerstand i dag. 




Det var lite nytt i statsrådens redegjørelse – og det er positivt i den forstand at den utviklingen som har skjedd de seneste år under sentrumsregjeringen, kan fortsette. Og statsråden vil tilskynde ytterligere utvikling av nye metoder og ny organisering i skolen fra grasrota. Jeg ser med spenning fram til en utvikling også av lærerutdanningen, i takt med det som skjer i skolen med nye forsøk og gode erfaringer derfra. Det må være vår felles utfordring. 




