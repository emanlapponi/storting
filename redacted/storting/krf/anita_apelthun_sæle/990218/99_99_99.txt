 Eg synest det er nitrist å køyra til Stockholm. Krattskog overtar jorda. Uthus og løer forfell. Slik bør vi ikkje få det. 




Eg køyrde ein gong ein svært så verdskjend amerikanar frå Geilo til Fornebu. Han kunne ikkje slutta å undra seg over dei velhaldne jorda, dei malte og stelte husa, uthusa og løene, og kor ryddig og reint det var over alt . Dette er unikt, sa han. Kanskje Sveits kunne samanliknast, men elles ingen plass. Eg kjende eg var stolt over å vera norsk, at vi hadde noko å visa fram. Vi har noko å ta vare på.




Naturen er gitt oss frå Skaparen, som var både generøs og kreativ då han song songen for Noreg. Han skapte også mennesket, og det vi dyrkar fram, er heller ikkje å forakta. Utan levande bygder vil turistane neppe finna turen verd å ta. Utan bønder dør bygdene.




Derfor er det viktig å gje gode kår for dei som er villige til å overta og driva ein gard. Sjølv om landbrukets primærfunksjon alltid er matproduksjon, må vi leggja monaleg vekt på den multifunksjonen landbruket har ved å ta vare på kulturbygningar og miljø. Dette må kosta storsamfunnet noko. Det er ei billig investering i forhold til døde landsbygder.




Eg trur at ein kvalitetsretta produksjon av kulturlandskap vil vera eit bidrag til å auka trivselen, og vil auka lysta til å bu ute på bygdene. Eit trestjerners kulturlandskap vil i tillegg vera god miljøpolitikk. Tilrettelegging for ferdsel på allemannsrettens premissar er viktig for helse og trivsel. Dette er eit fellesgode som dei som manglar det, synest er ubetaleleg.




No er det slik at nokon likar mora og andre liker dottera. Smak og behag, eller estetikk, er ikkje lett å einast om. Men dei fleste ser når stilen er broten. Endå fleire gleder seg når byggverk framstår med heilskap og er tilpassa landskapet, og eg trur at alle ser at rot og skrot er utriveleg.




Eg hugser at eg som lita lurte på kvifor nokon bygde huset som ei margarinkasse, med fire opningar på kvar side. No forstår eg at det var på grunn av økonomi. Det er heldigvis ikkje mange som byggjer slik lenger.




Så eit lite apropos som eg vil nemna. 1. mai og 17. mai er på mange vis ei velsigning for Noreg. Dei som ikkje ryddar opp til 1. mai, klarer det til 17 mai. Toget kan jo gå forbi huset! Det er ein kjempefordel heile sommaren.




Lat oss få ein politikk som samordnar verkemidla for ein heilskapleg landbruks- og miljøpolitikk, slik landbruksministeren nettopp gjorde greie for. Så vert vi endå betre, og Noreg vert endå vakrare.




