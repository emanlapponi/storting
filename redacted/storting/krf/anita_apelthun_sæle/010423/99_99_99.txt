I 1995 gjorde Stortinget ei relativt beskjeden og i alle fall ikkje svært omdiskutert endring i plan- og bygningslova. Det førte til nye forskrifter, som har fordyra vanlege einebustader med fleire titusen kroner. 




Forskrifter, forklaring til forskriftene og forklaring til forklaringa fører med seg ein uoversiktleg kvardag for ein stakkars byggmeister. Kristeleg Folkeparti er oppteke av at dette regelverket må forenklast. Noko er gjort – ganske mykje er gjort – men meir står igjen. Ein må ta skikkeleg affære, for det er så vanskeleg i samfunnet vårt å snu eit byråkratisk system. Eg er glad for at Regjeringa tar problemstillinga på alvor og imøtekjem mesteparten av forslaga i Dokument nr. 8:59. Det er nødvendig for at ikkje dei mange enkeltmannsføretaka innanfor byggjebransjen skal drukna i papir og byråkrati – bokstaveleg tala gå under. Rapportane er mange om at slike småfirma har gjeve opp, og det er synd. Nokre får jobb hos dei store firmaa, men det inneber at konkurransen vert mindre. 




Dette er eigentleg prototypen på lover som gjer behovet for eit enklare Noreg påtrengjande. Eg har personleg fylt ut papir for ein dyktig tømrar, fordi evna hans faktisk går på å byggja hus. Og det kan ikkje eg. Men eg kan fylla ut papir og skjema. Det er temmeleg sikkert at desse papira ikkje auka korkje tryggleiken eller kvaliteten. Den var der nemleg allereie, på førehand. Men papirmølla tar knekken på tømrarvenen min. 




I tillegg til bedriftene sine problem har kommunane problem med sakshandsamingstida, noko som igjen forseinkar og fordyrar. Det er påkravd å forenkla plan- og bygningslova monaleg. Eg oppmodar Regjeringa og statsråden til å halda fram med forenklingsarbeidet som regjeringa Bondevik starta, men som absolutt treng eit framhald. 




