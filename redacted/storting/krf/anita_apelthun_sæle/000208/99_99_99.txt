 Fyrst vil eg takka interpellanten for å ha teke opp denne viktige debatten, som vi må ha i ein nasjon der fiskeri har så mykje å seia.




Elles er det ikkje alt som er logisk i denne verda, og at sjøpattedyr på underleg vis er freda, er i strid med all tanke om fornuftig forvaltning av havets ressursar. Det hjelper lite å halda fiskekvotane på trua bestandar nede dersom selbestanden veks og tek for seg i matfatet – og eg tippar utan å ta omsyn til kvotar og torskestammens utvikling.




Kristeleg Folkeparti støttar fiskeriministerens tiltak for å auka fangstkvotar og lønsemd for selfangst. Her står faktisk – og det har eg sagt før – heile Stortinget bak ein meir offensiv politikk. Det er sagt i fleire innstillingar frå næringskomiteen i dei siste åra. 




Problemet vårt er at mens torsk tek seg best ut på ein tallerken, så kan biletet av søte selungar med svarte perleauge røra eit selvernarhjarte i salongane i California eller i Paris.




No er det meste sagt om tal og bestandar og tilvekst, så eg skal ikkje repetera det. Men eg vil seia at eg er einig i at tilskot til selfangsten er utgifter til opptening av inntekt. Også utan at selfangsten er direkte lønsam svarar det seg å auka denne fangsten, og det må vera ein føresetnad for budsjettkronene. 




Samarbeidet med Russland for å verta einig om fangstens storleik er også naturlegvis nødvendig, men viktigast på lengre sikt er informasjon for å endra verdsopinionens haldningar og å gjera ressursane også frå sjøpattedyr til verdifull fangst som kan seljast både som næringsprodukt og som skinn.




