 Havbruk og fiskerinæring har problem med arbeidskraft, spesielt i anlegga på land, og det har gjort kvardagen vanskeleg mange plassar langs kysten. Derfor er det viktig at næringane kan henta arbeidskraft utanfrå. For å kunna gjera jobben har russarar, tamilar, svenskar og finlendarar vore naudsynte for distrikta der fiskeri og havbruk står sterkt. Og slik vil det etter alle solemerke også fortsetja. Det er nemleg ei viktig vekstnæring som vi vil skapa gode vilkår for.




Rekruttering til jobb i distrikta kan sjølvsagt vera problematisk. Eldrebølgja vil krevja at mange må arbeida innan helse og omsorg, og det er sannsynleg at vi kjem til å mangla ledige hender. Det gjev seg utslag i distrikta først ved at ungdom flyttar til byen og dei eldre vert igjen. Når vi nærmar oss den situasjonen at det er mindre enn to i jobb pr. pensjonist, då blir det vanskeleg uansett rekrutteringstiltak. Det er demokratiets lov.




Elles er forslagsstillarane i utakt med verkelegheita, slik eg ser det, når dei peikar på at industri og kanskje butikkar manglar arbeidskraft. Her er det dessverre oppseiingar som rår.




Landbruket er ei næring der færre og færre står for matproduksjonen. Faren er at det vert ein så einsam og underbetalt jobb at ingen tek på seg den viktige matproduksjonen.




Nokre næringar manglar altså arbeidarar, og altfor mange arbeidarar manglar jobb. Kristeleg Folkeparti og Regjeringa vil streka under kor viktig det er at folk tek den jobben som finst, medan dei søkjer etter draumejobben. Vi har mangelfull geografisk mobilitet, og det er vel ein grunn til at arbeidsløysa er større enn den treng å vera. Og så er det viktig med omskolering til yrke der det finst ledige jobbar. Ein aktiv Aetat, samarbeid mellom skole og næringsliv i tillegg til ein aktiv regional distriktspolitikk, eventuelt arbeidsinnvandring òg, er noko av svaret på eventuelle rekrutteringsproblem. Men her er vi jo i gang. Eg anbefaler derfor komiteen si tilråding.




 Eg følte behov for å kommentera noko som Karin Andersen sa då ho peika på utsegna mi om at vi har avgrensa geografisk mobilitet. Det stemmer det eg sa, og det representanten Karin Andersen sa, men samtidig er det ei halv sanning. Flyttestraumen går jo i strie straumar, dessverre, frå distrikta til byar og tettstader, ofte frå den jobben som ein ikkje ynskjer, og til kjempedyre bukostnader og trafikkaos. Kvifor er det slik? Det er det heilt sikkert legio forklaringar på, men kanskje reklame, filmar og heile vår mediekultur glorifiserer livet i byane slik at ungdomen flyttar.




Vil framtida også ha plass for fiskarbonden? Ja, eg trur det. Men fridomen til å disponera og forvalta natur og verdiar må auka. Då trur og håpar eg at sjølv bondeyrket kan verta meir attraktivt for ungdomen.




Og så til representanten Per Sandberg. Han seier at vi har ledige utlendingar som bør rekrutterast til næringar som treng arbeidskraft. Sjølvsagt har vi det, og sjølvsagt er vi samde om det! Det siste ordet er ikkje sagt. Det kan gjerast mykje meir, det er vi samde om, og det kan også krevjast meir for å nå dei måla.




Eg er samd i at dette har vore ein bra debatt, og eg er samd i at vi har ei oppgåve i å oppvurdera Distrikts-Noreg. Der er det eksportretta industri, som Noreg ikkje kan klara seg utan, og der er også Noregs naturressursar, Noregs skattkiste – og der er framtida, spør du meg!




