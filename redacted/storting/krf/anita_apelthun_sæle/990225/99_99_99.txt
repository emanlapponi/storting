 Representanten Kjell Opseth utfordra meg ganske kraftig, synest eg, på mitt svar til Rita Tveiten før i dag då ho spurde om kva eg meinte med å bruka nemninga «samrøre» i Bergens Tidende. Eg viste vel til dei mange andre presseoppslaga og spesielt til programmet Brennpunkt, som i beste fall lét etter seg eit uklårt inntrykk. Ingenting av dette står i innstillinga, så det står ikkje på trykk, som eg jo sa. At dette skulle vera det verste som er sagt frå denne talarstolen, stiller eg meg undrande til, for liknande ting er teke opp att til det keisame i dag, sist også i innlegget før meg. 




Eg vil håpa at det ikkje er noko i påstandane som er komne – det hadde vore ein fordel – men eg skjønar ikkje kvifor ikkje Arbeidarpartiet nettopp derfor syntest at ei opa høyring kunne ha avklart all uklårleik og spørsmål som framleis er utan svar. Men representanten Opseth må tilgi meg at eg er forbausa, forundra og litt skremd over at staten skal gå inn med pluss/minus to milliardar kroner i eit eigedomsselskap med ei rekkje uavklarte spørsmål. Dette vert eit nytt gigantisk statsselskap. Ein må håpa på at pengane vert forrenta, men det står att å sjå. 




Det er også uforståeleg for meg korleis dette kan skje når Arbeidarpartiet tidlegare har sagt at realiseringa av eigedomen på Fornebu skulle delfinansiera Gardermoen. No vert ingenting selt. Og vidare likar eg lite at det har slik hast med å koma i gang at ein ikkje stiller krav til den private økonomiske biten i eigedomsselskapet. Ein stiller jo krav til visjonar og planar og IT-krav elles, men ikkje til kroner i potten, balansen i eigarskapen, selskapsstrukturen. Eg synest det er utilfredsstillande.




