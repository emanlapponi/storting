 Finnmarkskysten har problem. Ein del av Stortinget har sett dette på nært hald, då kommunalkomiteen for kort tid sidan var på besøk i åtte Finnmarks-kommunar, som alle hadde hatt ein nedgang i befolkninga på 25 pst. eller meir. Fiskebruka stod for eitt år sidan.




Det er vanskeleg å halda ved lag optimismen i ein slik situasjon, og eg er veldig glad for at interpellanten seier at vardøværingane framleis har tru på framtida. Men det hastar å få folk i arbeid, og Aetat har eit særleg ansvar for å få i gang dei tiltaka som er moglege, straks.




Kristeleg Folkeparti meiner at Vardø sin situasjon angår oss alle. Det er positivt at Stortinget løyvde 75 mill. kr meir til Finnmark, og at Regjeringa har teke fatt i problemet. Det er det gjort greie for i fleire innlegg.




Eg har saman med kommunalkomiteen vore på Svartnes og sett dei store, tomme hallane. Det er urovekkjande at dei ikkje er i bruk etter sitt formål, særleg når vi framleis faktisk eksporterer frosenfisk til Kina for vidareforedling. Eg er einig med interpellanten i at noko må anlegga brukast til, og at det er eit ansvar vi alle har.




Vardø har Russland som sin nærmaste nabo og dermed ein kjempemarknad som har bruk for alt. Russland er også i internasjonale økonomiske analysar peikt ut som eit av BRICK-landa, dvs. eit land som kjem til å oppleva stor vekst og utvikling dei nærmaste åra, og som ein dermed tilrår investorar å satsa på. Det må vera mogleg, med den infrastrukturen som finst i Vardø, å kunna tenkja breiare enn fisk og hav. Ein må ikkje droppa fisk, for all del, men utvida horisonten, for vi må innrømma at ressurstilgangen på fisk er avgrensa.




Kristeleg Folkeparti trur at fylkeskommunen er viktig som regional utviklingsaktør, og det er nødvendig at fylket her brukar regionale verkemiddel, som er betydelege i Finnmark, inn mot dei områda som er i ein spesielt vanskeleg situasjon.




No er fylket, saman med andre aktørar, invitert til ein dugnad for å medverka til ei positiv utvikling, og 75 mill. kr ekstra er altså sette av til formålet, og det må det jo komma noko godt ut av. Andre kommunar med store problem ville i alle fall ha synst at det var ei gåvepakke av dimensjonar.




Det må vera mogleg å selja Vardø som det det er, nemleg som eit område med mange moglegheiter. Det er eit område med ei ekstrem plassering og ein ekstrem natur, med ei historie som kan skapa turisme, med fiskeriressursar og levereringsplikt, med nærleik til store marknader, med meir offentlege tilskott og betre rammevilkår enn elles i Noreg. Ein har omstillingsstatus, ein har finnmarksskatt og tiltakssona sine fordelar, ein har ledig arbeidskraft, om enn ikkje billig, samt infrastruktur og tilgjengelege forretningslokale i tillegg til rimelege bustader.




Det er sikkert meir positivt som kan trekkjast fram dersom ein opptrer litt meir som Espen Askeladd og nyttar det som finst. Men det hastar altså å komma i gang.




