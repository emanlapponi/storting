  Jeg vil stille følgende spørsmål til
utenriksministeren:

«Fylkeshelsesjefen i Arkhangelsk har
bedt Troms fylkeskommune om hjelp til å skaffe livsviktige
medisiner og engangsutstyr for anestesi og kirurgisk behandling. Fylkesordfører
i Troms har overlevert en rapport til UD, og vil konsentrere eventuell
hjelp om legemidler for diabetes, til psykiatri og engangsutstyr
til kirurgi. Det antydes et beløp på 5 mill. kroner.

Vil utenriksministeren innenfor UDs budsjett
søke å finne midler til medisinsk nødhjelp
til Arkhangelsk, eventuelt be Stortinget om bevilgning til dette?»

  Jeg takker for svaret og den positive velvilje. 

Rapporten som jeg refererte til, bygger på besøk
fra representanter for fylkeshelsesjefen i Troms ved representanter
fra Regionsykehuset i Tromsø, som var i Arkhangelsk
i tiden 18. – 23. november. Jeg var der samtidig, ved åpningen
av Barns senter for utvikling. 

Det er svake grupper som lider mest: psykisk
utviklingshemmede, psykiatriske pasienter, barn og eldre.
Det dreier seg om medisinsk nødhjelp for å redde
liv. Jeg er glad for at statsministeren i sin nyttårstale
understreket betydningen av å hjelpe Nordvest-Russland.

Kan utenriksministeren ved gjennomgangen av
de    95 mill. kr som var ubenyttet i 1998, tenke seg å stille
de 5 mill. kr til disposisjon, slik at nødhjelpen, som
dreier seg om å redde liv, blir gitt nå?

