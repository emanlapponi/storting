(ordfører for saken): 

Det er en glede å anbefale ratifikasjon av ILO-konvensjon nr. 182 av juni 1999 om forbud mot og umiddelbare tiltak for å avskaffe de verste former for barnearbeid. En samlet komite står bak dette.




Det som er vondt, er at det er nødvendig med en slik konvensjon. Artikkel 3 i konvensjonen definerer de verste former for barnearbeid. Konvensjonen foreligger som vedlegg 1 til St.prp. nr. 79, og jeg siterer fra artikkel 3:







«I denne konvensjon skal uttrykket «de verste former for barnearbeid» omfatte:










a. alle former for slaveri eller forhold og fremgangsmåter beslektet med slaveri, så som salg av og handel med barn, gjeldsslaveri, livegenskap og tvunget eller obligatorisk arbeid, herunder tvungen eller obligatorisk rekruttering av barn for bruk i væpnet konflikt,







b. bruk, fremskaffelse eller tilbud av barn for prostitusjon, for produksjon av pornografi eller for pornografisk opptreden,







c. bruk, fremskaffelse eller tilbud av barn for ulovlige handlinger, særlig for produksjon og handel med narkotika, slik det er definert i de relevante internasjonale avtaler,







d. arbeid som på grunn av sin art eller de omstendigheter det utføres under, kan være til skade for barnets helse, sikkerhet eller moral.»




Som «barn» etter konvensjonen regnes alle under 18 år. Dette innebærer at det må gjøres endringer i vernepliktsloven. I Ot.prp. nr. 61 for 1999-2000 om lov om endringer i heimevernsloven og vernepliktsloven foreslås de nødvendige endringer. 




Det må også gjøres visse endringer i straffeloven. I Ot.prp. nr. 28 for 1999-2000 om lov om endringer i straffeloven mv. (seksuallovbrudd) ble det fremmet forslag som innebærer skjerpet forbud mot befatning med barnepornografi.




I tillegg til et generelt forbud mot produksjon og overlatelse av barnepornografi til andre, foreslås det her å gjøre det straffbart å forlede noen under 18 år til å la seg avbilde som ledd i kommersiell fremstilling av bilder med seksuelt innhold samt å kriminalisere produksjon av slike fremstillinger hvor noen under 18 år er avbildet.




Stortinget har allerede behandlet dette.




Gjennomføring av konvensjonen ventes ikke å innebære administrative eller økonomiske konsekvenser av betydning. Pr. mai 2000 har 15 stater ratifisert konvensjonen. En rask ratifikasjon er et viktig signal internasjonalt.




Jeg anbefaler komiteens innstilling.




