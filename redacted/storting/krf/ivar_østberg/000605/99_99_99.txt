 Komiteen har korte kommentarer. Etter at komiteen var ferdig, har Regjeringen lagt fram St.prp. nr. 79 Om samtykke til ratifikasjon av ILO-konvensjon nr. 182 av 17. juni 1999 om forbud mot og umiddelbare tiltak for å avskaffe de verste former for barnearbeid. 




I tillegg var det den 26. mai i dette hus en konferanse i forbindelse med tiårsmarkeringen av valgene i Burma. På den konferansen, ledet av representantene Blankenborg og Bondevik, deltok bl.a. Leif Lausund fra LO, som pekte på at på ILO-konferansen i juni 1999 tillot Burma seg å tilbakevise innholdet i rapporten fra undersøkelseskommisjonen, og at dette fikk både arbeidstakersiden og arbeidsgiversiden i ILO til i fellesskap å gå til det helt uvanlige skritt å foreslå å trekke all ILO-støtte til Burma, såfremt det ikke kunne kobles direkte til implementeringen av ILOs konvensjon nr. 29. Og dette var et forslag som fikk overveldende flertall.




Lausund avsluttet sitt innlegg med følgende oppfordring:







«Etter LOs vurdering bør den norske regjeringen ta initiativ til relativt raskt å få vurdert mulighetene for hvordan det internasjonale samfunn kan øke sanksjonene mot Burma. Det er en kjensgjerning at de sanksjonene som har vært iverksatt har vært svært begrenset og dermed hatt minimal betydning. Dette forholdet har også vært kritisert av demokratibevegelsen, hvor blant andre Aung San Suu Kyi har tatt til orde for økt press gjennom sanksjoner.»




Lausund sa også:







«Vi tror Norge kan spille en mer aktiv og nødvendig rolle gjennom et slikt initiativ.»




Jeg vil anbefale at vi alle deltar i det arbeidet.




