 Jeg tillater meg å stille følgende spørsmål
til kommunal- og regionalministeren:

«Rom og romani hevder det er for vanskelig å få billighetserstatning.
I Innst. S. nr. 145 for 2000-2001 ber kommunalkomiteen
Regjeringen foreta en vurdering av beviskravene og av kravene til
sammenlignbarhet. Videre bad de nåværende regjeringspartiene,
SV og Sp Regjeringen utrede en egen erstatningsordning for personer som
var blitt tvangssterilisert. Mange av rom/romani som ble
utsatt for overgrep, er nå gamle, og det haster med å finne
løsninger.

Hvor langt er man kommet med dette arbeidet?»

 Jeg takker for svaret.

Jeg er glad for at arbeidet med en tiltaksplan
er satt i gang, og jeg er spesielt glad for det lovede
initiativ fra kommunal- og regionalministeren
til at spørsmålet om erstatning for tvangssterilisering
skal gis egen behandling.

Den gang kommunalkomiteen
behandlet saken, sendte daværende statsråd et
brev hvor hun viste til en rapport av forsker Per Haave, «Sterilisering
av tatere 1934-77». Rapporten konkluderte ifølge
brevet med at 300 taterkvinner kan ha blitt sterilisert fra 1930-
til 1970-årene.

Det urimelige er jo at det som legges til grunn
for erstatning, er om det på den tid skaden eller
tapet oppstod, var faglig og sosialt akseptert – og det
var det. Dermed er de ikke erstatningsberettiget. Dette
er urimelig, og siden ugjerningene skjedde i tidsrommet 1930-1970,
haster det. Når regner statsråden med at en egen
behandling kan være ferdig? Og vil det komme som en egen
sak, eller vil det bli en del av tiltaksplanen?

 Det er riktig at vi har bedt om unnskyldning,
og i St.meld. nr. 15 innleder man med å be om unnskyldning.
Men først og fremst med hensyn til dem vi har gjort overgrep
mot, er jeg redd for at det bare blir forakt overfor vårt
styringsverk hvis vi skal si unnskyld uten å finne løsninger
og konkrete tiltak.

Romanifolkets Landsforening har egentlig fremmet krav
om en granskningskommisjon, og peker på splittelse av familier,
lobotomering, sterilisering, tvangsintegrering, kidnapping av barn,
feilplassering i spesialskoler, svik fra foresatte og misbruk på institusjoner
som tema. Ser statsråden at det haster med en
slik erstatningsordning, eller ønsker
hun kanskje å imøtekomme Romanifolkets Landsforenings
krav om en granskningskommisjon?

