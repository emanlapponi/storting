  

(ordfører for saken): 

I Dokument nr. 8:1 for 2003-2004 foreslår
representantene Marit Arnstad og Åslaug Haga å opprette
et uavhengig distriktsombud som skal arbeide for samordning
og utvikling av innsats rettet mot distriktene.

En samlet komite viser til at det er bred politisk
enighet om behovet for samordning i distriktene,
og viser også til kommunal- og regionalministerens
brev av 15. desember 2003 til Stortinget.

Komiteens flertall, alle unntatt
Senterpartiet, er av den oppfatning at svaret på disse
utfordringene ikke ligger i å opprette et distriktsombud.
Flertallet bifaller ikke dokumentets forslag om å opprette
et distriktsombud. Vekslende flertall peker på forskjellige
argumenter som taler mot opprettelsen av et slikt ombud. Det er
dels Kommunal- og regionaldepartementet, dels fylkeskommunene som
ivaretar de funksjoner som det pekes på fra forslagsstillerne.
Kommunal- og regionaldepartementet har et samordningsansvar.

Fylkeskommunen har en viktig rolle som utviklingsaktør
og bør bidra til regional samordning. Det pekes på behovet
for å trekke fram de gode eksemplene på livskraftige
lokalsamfunn i regionalmeldingene som legges fram for Stortinget
hvert fjerde år. Dette er tema i meldingen.

Videre understreker et flertall betydningen
av Effektutvalgets og Distriktskommisjonens arbeid. Dette flertallet
trekker også fram utredningsinstruksen når
det gjelder behovet for å synliggjøre konsekvensene
av statlig politikk for distriktene.

Behandlingen av Dokument nr. 8:1 må også ses
i sammenheng med behandlingen av Dokument nr. 8:2 og Dokument nr. 8:4,
som vi skal behandle i neste sak.

Når vi nå vil få oppnevnt
en kommisjon til å vurdere lokaldemokratiets vilkår
og utvikling, har selvfølgelig ikke de partier
som i dag ikke bifaller opprettelse av et distriktsombud,
frasagt seg muligheten til på ny å vurdere dette
dersom kommisjonen mot formodning skulle foreslå noe slikt.

Jeg regner med at Senterpartiet
vil argumentere for å opprettholde
forslaget om å opprette et distriktsombud.

Jeg anbefaler komiteens innstilling.

