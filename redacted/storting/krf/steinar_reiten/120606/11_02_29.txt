 Det er med glede at Kristelig Folkeparti i dag gir sitt samtykke til ratifikasjon av en frihandelsavtale mellom EFTA-statene og Montenegro og en bilateral avtale om handel med landbruksvarer mellom Norge og Montenegro.


Som saksordføreren var inne på, vil disse avtalene økonomisk sett ha en svært begrenset effekt for norsk næringsliv. Den samlede varehandelen mellom EFTA-statene og Montenegro var i 2010 på noe over 14 mill. US dollar, og Norges andel av dette var beskjedne 3 mill. kr.


Vi mener likevel at det er grunn til å glede seg over at inngåelsen av disse handelsavtalene også innebærer et lite skritt, men etter vår mening et viktig skritt på veien mot normalisering av forholdene på Balkan. Montenegro ligger i en del av Europa som har vært herjet av etniske og religiøse motsetninger, og som opplevde en tragisk og blodig periode med krig og terror da det tidligere Jugoslavia gikk i oppløsning på 1990-tallet. Under Kosovo-konflikten i 1999 var NATO involvert i blodige krigshandlinger med Montenegros naboland Serbia, og denne konflikten førte i sin tur til at Kosovo erklærte sin selvstendighet og ble en ny stat med grense mot Montenegro.


I en del av Europa der NATO av mange blir assosiert med bomber, død og lidelse, er det ekstra viktig at Norge tar aktive skritt for å vise vår gode vilje til samarbeid.


Å lege sår fra fortiden ved å skape grunnlag for handel og fredelig samkvem har en verdi i seg selv, som går langt utover en begrenset eksportverdi målt i kroner eller dollar for norske varer. Inngåelsen av handelsavtaler regulerer det næringsmessige samkvemet mellom Norge og Montenegro, men har også en viktig symboleffekt for en ung nasjon som strever med å legge en vond fortid bak seg og bli en del av det gode selskap i Europa.


En reise på Balkan gir mange sterke inntrykk – tungt bevæpnede grensevakter der mennesker for noen tiår siden beveget seg fritt som gode naboer, kirketårn og minareter side om side, kulehull og merker etter granatnedslag i århundregamle bygninger og kulturminnesmerker. Kristelig Folkeparti vil derfor uttrykke stor tilfredshet med at EFTA også ser inngåelsen av frihandelsavtalen med Montenegro som et virkemiddel for å bidra til økt stabilitet i området. Vi håper at økt samkvem mellom EFTA-statene og Montenegro, og det bilaterale forholdet mellom våre to land, kan bidra til en fortsatt positiv utvikling når det gjelder menneskerettigheter, demokratisering og konfliktdemping i området.


