 

(ordførar for saka): 

Kredittmeldinga 2003 gjeld for året 2003. På nokre punkt er omtalen utvida til òg å gjelda utviklinga i 2004.




I det alt vesentlege tek fleirtalet i finanskomiteen til orientering det som står i kredittmeldinga.




Når det gjeld omtale av finansiell stabilitet, fripoliseregister, pengepolitikken og Det internasjonale valutafondet, er det i vekslande grad lagt inn eigne merknader frå Framstegspartiet, Sosialistisk Venstreparti og Senterpartiet.




Av Kredittmeldinga 2003 går det fram at den finansielle stabiliteten for bankane er noko styrkt i løpet av den tida som har gått sidan førre kredittmelding vart lagd fram. Samstundes viser kredittmeldinga at hushaldningane si gjeldsbelastning har auka dei siste åra.




Kombinasjonen av desse to forholda har gjort at eit fleirtal i komiteen har funne det nødvendig å peika på at det ved vurdering av nye lån må takast høgd for at rentenivået i framtida kan verta høgare enn det me opplever i dag. Fleirtalet seier også at det er viktig å sjå til at auka soliditet hos bankane ikkje fører til «utlånspress». Det fleirtalet i komiteen med dette gjer, er å reise eit varselskilt, for med det å gjera merksam på at vegen vidare kan by på litt ekstra utfordringar, og at det difor krevst litt ekstra merksemd.




I Kredittmeldinga 2003 har Regjeringa gjeve ein omtale av behovet for eit fripoliseregister og om det også skal inkludera offentlege pensjonsordningar. Departementet konkluderer med at før det vert teke endeleg standpunkt til oppretting av eit fripoliseregister, bør det vurderast om pensjonsrettar frå private og offentlege pensjonsordningar og frå folketrygda skal inkluderast i eit slikt register, slik at kvar enkelt får ei betre og meir samkøyrt oversikt over samla pensjonsopptening. Regjeringa vil koma nærmare tilbake til dette i samband med oppfølging av Pensjonskommisjonen si innstilling. Eit fleirtal i komiteen sluttar seg til dette.




Det same fleirtalet uttalar at dei ikkje har merknader til det arbeidet som er sett i gang i næringa med sikte på å laga eit enkelt register som kan gje oversikt over den enkelte sine rettar i livsforsikring, kapitalforsikring og pensjonsforsikring.




Etter at komiteen har avgjeve innstilling, har det også kome brev frå ei anna gruppering, med orientering om planar for etablering av eit uavhengig og frivillig register for pensjonsrettar.




Når det gjeld kredittmeldinga sin omtale av utøving av pengepolitikken, tek ein samla komite denne til orientering. I tillegg er det, som tidlegare nemnt, lagt inn eit par særmerknader til dette punktet.




På same måten som ved behandlinga av førre kredittmelding vart det også i år halde ei open høyring med sentralbanksjefen om utøvinga av pengepolitikken. Høyringa vart avvikla 28. september. Høyringa stadfesta inntrykket av at dette er eit nyttig innspel i komiteen si handsaming av kredittmeldinga.




Når det gjeld omtalen av verksemda til Det internasjonale pengefondet, IMF, tek eit fleirtal i komiteen denne omtalen til orientering.




IMF si verksemd er konsentrert om tre hovudområde:










overvaking av økonomien i medlemslanda







lån ved betalingsproblem og i krisesituasjonar







teknisk assistanse




Sjølv om det må vera rom for å drøfta metodane i det arbeidet som IMF gjer, er det heilt klårt at Verdsbanken og IMF spelar ei viktig rolle i arbeidet for å letta gjeldsbetalinga for fattige land, og for å gjera desse landa betre i stand til å motarbeida fattigdom.




Dette var det eg som saksordførar hadde tenkt å seia om Kredittmeldinga 2003. Dei som er spesielt interesserte, vil finna fleire detaljar i sjølve meldinga og i Innst. S. nr. 12 for 2003-2004.




