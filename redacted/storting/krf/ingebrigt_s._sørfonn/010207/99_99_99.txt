  Eg vil stilla følgjande spørsmål
til finansministeren:

«Tidlegare endringar av skattelova
og av likningspraksis førde, heilt utilsikta, med seg sterkt
negative konsekvensar for norsk ytremisjon. Dei to siste
regjeringane har uttrykt positiv vilje til å retta dette
opp. I Revidert nasjonalbudsjett 2000 vart det varsla at forslag
om endring av skattelova på dette punktet ville bli sendt
ut på høyring i 2000. Situasjonen er alvorleg
for fleire misjonsorganisasjonar. 

Kva tid kjem lovendringa?»

  Eg takkar statsråden for eit positivt
svar. 

Det er slik at mange ventar spent på den
varsla lovendringa. Dersom det ikkje vert ei lovendring som endrar praksisen,
vil det bety kvelden for norsk ytremisjon og kroken på døra
for mange frivillige lag eller organisasjonar som driv sosialt og
mellommenneskeleg arbeid i      u-land. Derfor hastar det med saka,
og eg er veldig glad for at statsråden no sa at framdriftsplanen
er slik at saka kjem til Stortinget i løpet av hausten,
og at dette kan få verknad frå komande årsskifte.

Men likevel: Denne praksisen som ein har hatt
ei tid, og som var utilsikta, har ført med seg at fleire
likningskontor har ilagt misjonsorganisasjonar skatt. Det har vorte
store ekstra kostnader. I og med at dette var ein utilsikta praksis,
kunne det vera interessant å stilla dette tilleggsspørsmålet:
Vil statsråden vurdera å gje dette lovforslaget
tilbakeverkande kraft?

  Når eg brukte uttrykket utilsikta
verknad, meiner eg med det at denne ordninga fekk konsekvensar som
ein i alle fall ikkje hadde tenkt seg for misjonsorganisasjonar
og for frivillige organisasjonar som driv arbeid ute. Men eg kjenner
så godt til desse organisasjonane at eg veit at dei har
lagt vinn på å få ein praksis som er
i samsvar både med lov og forskrifter. 

Eg kjenner vidare til at både humanitære
organisasjonar som driv på frivillig basis, og misjonsorganisasjonane
er bekymra fordi den praksisen vi har, har påført
dei store ekstrakostnader. Så eg er glad for at statsråden,
slik som eg oppfatta svaret hans, er villig til å vurdera
om det er fornuftig å gje den varsla lovendringa tilbakeverkande kraft,
slik at dersom dette har påført store ekstrakostnader,
noko som eigentleg ikkje var meininga, er det mogleg å sjå nærare
på det.

