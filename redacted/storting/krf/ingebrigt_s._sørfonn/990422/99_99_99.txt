 

(ordførar for saka):

 Føremålet med føresegna om konserninterne overføringar, som vart vedteken i 1991, var å letta omorganiseringar innanfor konsern.




I 1966 vart det gjort endringar i føresegna. Det er indikasjonar på at desse endringane gjorde føresegna for romsleg, og at det var nødvendig å stramma inn for å unngå at føresegna vart nytta som grunnlag for skattefritak som var utilsikta frå myndigheitene si side. På denne bakgrunnen fann Finansdepartementet det nødvendig å endra føresegna like før årsskiftet 1998-1999, med verknad frå 1. januar 1998.




No viste det seg at endringa også kunne ramma ein del heilt ordinære fusjonar. Dette var ikkje tilsikta. Difor bestemte Finansdepartementet å utsetja endringa, likevel med det unnataket at dersom første trinn i overføringa var gjort i 1998, er vilkåret for vedvarande skattefritak for dei påfølgjande åra at selskapet vert verande i konsernet. 




Dokument nr. 8:26 tek i all hovudsak opp dei formelle sidene ved endringa av føresegna. Forslagsstillarane konkluderer med å be om at heile føresegnsendringa vert trekt attende, at forslag til ny føresegn vert sendt på høyring, og at føresegna om konserninterne overføringar vert innarbeidd i skattelova. 




Når det gjeld forslagsstillarane sine to første punkt, har ikkje fleirtalet i komiteen funne grunnlag for å støtta dette. Dette skuldast i hovudsak følgjande punkt:










Det ligg til finansministeren å utarbeida føresegner etter dei vedtaka som Stortinget har gjort.







Når ein ser at føresegner fører til utilsikta utnytting, må slike skattehol tettast så snart som mogleg.







Arbeidet med eit breiare høyringsnotat om sider ved føresegna er i gang. Dette gjev òg moglegheit for å koma tilbake til sider ved den gjennomførte innstramminga.




Når det gjeld punktet om innarbeiding av føresegna om konserninterne overføringar i skattelova, er det brei politisk semje om å sjå på dette. Eg viser her til komitemerknad i Innst. O. nr. 40, om ny skattelov. I brev av 12. februar 1999 til komiteen har òg finansministeren uttalt at det er mykje som talar for ei slik inkorporering.




Det er ikkje nødvendigvis den store usemja om realitetane i denne saka. Forslagsstillarane har som sagt særleg fokusert på formalitetane. Etter ei samla vurdering har fleirtalet her kome til at ein ikkje kan gå inn for å be om at heile føresegna blir trekt tilbake, og at den som separat sak vert send ut på høyring. Dette reknar fleirtalet med vert ivareteke på ein god måte ved den breie høyringa om føresegna som departementet legg opp til.




Når det gjeld innarbeiding av føresegna i skattelova, vil ein koma tilbake til dette ved eit seinare høve.




