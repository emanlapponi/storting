 Utgangspunktet mitt for interpellasjonen var at me har ein alvorleg situasjon, og
                  eg hadde eit mål om at me må få utnytta ein utfordrande situasjon til å skapa nye
                  moglegheiter, vekst og ei positiv utvikling. Og eg er rimeleg fornøgd, for når ein
                  tenkjer over at det berre er fire månader til stortingsvalet, synest eg debatten
                  har vore prega av at ein har prøvd å finna samlande løysingar, og at det er vilje
                  til å finna samlande løysingar. 

Det er nokre tiltak som står fram, og som eg må få gjenta: For det første at
                  Regjeringa er tydeleg på tiltak for å betra rammevilkåra for norsk industri.
                  Avskrivingsreglane har vore nemnde. Me må ikkje tapa i konkurransen med utlandet
                  når det gjeld nye investeringar. Så er det dette med forsking og utvikling – at
                  ein satsar maksimalt, tek vare på den kompetansen ein har, utviklar ny kompetanse,
                  at me er på hogget, er i elitedivisjonen på verdsbasis. Der har me vore, og der
                  skal me vera. 

Statsråden var for så vidt innom omstillingsmidlar, men eg oppfatta ikkje heilt om
                  ho slutta seg til tanken om eit nærings- og omstillingsfond som spesielt gjeld
                  kommunar der det er snakk om store hjørnesteinsbedrifter, og som dei kan bruka til
                  å skapa aktivitet, vekst og utvikling. 

Eg var òg innom dette med å få styrkt likviditeten. Me har bankpakker, og alt
                  dette er greitt, men næringslivet har sjølv bede om at ein kanskje kunne gå nokre
                  praktiske, litt utradisjonelle vegar, med utsetjing av f.eks. ein del skatte- og
                  avgiftstypar, nettopp for å få styrkt likviditeten i ein omstillingssituasjon. 

Eg vil nemna eit praktisk tilfelle berre for å illustrera måten eg trur me kan
                  driva dette fram på. Me har lang erfaring med offshoreinstallasjonar, krevjande
                  installasjonar i farvatn som er ganske så heftige. Det er òg snakk om
                  hav-vindmøller, altså å produsera vindkraft offshore. Me har kompetansen når det
                  gjeld installasjonar som kan stå og bevega seg der ute, men me manglar litt
                  kompetanse på dette med vindmøller. Dersom ein hadde fått pusha dette gjennom og
                  fått bygd nokre vindkraftverk på land – det er fleire av desse som står klare –
                  hadde me òg auka kompetansen vår på dette området. Så kunne ein kopla saman
                  kompetansen me har når det gjeld å byggja vindmøller på land, med den
                  offshoreerfaringa me har. Det vert ein synergi som ville gjera oss ganske
                  uslåelege både når det gjeld å byggja offshorevindmøller her til lands og òg det å
                  gå utanlands med dette. 

Til slutt: Poenget mitt er at me må å ta vare på optimismen og framtidstrua i
                  næringslivet. Ingenting er umogleg, det er berre det at noko tek litt lengre tid
                  enn andre ting. 

