 Eg vil takka statsråden for ei positiv tilnærming i svaret. Eg synest det er flott
                  at ho tok utgangspunkt i det å ta vare på enkeltmennesket, for det er jo faktisk
                  det dette dreiar seg om. Me må ikkje gjera denne debatten berre til noko mekanisk,
                  om bedrifter og store system, for det det eigentleg dreiar seg om, er omsynet til
                  enkeltmennesket – enkeltansiktet bak – situasjonen for enkeltmennesket, for
                  familien, osv. Har me det fokuset, er det kanskje litt enklare å finna gode og
                  konstruktive løysingar. 

Og til det som er mitt neste poeng: Eg håpar verkeleg at statsråden i dette
                  arbeidet lyttar til industrien, til næringslivet sjølv, for dei har mange
                  konstruktive tiltak, og at ho òg søkjer breie løysingar i lag med
                  opposisjonspartia. For det er viktig at dei tiltaka som kjem på banen, er
                  slitesterke. Og, med all respekt for dagens regjering og regjeringspartia, det er
                  trass i alt ikkje eit så stort fleirtal dei representerer, så dess breiare basis
                  vedtak og ordningar har i Stortinget, dess meir slitesterke og trygge er dei. 

Så er det nokre føringar som eg synest er viktige. Noko av utfordringa er det me
                  høyrde seinast i dag om at norsk industri seier at dei må få betre rammevilkår
                  slik at dei kan konkurrera ute. Eg er veldig einig i definisjonen, at dette er ei
                  global krise, og at ein må søkja globale løysingar, men samtidig er det ein rå
                  konkurranse landa imellom om nye investeringar, og då må me passa på at Noreg
                  ikkje rykkjer bak i køen. Me må sørgja for, bl.a. med betre avskrivingsreglar, at
                  me vert konkurransedyktige i konkurransen om nye investeringar. Me må sørgja for
                  eksportmoglegheiter for norsk industri, noko me er heilt avhengige av. At GIEK og
                  Eksportfinans har tilstrekkelege rammer, ikkje eit tungvint regelverk som skapar
                  unødvendige avgrensingar, er eit godt verkemiddel i så måte. 

Så er me også i den situasjonen at industrien, ikkje minst aluminiumsindustrien,
                  tener lite pengar, at dei rett og slett er i ei likviditetskrise, eller dei
                  manglar kontantar, for å seia det slik, og dei har bedt om eit grep – å få utsett
                  innbetaling av selskapsskatten. Det er neppe eit grep som Finansdepartementet
                  hoppar i taket av – i alle fall ikkje av glede – med det vil vera effektivt for å
                  styrkja likviditeten. Det finst ei rekkje slike ting. 

Så må me passa på at me brukar denne krisetida til å ta vare på og å vidareutvikla
                  kompetansen. Eg er glad for signala om meir fleksible pensjonsreglar, auka
                  løyvingar til forsking og utvikling, satsing på SkatteFUNN, osv., slik at me
                  skapar optimisme og framtidstru i næringslivet, og då kan me faktisk koma styrkt
                  ut av dette. Det kan visa seg at det som var krisetid, òg vart ei tid for vekst.
                  Det er det me håpar. 

