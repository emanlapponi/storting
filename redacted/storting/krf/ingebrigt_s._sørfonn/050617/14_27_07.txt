 

(ordførar for saka): 

Eg kan lova at dette ikkje skal verta eit langt innlegg.




Kredittmeldinga 2004 gjev ein omtale av finansiell stabilitet, regelverksutvikling og forvaltingssaker på finansmarknadsområdet, verksemda til Noregs Bank, Kredittilsynet, Folketrygdfondet og Det internasjonale valutafondet i 2004.




I samband med komitebehandlinga av Kredittmeldinga 2004 vart det halde open høyring med sentralbanksjefen måndag den 23. mai i år.




I det alt vesentlege er det ein samla komite som tek til orientering det Regjeringa skriv i Kredittmeldinga.




I kapitlet om finansiell stabilitet går det fram at det framleis er ein sterk auke i hushalda si gjeldsoppbygging. Dersom utviklinga held fram, vil hushalda si gjeldsbelasting i løpet av 2005 passera nivået frå slutten av 1980-åra. Dei vonde spora frå denne perioden skremmer. Ein samla komite uttrykkjer difor at dei har merka seg dette. Dei har vidare merka seg at Finansnæringas Hovudorganisasjon og Sparebankforeininga har oppmoda sine medlemer til at det i samband med behandlinga av lånesøknader vert gjeve nødvendig og forståeleg informasjon om konsekvensane ved ein eventuell framtidig renteauke.




Landet vårt er inne i ei god økonomisk utvikling. I denne situasjonen er det spesielt viktig at bankar og finansinstitusjonar forvaltar midlar og kompetanse på ein måte som gjer at hushald og enkeltpersonar framleis kan ha ei god og trygg økonomisk framtid, sjølv om rentenivået på eit eller anna tidspunkt skulle stiga.




Eg tek det som ein sjølvsagd føresetnad at bankar og finansinstitusjonar er seg dette ansvaret bevisst.




