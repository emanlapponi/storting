 Eg vil stilla fylgjande spørsmål
til forsvarsministeren:

«Kystradar Sør
er lagt ned». – eller rettare sagt:
vedtatt lagt ned. «Kystradartenesta i denne landsdelen
er viktig, ikkje berre for Forsvaret, men også for
Kystverket, redningstenesta, Tollvesenet og i samband med miljø-
og grenseovervaking.

Kan statsråden opplysa om Regjeringa
har alternative planar for denne radartenesta?»

 Eg takkar statsråden for svaret.

Eg har stor forståing for at ein ikkje
vil satsa vidare på teknisk utstyr som er utslite, og som
i tillegg kanskje er forelda. I svaret nemner statsråden
ei rekkje moderne og teknisk avanserte ressursar som på ulikt
vis kan bidra til overvakinga av kysten. Det er interessant. For
i tillegg til Forsvarsdepartementet er det fleire departement med sine
underliggjande etatar som bør ha stor interesse
av ei dekkjande og effektiv kystovervaking. Eg nemner som eksempel
miljøovervaking, grenseovervaking, redningstenesta, fiskerioppsyn
og tolletaten sine behov. Mitt tilleggsspørsmål
vert då: Er det eller vil det bli teke
initiativ til for det fyrste å få klarlagt alle
dei behova og interessene som knyter seg til overvaking av kysten
vår, og for det andre å få klarlagt
korleis tilgjengelege ressursar kan utnyttast så effektivt
som mogleg, og om dei ressursane som er tilgjengelege, er tilstrekkelege
i forhold til det totale behovet?

 Eg takkar igjen for svaret, som gjev grunn
til både tryggleik og optimisme.

Noreg har mykje kyst, og kysten betyr
mykje for nasjonen. Derfor er kystovervaking viktig. Det har skapt
ei viss uro at Kystradar Sør ville
verta avvikla, men eg konstaterer at dette ikkje betyr
ei svekt overvaking av kysten, snarare tvert imot. Eg tolkar svaret
slik at me kan sjå for oss ei modernisert kystovervaking
som tek vare på dei ulike behova som ein har
langs kysten. Så eg takkar igjen for svaret.

