  Eg tillèt meg å stilla følgjande
spørsmål til miljøvernministeren:

«SFT går inn for å avvikle
beredskapsdepotet for oljevernutstyr på Fedje. Fedje ligg
svært strategisk til for mellom anna Nord-Europa si mest
trafikkerte havn, Mongstad.

Meiner statsråden at SFT sitt forslag
er forsvarleg, sett ut frå det faktum at enorme mengder
olje vert frakta på kjøl til og frå Mongstad,
og at trafikktettleiken i området er svært høg,
og bør det ikkje heller satsast på førebygging
og auka beredskap?»

  Eg takkar statsråden for svaret,
og er spesielt glad for å få stadfesta at det òg
vil verta lagt opp til førebyggjande tiltak.

Likevel vil eg understreka – og eg
er noko uroa over det – at når ein ser på tiltak
mot akutt oljeforureining, føreslår
faktisk SFT å flytta eit depot frå innseglinga
til den hamna som det er snakk om, og ganske langt vekk geografisk.
Me veit at tida har veldig mykje å seia i slike samanhengar,
og det er enorme oljemengder som vert frakta her. 500 mill. tonn
olje vert frakta på kjøl, fyrst og fremst til
og frå Mongstad, men òg til og frå Sture,
som ligg i det same området. I fjor var det ein trafikktettleik på 2 700
ved stoppestaden på Mongstad, og på Sture var det òg
stor trafikktettleik. Dersom ein då ser på den
kryssande trafikken som går langs kysten der, er risikoen
for eit uhell – og dermed ein katastrofe – overhengande.

  Eg vil understreka at det like sidan Mongstadterminalen
vart tatt i bruk, har vore ei uro i området med tanke på kva
som vil skje, om beredskapen er god nok, og om dei førebyggjande
tiltaka er gode nok i tilfelle ein katastrofe. Faktum er at det
berre er nokre millimeter stål som skil mellom det som
representerer svær verdiskaping, og den totale oljekatastrofen.

Det som skjer i Haugesund-området,
og det som har skjedd, er berre som ein forrett – ikkje
det eingong – å rekna i forhold til
det som kan skje i dette området. Me veit òg at
ein i tillegg til dette med nærleiken har å gjera
med eit mannskap, som er svært oppegåande, og
som kjenner sjøen sine luner og kan beherska dei.

Mitt spørsmål er: Vil statsråden
i den vurderinga som kjem, òg ta omsyn til både
nærleiken til hamna og til den fagkunnskapen, den kompetansen
og den erfaringa som heilt klårt ligg i dette området?

