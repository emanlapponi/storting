 Eg tillèt meg å stilla følgjande
spørsmål til finansministeren: 

«Fleire stader, mellom anna på Stord,
er det planar om å etablera eit felles storkjøkken
for sjukehuset, kommunale institusjonar og kommunal heimebasert
omsorg. Skattedirektoratet opplyser at matlevering til heimebasert
omsorg er momspliktig, sjølv om dette er ein del av den
kommunale omsorgstenesta.

Vil statsråden ta initiativ til å endra
dette regelverket, slik at ikkje avgift vert eit hinder for etablering
av rasjonelle og effektive løysingar?»

  Eg takkar statsråden for svaret,
men eg må innrømma at eg var berre delvis nøgd med
det. Dei generelle reglane for meirverdiavgift er greie, og definisjonen
av «mot vederlag» er òg grei, og når
statsråden seier at det ikkje vil verta nokon særleg kostnadsauke
på grunn av at ein kan trekkja frå inngåande
meirverdiavgift, er det for så vidt korrekt, men noko av
problemet er byråkratiet i dette. Dersom ein har tenester
der noko er momspliktig og noko er momsfritt, krev det eit ganske
intenst meirarbeid administrativt for å få dette
til, og sjølve byråkratiet kan her verta eit hinder
for å få til effektive løysingar. 

Eg merkar meg at statsråden vil vurdera
spesielt dette med momsfridom for sosiale tenester, og eg håpar
at det gjennom det finst moglegheiter slik at dette kan ordnast på ein
god og trygg måte.

  Eg tolkar heile vegen utsegnene frå statsråden
positivt, og at det her er vilje til å gjera noko. Det
som vart spesielt nemnt, var konkurranseforholdet mellom
offentleg og privat sektor. Eg trur ikkje det skal bekymra statsråden
så veldig mykje her. Eg vil heller retta søkjelyset
mot ei av dei flaggsakene som denne regjeringa også har
lyfta opp, nemleg ei effektivisering og fornying av offentleg sektor.
Og her må det på ein utmerkt måte liggja
til rette når eit lokalt sjukehus, som ligg i nærleiken
av dei kommunale institusjonane, kan få eit felles storkjøkken
der dei òg kan ta seg av dei som er ein del av den kommunale
heimebaserte omsorgstenesta. Det er klart at det ligg
eit stort rasjonaliserings- og effektiviseringspotensial i dette.
Eg har ut frå statsråden sitt svar forventningar
til at dette finn ei god løysing når saka kjem
på bordet, slik at storkjøkkenet kan verta etablert.

