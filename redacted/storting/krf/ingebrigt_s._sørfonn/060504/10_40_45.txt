 Denne interpellasjonsdebatten dreiar seg om eit viktig tema, men han er neppe spesielt politisk kontroversiell, og det er inga ulempe. Når åtte av ti norske bedriftsleiarar meiner at bruk av design gjev betre lønsemd, og når halvparten av bedriftene har auka bruken av design dei siste fire åra, trur eg at dette ikkje berre er mote eller eit utslag av flokkmentalitet; eg trur faktisk at det kjem av det faktum at design er viktig, og at design gjev moglegheiter.




Tidlegare snakka me om formgjeving, men det nye omgrepet «design» er meir omfattande, og det omfattar både prosessen med fastsetjing av produktet sin utsjånad og resultatet av denne prosessen. Og sjølv om den estetiske utforminga vert rekna som det vesentlege, dekkjer omgrepet «industridesign» ein kompleks samarbeidsprosess som inkluderer både marknadsføringsekspertise, grafisk design, teknisk design og produktutvikling.




Det kan vera mange grunnar til at me har fått denne utviklinga. Ein auka levestandard har gjeve moglegheit for i stigande grad å framheva individualitet, samtidig som moteaspektet har vorte ein del av nesten alt menneskeleg samkvem, i praktisk talt alle samfunnssjikt. Dessutan opplever me ei rekkje produktkrav, som enkelt og billig vedlikehald, produktet skal vera effektivt og brukarvenleg, det skal vera miljøvenleg, men det skal òg vera lett å verta kvitt når produktet si levetid er slutt.




Me har mange eksempel på vellukka bedrifter som har satsa på design. Eitt eksempel har me på Sunnmøre: Stokke AS, med bl.a. Tripp Trapp-stolen, Sleepi-senga og Stokke Xplory. Næringsministeren var fleire gonger innom maritim næring, og eg har sjølv vore på besøk hos bedrifter som har teke utgangspunkt i naturen sin eigen design når dei skal designa fartøyskrog og framdriftsmekanismar. Dei har då teke utgangspunkt i naturen sjølv, t.d. fisk og sjøfugl. Dette er veldig interessant, og det har gjeve store innsparingar i bl.a. drivstoffkostnader.




Kristeleg Folkeparti er positivt til at Regjeringa vil laga ein næringsretta designpakke. Me meiner at det er eit tidsrett tiltak, og dette kan vera ein dytt i rett retning mot nødvendig kompetanseheving og ytterlegare perfeksjonering for både å styrkja og å utvikla Noreg sin status som ein høgteknologisk kompetansenasjon, altså med andre ord å vidareføra ein solid arv frå den førre regjeringa.




I Regjeringa sitt arbeid med ein strategi for bruk av design som innovativt verkemiddel i næringspolitikken vil me i Kristeleg Folkeparti gje statsråden tre råd. For det første må strategien innehalda ein omtale av dei gode eksempla, for det er slik at positiv erfaring alltid er eit godt utgangspunkt. For det andre bør det satsast på gode treffplassar der produktutviklarar og designarar kan treffast for nettopp å medverka til samspel og til samhandling. Det er ei god investering. For det tredje bør skulane inkluderast. Vår oppmoding er: Lat teknologidesign verta tema òg i skulane. Lat design verta eit element i partnarskapsavtalar mellom bedrift og skule, og sørg for at design vert integrert i elevbedriftene.




Ei målretta satsing på næringsretta design kan gje svært verdifulle vekst- og utviklingsimpulsar for norsk næringsliv. Men skal dette lukkast, må satsinga vera forankra i eit nært samarbeid med næringslivet. Frå Kristeleg Folkeparti si side vil me støtta opp om alle gode og fornuftige tiltak på dette området.




