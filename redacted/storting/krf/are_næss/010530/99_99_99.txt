 Turnustjenesten er en viktig del av legeutdannelsen og en forutsetning for autorisasjon. Ingen som har vært igjennom den, tror jeg ville unnvære den erfaringen. Turnustjenestens hensikt er at turnuslegen gjennom arbeid som lege under særskilt veiledning, opplæring og supervisjon skal få nødvendig erfaring og praktisk rutine for selvstendig å kunne utføre vanlig legevirksomhet på en forsvarlig måte. 




God turnustjeneste er en viktig forutsetning for gode leger. Kvaliteten er avhengig av bl.a. tilstrekkelig antall plasser med den nødvendige veiledning, og tilstrekkelig og relevant arbeid som gir tilstrekkelig og relevant erfaring. 




Antallet uteksaminerte medisinstudenter overstiger nå antallet turnusplasser, slik at det er fare for at ferdige leger må vente på turnusplass. Jeg tok dette opp i et skriftlig spørsmål til helseministeren i september i fjor. Statsråden bekreftet da at en ventetid på et halvt år kunne bli aktuelt, og syntes å ville akseptere det. Han refererte i sitt svar til den arbeidsgrupperapporten som han også i dag refererte til, der denne venteordningen på inntil seks måneder synes å være et forslag, noe som etter mitt syn er lite hensiktsmessig bruk av høyt og kostbart utdannet arbeidskraft.




I alle fall vil kvantiteten av turnuskandidater bli en trussel mot kvaliteten av tjenesten som skal sette kandidaten i stand til å utføre forsvarlig legevirksomhet. Behovet for turnusplasser er antatt å øke til nærmere 800 i 2004, altså en økning med en tredjedel på bare fire år, og Lægeforeningens turnusråd mener at taket for antall kandidater med dagens kvalitetssikring er 650. Dette tallet passeres nå. Det er alvorlig, for det gjelder som sagt kvaliteten på de leger vi skal ha i fremtiden, med henblikk på praktiske ferdigheter og praktisk erfaring, som er nødvendig for forsvarlig legevirksomhet i tillegg til den teoretiske kunnskapen.




Det er ingen enkle løsninger på dette, men når helsetjenesten nå når metningspunktet med hensyn til turnuskandidater, og Norge har en legedekning på toppnivå i Europa, bør vi vurdere å bremse på inntaket til medisinstudiet, eksempelvis ved å redusere stimuleringsordninger for medisinstudier i utlandet og eventuelt redusere antall studieplasser i Norge. Stortinget vedtok 20. desember 1999 å be Regjeringen fremme forslag om tiltak for å øke kapasiteten til legeutdanningen og legge de nye studieplassene til Bergen, Trondheim og Tromsø. Jeg tror tiden er gått fra dette, men at konsekvensen må bli at en reduksjon i studieplasser ikke skal ramme disse fakultetene.




