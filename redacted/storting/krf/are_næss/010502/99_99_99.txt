 Jeg tillater meg å stille følgende spørsmål
til helseministeren:

 «I en kosovoalbansk familie i en
flyktningleilighet i Narvik er en 3 år gammel jente og
hennes mor under behandling for tuberkulose. Ifølge media
mener UDI at sykdommen ikke gir grunnlag for opphold på humanitært grunnlag,
og vil sende familien ut av landet. 

Hvilket medisinsk-faglig grunnlag har UDI for
denne beslutningen, og er statsråden enig i UDIs vurdering?» 

  Jeg takker statsråden for svaret. 

Jeg er klar over hans manglende rolle i slike
saker, men her dreier det seg om forholdet mellom UDI og kompetente
helsefaglige vurderinger, og jeg merket meg at statsråden
ikke sa noe om UDIs medisinsk-faglige grunnlag for denne beslutningen. 

Tuberkulose krever som kjent langvarig behandling og
oppfølging, og Det sentrale tuberkuloseregisteret har gjennom
Statens helseundersøkelser sendt ut melding om at flyktninger
og asylsøkere med tuberkulose bør bli i Norge
inntil behandling er fullført. Det er skjedd på grunnlag
av flere tilfeller der flyktninger og asylsøkere som får
tuberkulosebehandling, blir sendt ut av Norge.  «Dette
er medisinsk-faglig uforsvarlig», skriver Det sentrale
tuberkuloseregisteret og Statens helseundersøkelser. 

Er statsråden enig i denne vurderingen
fra vår fremste fagkompetanse, og vil han se til at UDI
forholder seg til slike medisinsk-faglige vurderinger?

  Tuberkulosens historie har vist betydningen
av sosiale og økonomiske forhold også etter avsluttet
medikamentell behandling. I den aktuelle saken fraråder
behandlende barnelege at treårige Ilirida sendes tilbake
til Kosovo. Den finske legen som har ansvaret for FNs helseadministrasjon
i Kosovo, beskriver behandling og oppfølging av tuberkulose
der som gammeldags. 

UDI ser bort fra eller overprøver
også disse faglige vurderinger, men med bakgrunn i statsrådens
positive svar på mitt hovedspørsmål,
håper jeg han vil se til at UDI for fremtiden respekterer
legeerklæringer og andre faglige vurderinger som de selv
ikke har kompetanse til å overprøve.

 Det er et alvorlig anliggende som interpellanten tar opp, og etter at denne interpellasjonen ble kjent, har også jeg fått henvendelse fra en person som er blitt offer for en slik sak. Denne henvendelsen bekrefter den problemstillingen som interpellanten har tatt opp.




Problemet for en yrkesskadd arbeidstaker er også at hun eller han synes å stå ganske alene mot en formidabel motstander, og det etter at yrkesskaden i første instans er vurdert av Trygdeverket, og innvilget. Det må være mulig å unngå dette dobbeltkjøret. Jeg har merket meg justisministerens positive svar. Hun sier at situasjonen for yrkesskadde ikke er tilfredsstillende, og statsråden påpekte i sitt innlegg en rekke svakheter ved det någjeldende regelverk. Jeg håper at det utvalgsarbeid som statsråden skisserte, resulterer i et enklere regelverk innen overskuelig fremtid.




Jeg hadde tidligere i dag, i spørretimen, et spørsmål som gjaldt kompetanse og overprøving av helsefaglig kompetanse i forbindelse med UDIs vurdering av legeerklæringer når det gjelder hjemsending av asylsøkere og flyktninger som har fått påvist tuberkulose. På dette området vi snakker om her, mener jeg Rikstrygdeverket har kompetanse. Jeg bestrider heller ikke den kompetanse som innehas av legene som er tilknyttet forsikringsselskapene, men disse er jo på en måte part i saken, og etter mitt skjønn ville det være ryddigere dersom en fikk fjernet denne doble saksgangen, både med hensyn til tilliten til systemet og med hensyn til tryggheten for den enkelte yrkesskadde arbeidstaker.




