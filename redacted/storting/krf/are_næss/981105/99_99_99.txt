 Det er en viktig problemstilling som interpellanten har tatt opp. Spiseforstyrrelser er et stort, mangeartet og utbredt problem. Jeg slutter meg helt til de synspunkter som helseministeren har fremsatt, og vil på bakgrunn av hans to innlegg oppfordre forslagsstillerne til å gjøre de tre forslagene om til oversendelsesforslag.




Så vil jeg bare komme med noen få kommentarer, som dels bygger på personlig erfaring med behandling av slike pasienter. 




For det første: Spiseforstyrrelser er et sammensatt problem, som det er grunn til å tro vil bli enda mer utbredt fordi det dreier seg om forholdet til egen kropp og dermed om eget selvbilde. Så rammer da også spiseforstyrrelsene gjerne unge i en usikker utviklingsperiode, der velmente bemerkninger som «så godt du ser ut» kan utløse helsefarlige slankekurer. At kroppen og kroppsbildet i dag kommersialiseres i økende grad, gjør selvsagt ikke situasjonen bedre.




For det andre: Jeg tror at spiseforstyrrelser har sammensatte årsaksforhold. I jakten på psykiske, biokjemiske og genetiske årsaker eller faktorer er det viktig å huske at det ene ikke utelukker det andre. Derfor er det også viktig at vi ikke ensidig satser på bare det ene eller det andre av disse saksfeltene. 




Dermed er vi over på det tredje området, de helsepolitiske konsekvensene av det vi vet om det sammensatte problemet spiseforstyrrelser. Jeg tror poenget er tverrfaglig satsing og samarbeid. Men det gjelder ikke bare helsevesenet. Folkeopplysning er sannsynligvis en nøkkelfaktor i denne sammenhengen – et middel for å oppnå gode holdninger og unngå uheldige kroppsfikseringer. 




Dette er altså ikke et ansvar bare for helsevesenet, men også for foreldre, familie for øvrig, venner og venninner, og ikke minst for organisasjoner av alle slag, spesielt de som nødvendigvis i nokså stor grad må være kroppsfikserte. Så gjelder det også ikke minst media, som kan bygge opp og bryte ned, men som i altfor stor grad dyrker det vellykkede, også ikke minst både indirekte og direkte dyrker det som oppfattes som det vellykkede utseende. Bare på denne måten kan samfunnet som helhet støtte opp om og ikke bryte ned den innsatsen som helsevesenet skal yte for dem som lider av spiseforstyrrelser.




Vi vet ikke nok om årsakene til spiseforstyrrelsene, men det er innlysende at mange miljøfaktorer provoserer fram slike problemer – og det må vi gjøre alt vi kan for å hindre. Vi ønsker ikke at menneskeverd og selvbilde skal måles i kilo, verken med pluss eller minus på vekten.




