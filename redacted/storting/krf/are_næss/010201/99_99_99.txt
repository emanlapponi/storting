 Saksordføreren gav en grei fremstilling av saken, som jeg slutter meg til. Jeg er også i det alt vesentlige enig i det representanten Ballo her fremførte.




Behandling av spiseforstyrrelser er vanskelig. Det vet de av oss som har en viss praktisk erfaring med det. Jeg tror det er stadig flere som innser at det først og fremst kreves to ting: tverrfaglighet og langsiktighet. Det ble vist et godt eksempel på hvordan ting kan fungere i fjernsynsprogrammet fra Ullevål sykehus. Jeg tror – og mener å vite – at behandlingsopplegget følger tilsvarende retningslinjer andre steder i landet, slik at dette, heldigvis, er allment anerkjente prinsipper. Så får vi som politikere bare se vårt ansvar når det gjelder å gi ressurser til dette, for det er ingen tvil om at det er viktig å satse på å styrke kapasiteten.




Når det gjelder Institutt Hougen, legger jeg vekt på at de faglige vurderinger fra Statens helsetilsyn er entydig negative. Jeg har selv blitt tildelt en mappe som skulle inneholde dokumentasjon av den utmerkede effekten fra dette instituttet. Det var med respekt å melde ikke noen dokumentasjon i det hele tatt, men rene ukebladhistorier. I tillegg til den klare faglige vurderingen her kommer de tydelige negative signaler og sterke advarsler fra Interessegruppa for kvinner med spiseforstyrrelser. Fagmiljøene og brukerorganisasjonene er her altså enige. Etter min mening har departementet strukket seg langt ved å gi prosjektstøtte. Det kan være riktig. Men ved neste vurdering må det kreves dokumentasjon for effekt av behandlingen. Hvis ikke, nærmer vi oss i farlig grad eksperimentering med syke mennesker.




