  Jeg tillater meg å stille følgende spørsmål
til sosialministeren:

 «Etter folketrygdloven er det et
vilkår for ytelser til gjenlevende skilt ektefelle at den
tidligere ektefellen døde innen fem år etter skilsmissen.
Regjeringen Bondevik tok sikte på å gjennomføre
rett til etterlatteytelser til skilte gjenlevende med bidrag også når
dødsfallet skjer mer enn fem år etter skilsmissen.

Vil statsråden fremme et slikt lovforslag?»

  Jeg takker statsråden for svaret. 

Bakgrunnen for spørsmålet
er bl.a. at en kvinne etter 35 års ekteskap mistet retten
til etterlattepensjon fordi hennes fraskilte mann døde
seks år og en måned etter skilsmissen. Jeg synes
dette er innlysende urettferdig. 

Det er riktig at behovet for at denne urettferdigheten ryddes
bort, blir mindre fordi denne gruppen kvinner minker i antall. Men
det er ingen trøst for de kvinnene det gjelder, som har
dette behovet, og som rammes av denne urettferdigheten.

Mange av disse kvinnene er godt voksne og har
for så vidt liten tid til å vente. Det er gledelig
at statsråden har dette med i handlingsplanen, men kan
statsråden gi disse kvinnene noe konkret håp rent
tidsmessig? Når vil det foreligge en handlingsplan om dette?

