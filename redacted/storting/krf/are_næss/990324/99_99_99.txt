  Jeg tillater meg å stille følgende spørsmål
til sosialministeren:

«Gravferdsstønaden har fra
1982 vært uendret på 4 000 kroner, men
fra 1. september 1997 kan det gis et behovsprøvd tillegg
på inntil 8 000 kroner. De etterlatte må i
alle fall i noen kommuner selv fremme krav om både de 4 000
kronene og et eventuelt tilleggsbeløp.

Mener statsråden at gravferdsstønaden
er godt nok kjent, og synes statsråden det er rett at de
etterlatte selv må ta initiativ for å få utbetalt
et beløp de har krav på?»

  Jeg takker statsråden for svaret.
Jeg er glad for at både ordningen med behovsprøvd
tillegg og informasjon bl.a. om dette blir evaluert, og ser fram
til resultatet av evalueringen.

Når det imidlertid gjelder den rettighetsfestede
gravferdsstønad, ser jeg det som egentlig unødvendig
og ikke ønskelig at de etterlatte aktivt må fremme
krav om noe de faktisk har rett på. De etterlatte er i
en spesiell situasjon, og mitt spørsmål er om
statsråden vil vurdere å utrede en form for forenkling,
slik at denne stønaden eventuelt kan utbetales til nærmeste
pårørende uten at vedkommende selv må ta
et initiativ overfor trygdekontoret.

