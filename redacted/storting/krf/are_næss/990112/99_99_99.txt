 Kroniske muskel-/skjelettsykdommer er et stort problem for den enkelte pasient og for samfunnet, målt i smerte, sykefravær og uførhet. Smerte og lidelse er vanskelig målbare størrelser, men vi har andre tall som kan gi oss en pekepinn. I USA koster ryggsmerter samfunnet ca. 50 milliarder dollar pr. år. I Norge gikk i 1996 3,1 milliarder kr av trygdebudsjettet til ryggsykdommer, og antallet nye uføretrygdede på grunn av ryggplager var 3 600, altså 10 pr. dag. Det er også beregnet at kroniske muskel-/skjelettsykdommer er ansvarlig for ca. 2/3 av fraværsdagene ved langtidssykemeldinger. 




Slike sykdommer er altså et stort problem, både for den enkelte pasient og samfunnsøkonomisk. Disse sykdommene er også et stort medisinsk problem, både diagnostisk og behandlingsmessig. Det dreier seg om mange ulike sykdommer med ulike sykdomsforløp, til dels uklart definerte lidelser med ukjente årsaker og sykdomsmekanismer. Jeg tror det er en sammenheng mellom det litt diffuse preg som denne sykdomsgruppen har, og den lave status som slike sykdommer generelt har i samfunnet. Jeg er også redd for at disse lidelsene er blitt lavt prioritert fordi de er mest utbredt blant kvinner og i manuelle yrker, ikke minst omsorgsarbeid. Så har da noen av disse sykdommene lenge ikke blitt akseptert som reelle sykdomstilstander. 




Et slående eksempel på dette er fibromyalgi. Denne lidelsen med muskelsmerter, stivhet, tretthet og en rekke andre symptomer har bare vært definert som sykdom i få år. Likevel er dette så utbredte plager at Norges Fibromyalgi Forbund har ca. 10 000 medlemmer. Det må antas at den virkelige utbredelse er betydelig større.




Jeg frykter at disse lidelsene kan bli et forsømt område, slik psykiatrien har vært det i mange år, også fordi det her er snakk om sykdommer med ukjent sykdomsårsak og – som bl.a. for fibromyalgiens vedkommende – hittil ingen tilfredsstillende behandlingsmuligheter. 




Helseministeren har allerede satset sterkt på forsømte områder med kreftplanen, psykiatriplanen og utstyrsplanen for sykehus. Dette er etter mitt skjønn en riktig og fornuftig prioritering ut fra pasientenes behov og ut fra tidligere forsømmelser. Denne satsingen har da også fått sin tilslutning fra Stortinget. 




Jeg vil også berømme statsråden for hans satsing på forebygging. I denne forbindelse kan jeg bemerke at en doktoravhandling ved Universitetet i Oslo har påvist en sammenheng mellom daglig røyking og økt forekomst og intensitet av muskel- og skjelettsmerter.




Jeg tror altså at den prioritering som er gjort hittil, har vært riktig. Men jeg tror det er tid for å rette søkelyset mot de kroniske muskel-/skjelettsykdommene og også gruppen av sykdommer innen skjelett – nervesystemet. Dette er som nevnt vanskelig fordi det dreier seg om en sammensatt gruppe av mange ulike sykdomstilstander med ulike årsaker, ulik prognose og sykdomsutvikling. Men det er viktig fordi det her dreier seg om et stort antall pasienter, en gruppe som har vært forsømt, og som er mye smerteplaget, med mye sykefravær og uførhet, noe som også gir seg betydelige samfunnsøkonomiske utslag.




Det er etter min oppfatning fem viktige nøkkelbegreper for å bedre tilbudet til denne pasientgruppen. 




Det første er tverrfaglighet. Det dreier seg om, som nevnt, ulike sykdomstilstander med ulike behandlingsbehov. Det er derfor viktig med tverrfaglig kontakt, ikke bare mellom de forskjellige medisinske og kirurgiske spesialiteter og grenspesialiteter, men også i forhold til fysioterapi og andre yrkesgrupper. Tverrfaglige regionale ressurssentre er bl.a. etterlyst av nevrologer med henblikk på nakkeslengskader. For mange pasienter innen disse gruppene vil helbredende behandling ikke være mulig, men det er behov for et aktivt behandlingsapparat for å bedre eller opprettholde funksjonsevne. I dette samspillet mellom ulike faggrupper er det viktig at ikke administrative eller økonomiske formaliteter hindrer en effektiv behandling til beste for pasienten og dermed også for samfunnsøkonomien. 




Tverrfaglighet er et nøkkelord i denne sammenhengen, og det må legges til rette for det. Det er et skritt i riktig retning at den tverrfaglige behandlingstaksten innen fysikalsk medisin og rehabilitering for ryggoperasjoner nå også er utvidet til å gjelde pasienter som ikke skal opereres. Som kjent er det de færreste ryggpasienter som skal opereres.




Det andre nøkkelbegrepet er organisasjon. Vi må rette søkelyset mot om organisasjonen av helsevesenet er hensiktsmessig for disse pasientgruppene. Som et eksempel kan nevnes at det i Bergensområdet er tre avdelinger for ortopedisk kirurgi med vaktberedskap. Dette må være ufornuftig ressursbruk. Sannsynligvis er eksemplet ikke enestående, og jeg tror en gjennomgang av organiseringen av helsetilbudet til disse pasientgruppene vil være nyttig. Jeg har med glede merket meg at poliklinikken for rehabilitering ved Haukeland Sykehus har tatt opp denne problemstillingen. Og også Stortingets vedtak om ryggpoliklinikker er et skritt i riktig retning. 




Det tredje viktige området jeg vil trekke frem, er forskning. Sykdomsårsaker, mekanismer og behandlingseffekt er i stor grad ikke tilstrekkelig kjent. Det er gledelig at vi i årets statsbudsjett har funnet mulighet for å starte opp et forskningsprosjekt for osteoporose, en tilstand som vi vet er spesielt utbredt i Norge av en eller annen grunn. Også når det gjelder forskningen, er det etter mitt skjønn viktig å satse på tverrfaglighet.




Fordi det her i stor grad dreier seg om kroniske tilstander som ikke kan helbredes, er det for det fjerde viktig å satse på funksjonsbedring og smertebehandling. For disse pasientene er det viktig med behandlingsopphold så vel innenlands som utenlands når de har behov for det. Og det skulle være unødvendig å presisere betydningen av moderne og effektiv smertebehandling også i andre sammenhenger. På dette området er det behov for mer spesialkunnskap og mer utbredt kunnskap, og det er behov for et virkelig landsdekkende tilbud av høykompetente smerteklinikker.




Det femte og siste nøkkelbegrepet jeg vil trekke fram, er informasjon. Jeg er glad for at opplæring av pasienter og pårørende er foreslått som en viktig oppgave for sykehusene i lovutkastet om spesialisthelsetjenesten. Det er etter hvert blitt stadig mer kjent at kunnskap om egen helse og sykdom er viktig både for forebygging og for mestring av smerte og uførhet. De ulike organisasjonene innen dette området gjør her et meget godt arbeid, som det er viktig at vi støtter opp om.




Pasienter med kroniske muskel-/skjelettsykdommer er altså en stor gruppe som lider av mange ulike og til dels dårlig definerte sykdommer, ofte med små utsikter til helbredende behandling. Disse sykdommene har hatt lav status og er sjelden forbundet med akutte situasjoner med høy dramatikk. Men det dreier seg om sykdommer som rammer mange mennesker, og som er forbundet med smerter, funksjonshemming og uførhet over mange år. Slik sett har de også stor samfunnsøkonomisk betydning. En satsing på disse pasientene vil derfor på sikt kunne føre til innsparinger, men jeg er faktisk mer opptatt av å redusere sykdom og smerter enn av å redusere budsjettutgifter.




På denne bakgrunn mener jeg det er viktig å prioritere disse pasientgruppene nå, og jeg tillater meg å spørre hva helseministeren kan gjøre for å bedre tilbudet til pasienter med muskel-/skjelettlidelser.




 Jeg vil takke statsråden for svaret, som jeg opplevde som positivt og relevant. Statsråden påpeker på den ene side positive ting som skjer, og på den annen side problemområder, som f.eks. i forhold til diagnoseføring og manglende samordning.




Jeg har bare ett konkret spørsmål til statsråden. Det landsomfattende nasjonale ryggnettverket er nå under utarbeidelse. I 1994 opprettet Helse- og sosialdepartementet en evaluerings- og rådgivningsgruppe for ryggprosjektene i sykepenge- og behandlingsforsøket. Denne evaluerings- og rådgivningsgruppen har etablert et støtteapparat for forskning og et nettverk av eksperter som har gjennomført kontrollerte kliniske forsøk for å avgjøre hvilken behandling som er effektiv for ryggpasienter. Disse to ulike nettverkene representerer to ulike funksjoner som nettopp i kraft av sin ulikhet utfyller hverandre, og som begge er av betydning for den aktuelle pasientgruppen. Jeg håper at statsråden kan bekrefte at det snarlig vil foreligge en avtale som sikrer videreføring av arbeidet i den eksisterende evaluerings- og rådgivningsgruppen for ryggprosjektene.




 Jeg synes det har vært en svært positiv debatt. Det har vært en tverrpolitisk enighet som ikke har vært overraskende for meg. Det har vært et fullstendig fravær fra Arbeiderpartiets side, noe som kanskje overrasker meg en smule mer.




Det er for disse pasientene behov for mange og ulike tiltak, slik som det også er kommet fram her i debatten, fordi sykdomspanoramaet er så vidt, fordi det dreier seg om så mange ulike tilstander, så mange ulike sykdommer og sykdomsforløp. Derfor finnes det ingen enkel løsning, ingen kjappe tiltak for disse problemstillingene. Min konklusjon blir at det viktigste vi kan gjøre nå foruten å initiere, opprettholde og styrke de gode tiltakene som er nevnt i debatten, er fortsatt å arbeide for bevisstgjøring og kunnskap om disse tilstandene. Diagnoseproblematikken har vært nevnt. Den tror jeg er sentral i den sammenhengen. Vi må slå fast at disse tilstandene er reelle sykdommer, og de må ikke glemmes i vår begeistring for den medisinske høyteknologi. Disse pasientene må tas på alvor. 




