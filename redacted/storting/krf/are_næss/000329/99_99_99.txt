  Jeg tillater meg å stille følgende spørsmål
til sosialministeren:

«En døv kvinne har gjennom
Hjelpemiddelsentralen i Hordaland søkt om telefaks som
hjelpemiddel i stedet for teksttelefon, som hun finner mindre tjenlig.
Rikstrygdeverket har avslått søknaden med henvisning
til regelverket. 

Vil statsråden ta initiativ til å endre
forskriftene, slik at telefaks i slike unntakstilfeller kan klassifiseres
som hjelpemiddel etter folketrygdloven?»

  Jeg takker for svaret, men jeg må innrømme
at jeg er skuffet. Jeg er helt enig i den generelle begrunnelse
og prinsippet for forskriftene, nemlig at vanlige forbruksvarer
som også brukes av funksjonsfriske, ikke skal klassifiseres
som hjelpemidler på denne måten. Men dette er
et unntakstilfelle, et tilfelle der en kvinne i den aktuelle alder
neppe selv ville gått til innkjøp av et slikt
apparat hvis det ikke hadde vært for hennes funksjonshemning,
som setter henne i en spesiell situasjon. Det må jo være
slik at regelverket er til for brukerne og ikke omvendt, og den
funksjonshemmede selv kjenner best sin situasjon og sine muligheter
for å gjøre seg bruk av ulike hjelpemidler. Vil
statsråden gå gjennom forskriftene med tanke på dette?

  Ja, jeg er helt enig i den generelle begrunnelsen
for regelverket her, men her er det snakk om unntak, og jeg har
merket meg at Rikstrygdeverket i brev til Hjelpemiddelsentralen
i Hordaland, til tross for at de opprettholder sitt standpunkt,
skriver:

«I noen
tilfeller kan telefax være en god og billigere løsning
for den enkelte og for trygden.»

Vil ikke statsråden bidra til at en
kan se litt nærmere på disse reglene med tanke
på at enklere løsninger kan være å foretrekke
for den enkelte bruker, og samtidig også billigere for
samfunnet?

