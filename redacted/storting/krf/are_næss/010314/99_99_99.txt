 Jeg tillater meg å stille følgende spørsmål
til sosialministeren:

«Husbankens tilskuddsordninger til
omsorgsboliger og sykehjemsplasser kan nå benyttes til
bygging av slike boenheter i utlandet. Bergen kommune har avtale
med Betanien Hospitalet om 25 slike plasser i Spania. Dette sykehjemmet
vil være ferdig i august, men det hevdes at fylkeslegen
mangler retningslinjer for å gi uttalelse til Husbanken
om prosjektet, som dermed stopper opp.

Vil statsråden bidra til at slike
retningslinjer nå kommer på plass?» 

  Når en har gjort et politisk vedtak, forventer
en jo at det blir satt ut i livet. Jeg har forståelse for
at dette krever et regelverk på plass, men dette er ikke noen
særlig komplisert sak, så vi burde egentlig kunne forvente
at de nødvendige retningslinjer kommer på plass.
Jeg merker meg at statsråden her har tatt et initiativ,
og det fremgår av statsrådens svar at det ikke
er noe til hinder for at denne saken går videre uten forsinkelse
i forholdet mellom Betanien Hospitalet og Bergen kommune og fylkeslegen.
Hvis jeg forstår statsråden rett, foreligger det
ingen forsinkelsesgrunn på det nåværende tidspunkt,
slik at dette prosjektet kan videreføres i henhold til
planen.

