 Menneskeverdet og likeverdet er prinsipper vi alle sammen er enige om. Men det er nettopp når noen framstår som annerledes, og gjerne når man framstår som annerledes enn majoriteten, vår toleranse settes på prøve. Derfor er likeverdet ikke bare et prinsipp vi skal enes om, det er en øvelse vi skal gjøre hver eneste dag. 




Vi vet av erfaring, tror jeg, de fleste av oss, at vi, både politikere, media og offentligheten for øvrig også har en tendens til kanskje å gå litt i flokk når det gjelder hvilke grupper vi til enhver tid retter mest oppmerksomhet mot for å bekjempe diskriminering. Tilsvarende står vi i fare for over tid å uteglemme grupper som fortjener enda mer oppmerksomhet. Nettopp derfor er temaet som interpellanten har reist, så viktig. Det er en verdifull debatt han har tatt initiativ til, for LHBT-personer representerer i seg selv minoriteter som bærer på historier som forteller at samfunnet ikke har lyktes i nettopp den øvelsen. 




Lesbiske, homofile, bifile og transpersoner i minoritetsmiljøer kan møte særlig store utfordringer. Nettopp i en sånn debatt som vi har her, er det viktig å understreke at det er stor forskjell på innvandrermiljøer i den sammenhengen, men vi vet alle sammen at det er snakk om store utfordringer i de miljøene som har den type utfordringer. 




Det er referert til mange viktige tiltak tidligere i debatten. Flere av tiltakene peker tilbake på regjeringens handlingsplan for bedre livskvalitet for LHBT-personer. Jeg vil framheve behovet for mer kunnskap – ikke bare for mer kunnskap, men også for å spre kunnskap og informasjon aktivt både blant ansatte på mottak, i skolen og ut til folk flest. 




Det er ett tiltak som jeg tror ingen har nevnt, med mindre jeg husker feil. Det er tiltaket, som også er nevnt i handlingsplanen, om etablering av et interreligiøst råd. Nå er det jo sagt her av flere at vi ikke skal overvurdere betydningen av å ha dialog med religiøse ledere. Det er en analyse jeg er helt enig i. Samtidig skal vi ikke undervurdere betydningen av den dialogen vi kan ha med lederne i de miljøene, for i en del av de miljøene, særlig i de religiøse miljøene, vil det være sånn at det er en del av disse begrepene man helst ikke bruker, og som er tabu. Myndighetene skal aldri pålegge et trossamfunn å endre sin praksis eller sin tro, i hvert fall ikke å endre sin tro eller religion, men det å etablere en dialog som gjør at man faktisk er nødt til å ha en dialog om problemstillinger man kanskje ellers ikke snakker om, om ord og begreper man kanskje ellers ikke bruker, kan faktisk være av stor betydning. 




Jeg er glad for at familie- og kulturkomiteen i budsjettet som vi diskuterte i går, samlet viser til det viktige arbeidet som organisasjonen Skeiv Verden gjør nettopp når det gjelder den problemstillingen som er tatt opp her. 




Jeg vil til slutt nevne asylpolitikken, der vi i dag sender ut et merkelig signal til innvandrermiljøene når vi mener at man kan sende folk tilbake for å leve som andre personer enn det de er. Jeg må bemerke at det er underlig at vi har en sånn praksis, når vi har en debatt i dag der samtlige partier gir uttrykk for at sånn skal vi ikke ha det. På det grunnlaget hadde jeg håpet at statsråden hadde vært enda mer tydelig, men jeg ønsker lykke til med behandlingen av UDIs nye råd. 




