 Jeg takker for svaret. 




Jeg er glad for statsrådens mange innganger til dette temaet. Jeg tror vi har et felles anliggende: det å få ned mengden matavfall, men også det at mat som kan spises, spises. Jeg er glad for at du utfordrer bransjen til å gjøre sitt med denne «best før»-merkingen, og at du vil ta med deg det i de dialogmøtene du har med den. 




For oss som forbrukere er det vanskelig å skjønne hvorfor den ene pølsa ikke har like lang holdbarhet som den andre pølsa, for vi som bare skal kjøpe pølse, ser ikke forskjellen her. Men også for lett bedervelig mat bør vi nok ha en egen runde. Vi vet, hvis vi går hjem på kjøkkenet, at vafler gjerne kan lages med melk som har gått ut på dato. Selv om det er et lett bedervelig produkt, vet vi at til vafler kan det i prinsippet brukes. Og bransjen kunne kanskje, med litt påtrykk, gått en runde med seg selv når det gjelder hvilke produkter man kan bruke til produksjon, når produktene egentlig har gått ut på dato - i forhold til det å ha melk i glasset, hvis vi bruker det som et eksempel. 




Vi har dessverre gjennom den runden som vi har hatt før denne interpellasjonen, avdekket litt skremmende eksempler, synes jeg, som at ved høytider setter melkeprodusenter holdbarhetsdatoen lengre fram enn man gjør i vanlige uker. Slike ting er det vanskelig for oss som forbrukere å skjønne. Vi vil at det produktet vi kjøper, skal være trygt, og dét om det er røde dager eller ikke røde dager når vi kjøper produktet. 




Statsråden var også inne på at vi har et merkeordningssystem i henhold til EØS- og EU-reglementet. Det er helt riktig. Men det vi kan få til innenfor dette, er nettopp bransjestandarder der vi som forbrukere får en lettere tilgjengelighet til den kunnskapen som vi skal ha. Og jeg tror, som også statsråden sa, at det kan og bør være mulig å lage ordninger der vi som forbrukere kan orientere oss bedre. Jeg håper at du også tar med deg dette i de møtene du har med bransjen. 




