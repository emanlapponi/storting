 Det er av stor betydning at interpellanten fokuserer på dette viktige temaet, når nye undersøkelser avdekker at så mange som hvert femte barn har fått astma. Å øke innsatsen for å forebygge astma gjennom en nasjonal strategi høres ut som et nyttig verktøy, herunder også informasjon om risikofaktorene for å utvikle astma og fokus på mer forskning. Innsatsen for å forebygge astma må særlig rettes mot miljøfaktorer som røyking, luftforurensing og dårlig inneklima i boliger, barnehager og skoler. Statsråden var i sitt siste innlegg inne på disse faktorene.




Jeg vil særlig fokusere på at tiltak for å redusere luftforurensingen må vektlegges i forbindelse med innsatsen for å forebygge astma og redusere plager. Kvaliteten på uteluften betyr særlig mye, fordi uteluften er kilden for friskluften inne, og den er viktig i de periodene man oppholder seg utendørs. Utemiljøer som reduserer muligheten til å være ute, forringer livskvaliteten betydelig. Både mindre grad av frihet og mindre mulighet for fysisk aktivitet er uheldig. Lokal luftforurensing har avgjørende innflytelse på dagliglivet for mange personer med astma, ifølge NOU 2003:14, Bedre kommunal og regional planlegging etter plan- og bygningsloven II.




I byer og tettsteder vil kalde dager med lite vind og store trafikkmengder gi økt konsentrasjon av gasser og partikler i luften. NO

2

, fra f.eks. forbrenningsmotorer på eldre biler, kan bidra til økt luftforurensning. I Norge er det særlig eksos fra dieselmotorer som bidrar til økt lokal forurensning ute. Spesielt astmatikere kan reagere på NO

2 

med nedsatt lungefunksjon. Sammen med veitrafikken vil dessuten vedfyring på kalde vinterdager være en betydelig kilde til forurensning. Her kommer de største utslippene fra gamle vedovner.




Det er kjent at partikkelforurensning forverrer allergiske luftveisplager man allerede har. Imidlertid er det fremdeles usikkert i hvilken grad partikkelforurensning også bidrar til økt utvikling av allergi, men noen befolkningsstudier peker i retning av at partikkelforurensning kan bidra til økt forekomst av astma og allergi generelt. Noen undersøkelser viser også økt forekomst av astma ved eksponering for trafikkforurensning, særlig i de første leveårene.




Kristelig Folkeparti har foreslått støtte til rentbrennende vedovner og satsing på kollektivtrafikk i byer og tettsteder gjennom belønningsordninger. Videre må det også i kommunal og regional planlegging vektlegges tilgjengelighet til uteområder for personer med astma, gjennom tiltak for å minske luftforurensningen.




I St.meld. nr. 16 for 2002-2003, Resept for et sunnere Norge, tok regjeringen Bondevik opp problematikken knyttet til miljøet rundt oss. Et av tiltakene den gangen var å sørge for en ny strategi for forebygging av astma basert på et revidert kunnskapsgrunnlag. Sosial- og helsedirektoratet skulle utvikle denne strategien. Direktoratet har fulgt opp dette arbeidet gjennom en strategiplan for astma, allergi og inneklimaplager, referert på deres nettsted. Her er ulike tiltak samlet. Det er betydningsfullt at vi nå går videre, men det er også viktig at tidligere strategiplaner som er utarbeidet, blir fulgt, og at de får penger, slik at også kunnskap vi har, kan brukes i det videre strategiarbeidet.




