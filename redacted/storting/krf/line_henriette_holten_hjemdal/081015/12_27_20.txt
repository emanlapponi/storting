 Jeg takker for svaret.


Jeg er veldig glad for å være i dialog med statsråden om dette viktige tilbudet og for dette ubetingede ja som statsråden legger til grunn.


For mange av oss er det en glede å krype inn i bokens verden. For synshemmede, som ikke kan nyttiggjøre seg vanlig bibliotek, er det viktig at vi har Norsk lyd‑ og blindeskriftbibliotek og KABB.


Det er slik at NLB lener seg på KABB når det gjelder religiøs litteratur. De har et godt samarbeid for å utøve det som NLB har i sine vedtekter, der det bl.a. heter at NLB skal «skaffa fram og halde ved like eit variert tilbod av litteratur i blindeskrift og lydbøker». Jeg håper at statsråden er enig i den forståelsen som NLB har i forhold til KABB – at de lener seg på KABB og må ha et godt samarbeid – og at det kan gi seg utslag i en økning i de budsjettrammer som KABB og NLB skal jobbe innenfor, for det er bare ved økt bevilgning de klarer å ivareta dette viktige arbeidet.


