 Jeg takker for hyggelige ord om å ha satt dette temaet på dagsordenen. Jeg synes at vi har hatt en god debatt, den lille halvtimen vi har brukt på dette temaet. 




Jeg er også glad for at statsråd Brekk støtter det at vedtak skal fattes nærmest mulig dem det gjelder. Det er et viktig prinsipp for vår politikkutvikling, og det var også et viktig prinsipp da Bondevik II-regjeringen gjorde de endringene som vi gjorde på dette området. 




Ja, det er slik at jordvern henger sammen med andre politikkområder. Det bør det ikke være tvil om. Det er også et paradoks at den beste matjorda vår finnes rundt byer og tettsteder, og det er den det er mest press på. 




Representanten Kielland Asmyhr mener at det er en logisk brist i det å være for et sterkt jordvern og samtidig tenke samfunnsutvikling. Jeg er ikke enig i en slik framstilling. Jeg mener det er godt mulig å drive god samfunnsutvikling på en bærekraftig måte og å stå for et sterkt jordvern. Det er mer krevende – det er det ikke tvil om – men det er fullt ut mulig. 




Kielland Asmyhr tok også opp markaloven som Stortinget har behandlet tidligere denne våren. Det er helt klart fra Kristelig Folkepartis side at det beste vern av Marka er gjennom bruk. Derfor brukte Kristelig Folkeparti mye tid på å få idretten inn i formålsparagrafen og også å gi landbruket mulighet til å videreutvikle seg gjennom en bedre byggeparagraf i denne loven. 




Jeg tror det er viktig at Stortinget gjennom ulike debatter tar jordvernsaken opp til drøfting. Hvis ikke vi er oss vårt ansvar bevisst, er det vanskelig å be dem som står nærmest beslutningene, om å klare å stå imot presset når det er der. Man skal drive god samfunnsutvikling, men det er fullt mulig, slik Kristelig Folkeparti ser det, å drive god samfunnsutvikling i byer og tettsteder med en sterk jordvernpolitikk. 




