 Jeg ønsker da å gjenta
mitt spørsmål om når en slik bred strategi
vil foreligge, før jeg går videre i perspektiv.
Det går jo an å se det som positivt at Norge
vil få det varmere. Landbruket kan produsere mer, vi får
flere varme somre, men høyst sannsynlig vil ikke
denne temperaturøkningen gi oss noe vedvarende bra klima.

Men det er et poeng at vi isolert sett kanskje
kan oppleve noen positive ting i Norge, mens mange i den
store verden vil få en tøffere hverdag. Havnivået
vil stige, vi vil få hetebølger, tørke
og flom. Vi kan klare å tilpasse oss disse utfordringene,
men det er mange land og mange mennesker som ikke klarer
en slik klimautfordring, og mitt spørsmål blir
da: Hva vil statsråden gjøre i den globale sammenhengen
for at Norge også her tar et lederansvar
ved de utfordringene som klima og klimatilpasningstiltak innebærer?

