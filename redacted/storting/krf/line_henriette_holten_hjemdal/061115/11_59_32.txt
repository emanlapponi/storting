 Interpellanten setter i dag et viktig tema på dagsordenen: verdens energibruk. Dette temaet inneholder ulike valører. En av dem, som interpellanten ikke var så mye innom i sitt innlegg, er hvordan jordens befolkning kan bruke mindre energi. I debatten om verdens energibehov er det mange utfordrende spørsmål. Jeg mener at et av de mest utfordrende spørsmålene er nettopp energisparing. Dette trenger en sterkere fokusering. Interpellanten nevnte dette fokuset, men kanskje på en vel negativ måte. Han brukte ord som «naiv» og «ikke nok». Jeg deler ikke interpellantens synspunkter på dette, og jeg tror heller ikke IEA, ut fra det de sier i sin rapport, deler interpellantens synspunkter.




Kristelig Folkeparti er fornøyd med den satsingen på midler i forhold til energiøkonomisering som ligger i årets budsjettforslag fra Regjeringen. Men jeg utfordrer Regjeringen til å ta et større ansvar i forhold til en helhetlig holdningskampanje når det gjelder vårt energibruk. Denne utfordringen står ved lag, for jeg tror at det, som på mange andre punkter, er viktig å feie for egen dør.




Foredrag jeg har hørt, og det jeg har lest om thoriumkraftverk den senere tid, forteller meg at dette er kraftverk som hører framtiden til. Det kreves en solid grunninvestering for å teste denne type reaktorer. Thoriumkraftverk er kjernekraft i et nytt konsept. Vi snakker om en krevende teknologi, men ifølge forskerne ser denne teknologien lovende ut slik det ligger an i dag. Det er viktig at vi bruker den kunnskapen vi har pr. i dag, og thoriumkraftverk vil ikke produsere plutonium. Det er viktig å ta med seg.




Kristelig Folkeparti ser det ikke som naturlig at vi som energinasjon skal gå i bresjen for denne type forskning, selv om vi sitter på den fjerde største forekomsten av thorium. Men Kristelig Folkeparti ønsker heller ikke at vi skal melde oss ut. Vi skal følge aktivt med i den utviklingen som skjer. Dette tilsier både forekomsten her i landet og vår økonomiske situasjon. Allikevel mener Kristelig Folkeparti at de største forskningsressursene våre skal vi fortsatt bruke på å skape helhetlige verdikjeder med CO

2

 og på en sterkere satsing innenfor bioenergi, sol og bølger. Vi mener at dette er viktige områder i forhold til de klimautfordringene vi står overfor.




Thorium er ny teknologi. Men det er viktig, slik Kristelig Folkeparti ser det, at vi også i dette arbeidet fokuserer på ikke-spredning i forhold til våpenproduksjon. Interpellanten var inne på det i forhold til at det er kort vei mellom sivil teknisk utvikling av energiformer og militær bruk. Vi mener det er viktig at vi allerede nå, tidlig, legger føringer for rammevilkår som er i tråd med ikkespredningsavtalen. Det er snakk om små mengder uran-232 i disse kraftverkene, men det er altså her viktig, slik Kristelig Folkeparti ser det, at vi er føre var.




Interpellanten utfordrer statsråden på om vi som nasjon skal ta på oss et lederansvar for denne forskningen. I resonnementet, fra interpellanten og også fra statsråden, savner jeg Forskningsrådets innstilling. Det har vært sagt at man har snakket med ulike forskere. Men før en igangsetter et slikt større forskningsprogram, mener jeg det hadde vært naturlig å høre hva Forskningsrådet og dets fagmiljøer mener. Jeg trodde også det hadde vært naturlig å få fram i denne interpellasjonen.




Norge er ikke noen atomkraftnasjon, og det synes jeg vi fortsatt ikke skal være. Nettopp det at vi ikke er det, vår nøytralitet, gjør at vi kan spille en så sentral rolle som vi gjør i forhold til sikkerhet på ulike atomkraftverk som finnes rundt omkring i hele verden.




