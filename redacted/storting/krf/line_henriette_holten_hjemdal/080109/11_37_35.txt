  Jeg takker for svaret fra statsråden.

Jeg konstaterer at statsrådens bekymring i forhold til oljesandproduksjon ikke vil få noen konsekvenser for de 62,5 pst. som staten eier i StatoilHydro.

Statsråden utnevnte seg selv til klimaminister idet hun ble olje- og energiminister. Det er flott, for vi trenger gode klimaministre, og vi trenger gode miljøvernministre med stort gjennomslag. Samtidig sier statsråden i intervjuet 2. januar i Aftenposten at det er viktig at vi fortsetter vår olje- og gassproduksjon ut fra en solidaritetstanke, i solidaritet med dem som ikke har energi. Vi vet at energi er viktig for å komme ut av fattigdom, det er det ikke noen tvil om, men spørsmålet er hvilken type energi. Mitt spørsmål til statsråden er om hun ser sammenhengen mellom olje- og gassproduksjon og de klimautfordringene verden står overfor.

