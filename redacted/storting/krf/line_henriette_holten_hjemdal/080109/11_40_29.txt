  Statsråden sa i sitt hovedsvar til meg at staten skulle være en god og krevende eier i forhold til StatoilHydro. I innstillingen fra Stortinget om StatoilHydros sammenslåing sier en samlet komite at StatoilHydro må legge vekt på å bli et selskap som satser på ny fornybar energi. Dette var en viktig merknad fra komiteen og i det arbeidet som skjedde der.

Statsråden sa også i svaret til meg at man ikke vil gripe inn i enkeltsaker. Min utfordring til statsråden er da: Hvordan vil statsråden og Regjeringen bruke sin store eiermakt på et stort saksfelt - egentlig kanskje en dreining av det som StatoilHydro pr. i dag er - for å følge opp Stortingets vedtak om at StatoilHydro i framtiden skal bli det store dominerende energiselskapet? Hvordan vil statsråden bruke sin makt til å få selskapet dit?

