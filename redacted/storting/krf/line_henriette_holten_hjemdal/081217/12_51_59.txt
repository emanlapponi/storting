 Jeg er helt sikker på at den kompetansen man har på omsorgssentrene, er god.
                     Men når barna ikke kommer direkte dit, er det en utfordring å flytte dem. I det
                     tilfellet som jeg refererer til, har barna dessverre ikke fått skolegang. Det
                     har kunnskapsministeren i et svar tidligere i spørretimen i dag sagt er brudd
                     på norsk lov. 

Men det som kanskje er det mest problematiske her, er hvor lite informasjon
                     vergene får fra det offentlige. Det er jo vergene som på en måte skal fronte
                     barnas situasjon og være deres talsmenn og -kvinner. I dette tilfellet har jo
                     ikke vergene fått noen av disse vedtakene som vi fra det offentlige forholder
                     oss til. Dermed er det en stor svikt overfor disse barna vi her snakker om – de
                     har ikke fått skolegang, og så er det tryggheten som er skapt i hjemmet, som
                     blir én av to flyttegrunner. 

Ser statsråden at dette er problematisk? 

