FNs klimapanel la denne helgen fram siste del av sin fjerde hovedrapport om klimaendringene. Den siste delrapporten er et sammendrag av de tre foregående rapportene, men denne gir konkrete råd til oss politikere om hvordan vi kan dempe den globale oppvarmingen. Rapporten fastslår at oppvarmingen kan stabiliseres ved å ta i bruk en bred portefølje av teknologier som enten er tilgjengelige i dag eller som er ventet å bli kommersielt tilgjengelige de nærmeste tiårene. Klimapanelet slår fast at kostnadene knyttet til å løse klimaproblemene ikke er store. I beste fall vil arbeidet med å stabilisere konsentrasjonen av klimagasser i atmosfæren gi en økning på 1 pst. i BNP.




Formannen i klimapanelet, doktor Pachauri, avsluttet framleggingen av rapporten i Valencia på lørdag med følgende Gandhi-sitat:




«Be the change you want to see in the world.»




Torfinn Johnsens oppfinnelse biomembran kan fort vise seg å være en av de teknologiene som kan bidra til å løse klimaproblemet.




Som et menneske med relativt begrenset innsikt i biologiske og kjemiske prosesser skal jeg overlate de faglige vurderingene til andre. Jeg har imidlertid skjønt at ideen bak oppfinnelsen biomembran er å utvikle naturens egen sol- og fuktighetskrem – og det er noe jeg skjønner meg på. Et organisk, lyst materiale blir spredd utover jordene, noe som gjør at jorda reflekterer mer av solinnstrålingen. Større refleksjon av solvarme fører til lavere temperatur i jordoverflaten, noe som igjen demper den biologiske aktiviteten ved at den reduserer produksjonen av klimagasser, som f.eks. CO

2

 og vanndamp. I tillegg til å redusere jordens utslipp av klimagasser har biomembranen den funksjonen at den gjør det lettere å få ting til å gro, som interpellanten var inne på, noe som da er med på å øke matproduksjonen på jorda. Utprøving viser at membranen kan senke temperaturen sju til åtte grader i det øverste jordsmonnet.




Det er svært gledelig at det finnes oppfinnere som Torfinn Johnsen i Norge. Gjennom sitt firma Albedo Tech er han i ferd med å utvikle en teknologi som kanskje kan bli en del av løsningen på vår tids største utfordring, nemlig den globale oppvarmingen. Oppfinnelsen kan på sikt bidra til å redusere utslippene av klimagasser, samtidig som den fører til økt matproduksjon i områder av verden med mye tørke og dårlig matsikkerhet. Jeg har ikke tidligere hørt om noen oppfinnelse med et slikt potensial til å løse store globale, politiske og etiske utfordringer.




Så er det samtidig grunn til å avvente videre resultater av utprøving og forskning på biomembranen før vi trekker noen endelige konklusjoner. Så vidt jeg har skjønt, foregår det for tiden en større test av biomembranen hos Planteforsk på Klepp, som bl.a. skal finne ut om produktet kan bidra til å dempe ørkenspredning, skape grønn vekst og binde mer CO

2

.




Biomembranen er foreløpig en umoden teknologi som ikke er gjort kommersielt tilgjengelig. Men hvis den videre forskningen og utprøvingen av biomembranen bekrefter dens positive egenskaper og fører til at den blir gjort kommersielt tilgjengelig, bør den også bli et viktig virkemiddel i sammenheng med norsk bistands-, miljø- og klimapolitikk. Inntil videre bør biomembranen inngå som en sentral del av den nasjonale forskningen på klimavennlige teknologier.




