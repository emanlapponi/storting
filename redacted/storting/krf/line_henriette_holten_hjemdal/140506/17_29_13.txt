 Jeg vil aller først takke interpellanten for å ta opp dette viktige temaet, som ble aktualisert gjennom en nedslående
            dokumentar på Brennpunkt 25. mars dette år. Der kunne vi se at hele 40 pst. av aktørene i fiskerinæringen hadde opplevd bevisste
            brudd på regelverket knyttet til landingsforskriften. 

I Norge har vi i all tid vært en sterk motstander av ulovlig, uregistrert og urapportert fiske – såkalt UUU-fiske.
            Internasjonalt har norske myndigheter gjort en stor innsats for å få til felles retningslinjer og bredt arbeid mot ulovlig
            fiske. 

Når vi snakker om ulovlig fiske her hjemme, snakker vi gjerne om russiske trålere og utenlandske kriminelle nettverk. Men vi må
            dessverre også erkjenne at heller ikke de norske aktørene går helt fri. 

I et bærekraftperspektiv er ulovlig fiske en katastrofe. Når vi ikke vet omfanget av fisket, vet vi heller ikke hvordan vi skal
            beskatte ressursene innenfor de grensene som er satt. Overfiske er gambling med neste generasjoners ressurser, og det gir ganske
            kortsiktig gevinst. 

Overfiske er også forferdelig usosialt. Noen aktører som tenker mer på egen vinning enn på samfunnets beste, risikerer ikke
            bare å ødelegge for seg selv, men for hele fellesskapet. Dessuten er det enormt skadelig for omdømmet til en hel næring. Det er
            ikke behov for mange lovbrudd før man begynner å tro at en næring er uærlig eller uredelig når det gjelder dette. 

Jeg vil også understreke at ordene «fiskejuks», «fiskefusk» og «svartfiske» ikke er dekkende for beskrivelsen av det vi
            egentlig snakker om her. Dette er kriminalitet, og jeg er langt på vei enig i det representanten Frank Bakke-Jensen sier, at
            rettsapparatet må brukes her. 

Vi ser at ulovlig aktivitet i fiskerinæringen finnes i for store deler av de kommersielle fiskeriene våre. Undersøkelser viser
            at en del av kriminaliteten er organisert, og i enkelte tilfeller er det også internasjonale forgreninger. 

Jeg er veldig glad for at statsråden sier at hun har nulltoleranse for dette. Noe annet kan man ikke ha, og noe annet skal man
            ikke ha. Kontrollarbeidet som gjøres når det gjelder det kriminalforebyggende arbeidet, er viktig. Allikevel viser det seg at
            det er behov for enda større innsats rettet mot bekjempelse av kriminaliteten i næringen, og da særlig i de tilfeller der det er
            nettverk, kjennskap og vennskap som gjør at det skjer underslag, underrapportering og andre straffbare handlinger. 

Men når vi vet at det er over 200 000 landinger i året, sier det seg selv at det er umulig og uhensiktsmessig å ha fysisk
            kontroll av absolutt alle landinger hvert år. Da er det avgjørende med et godt og bredt samarbeid mellom involverte etater som
            Fiskeridirektoratet, Kystvakten, politiet, Økokrim, Arbeidstilsynet, Skatteetaten og Tollvesenet for å sikre at kriminaliteten i
            fiskerisektoren blir avdekket og straffeforfulgt. 

Det er godt at statsråden i dag har vedtatt en ny forskrift når det gjelder landingsdelen. Det vil gi nye muligheter innenfor
            dette området. 

Vi i Kristelig Folkeparti forventer fortsatt at fiskeriministeren vil følge situasjonen i fiskerinæringen tett, og at
            nødvendige grep vil bli tatt for å få bukt med den omfattende kriminaliteten. Jeg tror også at et samlet storting vil stille seg
            bak tiltak som kan være med på å bekjempe kriminaliteten hvis statsråden trenger Stortingets støtte i den saken. 

Svein Roald Hansen hadde her overtatt presidentplassen. 

