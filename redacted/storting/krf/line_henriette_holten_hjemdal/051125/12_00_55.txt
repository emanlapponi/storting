 Norge er en storforbruker av energi, og bl.a. på grunn av utbredt bruk av elektrisk kraft til oppvarming har vi spesielt høyt forbruk av elektrisk kraft. Vi må redusere vårt forbruk av elektrisk kraft og legge energiforsyningen om til nye fornybare energikilder. Vårt forbruk av elektrisk kraft er høyere enn vannkraften vi produserer i år med normal eller lite nedbør. Kristelig Folkeparti mener at det derfor er viktig å se på ordninger som kan bidra til å redusere en ineffektiv bruk av elektrisiteten.




Det er et generelt politisk mål med en omlegging fra el til varme, dvs. å redusere elforbruket med 3 TWh. Det er også et videre mål å øke vindkraften til 3 TWh og også å øke bruken av vannbåren varme basert på fornybar energikilde, til 4 TWh. Målet for oss alle bør vel være et minst mulig forbruk til lavest mulig pris, slik at utslipp og avfall som miljøutfordringer blir lavest mulig.




Energiforsyningen må være sikker, og den må framskaffes på en effektiv og miljøvennlig måte. I forrige periode la Bondevik II-regjeringen fram en melding om forsyningssikkerheten, og en tipunktsliste med tiltak for å redusere sårbarheten. Denne kan fortsatt legges til grunn. Målet her var nettopp å øke energiproduksjonen basert på nye fornybare energikilder, redusere bruken av elektrisk kraft til oppvarming og å øke fleksibiliteten med tanke på hvilken energikilde vi bruker til oppvarming. Vi må særlig satse på fornybare energikilder gjennom Enova som et viktig element for å få mer kraft inn i markedet.




Norge er et land rikt på energiressurser. Vi har potensial for produksjon av vindkraft, vi har gode forhold for bølgekraft og muligheter knyttet til tidevannskraft, saltvannskraft og til solenergi. Vi har også tilgang til store mengder bioenergi, hovedsakelig i form av tilvekst i skogene våre. Bruken av vannbåren varme må økes. En størst mulig del av nye bygg, og bygg som renoveres, må legges til rette for dette. Vannbåren varme gir fleksibilitet i valg av energiform. Det kan kombineres med fjernvarme, varmepumper, elektrokjeler, oljefyring eller biobrensel.




Vannkraften er en viktig fornybar energikilde. Vannkraftressursene våre og kraftproduksjonen representerer store verdier som er bygd opp gjennom generasjoner, og som må forvaltes på en god måte med tanke på kommende generasjoner.




Kristelig Folkeparti ønsker utbygging av småkraftverk. Vi vil intensivere arbeidet for at gamle og nedlagte småkraftverk igjen kan tas i bruk. Det er også lagt til rette for en lettere saksgang på dette feltet. Det er viktig at dette blir fulgt opp.




Petroleumsproduksjonen på norsk sokkel forventes å avta noe i årene som kommer. Dette er ikke minst en utfordring for leverandørindustrien. Det er derfor viktig å utnytte ressursene på sokkelen. I dag tas om lag 50 pst. av petroleumsressursene opp i de åpne feltene. Arbeidet med å øke utvinningsgraden må fortsette. Haleproduksjonen må utnyttes, slik at man får ut også de mindre lønnsomme ressursene i borehullene. Dette vil kreve at oljeindustrien fortsetter med å utvikle ny teknologi som kan møte nye krav om høyere miljøstandard.




Kristelig Folkeparti mener at oljeutvinning ikke skal foregå i sårbare naturområder der miljøhensyn taler for at oljeutvinning er uforsvarlig. Petroleumsfrie soner bør derfor opprettes.




Satsing på utvikling av gasskraftverk med CO

2

-rensing og utbygging av infrastruktur for varmeenergi er viktig for å gjøre oss mindre avhengig av vannkraften som energikilde. Kristelig Folkeparti er derfor glad for at alle partiene i regjeringen Stoltenberg nå har innsett at vi trenger CO

2

-rensing. Staten må bidra med medfinansiering, slik at det kan bygges et storskala pilotanlegg med CO

2

-håndtering. Det er også viktig at staten legger til rette med incitamenter til en helhetlig verdikjede for CO

2

- håndtering. Opprettelsen av Gassnova og Gassco er her viktig.




