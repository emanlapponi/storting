 Jeg takker for svaret. Det blir i hvert fall spennende å se hvor vi står om to år – ikke hvor vi stod for to år siden, men hvor vi står to år fram i tid. Det må også være det vi skal bli bedømt etter.




Jeg gav statsråden en mulighet nå til ikke å være med på å fordele skyld, men heller tenke framover. Jeg utfordrer derfor statsråden nok en gang på hva han vil gjøre i forhold til å styrke fagmiljøene, slik at vi ikke bare bevilger penger, men at de pengene som bevilges, brukes på en riktig måte – også når det gjelder det statsråden sier om at det er kommunene som har det lovfestede ansvaret for vedlikeholdet. Ja, det er vi enige om. Men når KA, Kirkens arbeidsgiver- og interesseorganisasjon, sier i sin oppsummering for alle kirkene nå i mars at de har sett lite av denne styrkingen, forteller det iallfall at de 5,7 milliarder kr kanskje ikke har nådd ut til alle de kirkene som statsråden og også undertegnede hadde håpet skulle se disse 5,7 milliardene.




Utfordringen blir da om statsråden er villig til å være med på å finne modeller der staten går inn på andre løsninger enn den som ligger her nå, også utover det som ligger hos Riksantikvaren og Kulturminnefondet. Er statsråden enig i at det trengs et større tak fra statens side for å styrke og verne kirkene våre?




Statistikken som statsråden viste til i forrige sak, viser også at myten om de tomme kirkene stemmer dårlig med den statistikken som er lagt fram i stortingsmeldingen. Det er slik at i 2003 var det mellom 10 og 11 millioner deltakere enten ved gudstjenester eller ved kirkelige ritualer. Det er på lik linje med kinobesøket i Norge samme år. Og for dem som er interessert i fotball: Publikumsrekorden i tippeligaen dette året var dessverre bare 1,2 millioner. Så det viser at Kirken blir brukt. Det er ikke et tomt museumssted, men det er et viktig sted for å ta vare på kulturarven vår. Hvis vi skal ta vare på kulturarven, mener undertegnede at vi må styrke fagmiljøene, samtidig som staten må legge mer penger på bordet for at vi skal klare dette spleiselaget på en bedre måte enn vi har gjort så langt.




