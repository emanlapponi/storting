 Jeg er glad for at vi nå i debatten iallfall er enige om at det er viktig å ta tak i Kompetanseløftet. Men jeg må også understreke at selv om vi er positive til det, må det være en bevisst politikk på dette feltet. Et kompetanseløft kommer ikke av seg selv, selv om pengene kommer.




Jeg er også glad for det representanten Reikvam sa om NIKU, at han savner etterspørselen etter kompetanse, og ikke på hvilken måte NIKU er organisert, men at det er etterspørselen som savnes. Utfordringen blir vel kanskje i framtiden å se på om vi skal lage et lavterskeltilbud i forhold til informasjon og kompetanse for dem som trenger det. Dette er tanker som NIKU har, og som jeg tror er viktig å lytte til også i framtiden.




Når det gjelder småfagene, som også representanten Reikvam var inne på og gav meg en utfordring på, ser jeg der også fram til et felles arbeid, for det er helt klart at vi må ha disse småfagene, enten her i landet eller i Norden, hvis vi skal klare å ta vare på den store kulturskatten vi har.




Statsråden var bekymret for kirkene før 1650. Det er en god bekymring. Det skal statsråden ha ros for. Men jeg håper og tror at vi trenger en statsråd som ikke bare viser handlekraft i forbindelse med denne bekymringen, men også viser handlekraft overfor noen av de nyere kirkene.




Jeg rettet egentlig denne interpellasjonen til miljøvernministeren, for miljøvernministeren sitter med det overordnede ansvaret for kulturminnene, både i forhold til Riksantikvaren og Kulturminnefondet. Men Regjeringen valgte å overføre denne interpellasjonen til kirke- og kulturministeren. Det må jeg forholde meg til. Men mitt håp var en litt annen dreining på denne debatten. Dermed hadde vi vel heller ikke gått i ring, slik Reikvam understreket i sitt innlegg.




Jeg understreket også i mitt innlegg at det er kommunene som har ansvaret. Men når vi står overfor en utfordring i forhold til etterslepet, er jeg iallfall glad for at det er representanter fra regjeringspartiene som er villig til å diskutere denne spesielle situasjonen også i framtiden.




Siden representanten Holten ikke har sete i Stortinget lenger, regner jeg med at representanten Slagsvold Vedums henvendelse til representanten Holten går til Hjemdal. Jeg legger meg helt flat angående formuleringen min i Vårt Land når det gjelder nybygg. Det beklager jeg. Der er jeg feilformulert. Det har jeg ikke noe problem med å innrømme, også fra denne talerstol.




Eirin Faldet hadde her overtatt presidentplassen.




