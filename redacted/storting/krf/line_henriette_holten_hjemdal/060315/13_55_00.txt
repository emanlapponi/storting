 Jeg takker også for dette
svaret, og jeg ser at her er det mulig å finne gode
løsninger.

Men som statsråden sikkert er kjent
med, har man også i Østfold måttet
løslate fanger fra varetekt den senere tiden. Det er nok
mange elementer som henger sammen med hensyn til folks oppfatning
av rettssikkerheten, men brudd i straffesakskjeden er vel et bidrag
til at vi får en negativ spiral. I Østfold er
det slik at vi har 41 plasser, og pr. dags dato har vi
36 i varetekt. I hele 2005, og også i
2006, har vi hatt behov for 70 varetektsplasser, så det
er et sprikende behov mellom det vi har, og det vi trenger.

Jeg er glad for at den rød-grønne
regjeringen følger opp det Bondevik-regjeringen gjorde
med hensyn til bygging av nytt fengsel i Halden, men jeg tror at
her må vi tenke helhet. Vi må tenke helhet også som
storting, for å opprettholde
rettssikkerhetsfølelsen til hvermann.

