  Jeg må takke statsråden
for et informativt og langt svar med mange nyanser.

Jeg stilte spørsmålet til
forhenværende olje- og energiminister Odd Roger Enoksen,
som svarte at Regjeringen vil legge opp til å utnytte potensialet
som ligger i opprusting av eksisterende vannkraftverk. Der er jo
da de to statsrådene enige. Men mitt spørsmål
blir i forhold til bransjens ansvar kontra det statlige. Statssekretær
Størvold sier at hun tror at bransjen vil ta
samfunnsansvar, og når prisene blir høyere, så vil
vi se det. Det sa hun til Dagsavisen i forrige uke.

Min utfordring til statsråden
er: Vi har lagt bak oss et år med meget høye
kraftpriser. Likevel ser vi ikke at bransjen
tar dette ansvaret. Statsråden legger nå opp til
en støtte på 4 øre pr. kWh i dette opprustingssystemet
som er ute på høring. Hvordan skal vi klare å få ut
det potensialet som er, når bransjen ikke tar
sitt samfunnsansvar tross høye
priser?

