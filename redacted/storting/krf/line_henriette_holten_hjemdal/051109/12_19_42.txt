  Jeg takker for svaret.

Det har vært en ryddig prosess fra
Diplom-Is’ side. Det er også opplagt
at Diplom-Is har et selvstendig ansvar for å vurdere og
foreta forretningsmessige beslutninger knyttet til virksomheten
ved avdelingen i Rakkestad. Men det undrer meg at statsråden
svarer i litt generelle vendinger, for det var jo ikke
mangel på engasjement i statsrådens parti tidligere
i høst når det gjelder liknende saker. Vi har nok
av saker vi kan trekke fram, der staten helt konkret har
gått inn med virkemidler når hjørnesteinsbedrifter
har vært truet av nedleggelse eller blitt lagt
ned. Jeg ber derfor om litt mer konkretisering.

Hvis Diplom-Is’ styremøte
skulle ta den endelige beslutningen om å legge ned avdelingen
i Rakkestad, kan statsråden antyde noe om størrelsesordenen
på den omstillingspakken det kan være
snakk om, når den oversikten som statsråden vil
ha på bordet først, foreligger?

