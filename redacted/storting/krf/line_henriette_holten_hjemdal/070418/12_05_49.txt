  Jeg takker statsråden for svaret.
Det var et grundig svar.

Disse nye metodene har vist at vi har en større
og mer livskraftig bjørnestamme enn det vi har trodd. Det
har kanskje vært en økning på 50 pst.
Vi har trodd at stammen var på mellom 25 og 55,
men den er i hvert fall på 71. Det er også områder
hvor vi ikke har registreringer pr. nå med denne
metoden.

Kristelig Folkeparti er
veldig glad for at vi får et bedre, et mer eksakt, tall.
Vi har også økt disse postene på vårt alternative
budsjett, men det er nå slik at med en større bjørnestamme øker også konfliktene.
Derfor er min utfordring til statsråden
om hun kan tenke seg at vi går inn og bruker lengre
tid på å nå bestandsmålet på 15
ynglende bjørner, at vi på en måte
kan bruke tiden nå når konfliktene vil øke?
En økning i bjørnestammen på 50 pst.
er nemlig for mange en drastisk økning i forhold til de
tall vi har regnet med.

Kan statsråden være
med på en slik tankegang? Statsråden viste til
Direktoratet for naturforvaltnings lisensjakt i fjor, men hva kan
vi gjøre nå med den økende konflikten som
vil komme?

