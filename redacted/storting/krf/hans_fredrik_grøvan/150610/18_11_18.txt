 EOS-utvalget skal føre løpende kontroll med de hemmelige tjenestene. Det er en sentral oppgave for utvalget å kontrollere at EOS-tjenestene ikke begår urett mot den enkelte. Det skal påse at tjenestene arbeider innenfor rammene av lov, forskrifter og instrukser, i samsvar med menneskerettighetene.


Det er et klart behov for et internasjonalt regelverk som beskytter borgernes privatliv mot urettmessig statlig og privat overvåking. Det er også helt klart behov for et styrket internasjonalt samarbeid mellom statlige organer som skal kontrollere sine hemmelige tjenester. Vi er kjent med at EOS-utvalget har tatt initiativ på ulike måter for nettopp å få dette til. Internasjonalt samarbeid mellom hemmelige tjenester er grenseoverskridende, mens kontrollen er nasjonalt begrenset. Dette understreker betydningen av at det er åpenhet om etterretningsvirksomheten samt klare regelverk for de nasjonale tjenestene.


Vi registrerer med tilfredshet at utvalget fører rutinemessig kontroll med tjenestenes informasjonsutveksling med samarbeidende tjenester, samtidig som en er nøye på å etterleve kontrollinstruksens pålegg om at det så vidt mulig skal iaktta hensynet til kildevern og vern av opplysninger mottatt fra utlandet.


Det er liten tvil om at EOS-utvalgets kontroller har bidratt til å sikre enkeltpersoners rettssikkerhet. Slik styrkes også folks tillit til at E-tjenestene opererer innenfor sine rettslige rammeverk. Det er viktig at vi kan stole på at tjenestene kontrolleres. I så måte gjør utvalget et godt arbeid.


Vi registrerer at utvalget i 2014 har mottatt et betydelig antall flere klager enn de foregående år. Fra Kristelig Folkepartis side er vi også positive til at utvalget har opprettet saker på eget initiativ.


Vi registrerer at lang saksbehandlingstid i klareringssaker skaper stor grad av usikkerhet, og det medfører i tillegg en uforholdsmessig inngripen i enkeltpersoners liv fra myndighetenes side. Det er bekymringsfullt at forholdene er slik de er, og vi forutsetter at tiltak iverksettes for å rydde opp i nettopp denne situasjonen.


På grunn av økende arbeidsmengde har det vært nødvendig å stille mer ressurser til disposisjon for utvalget. Det har vært nødvendig å styrke sekretariatet, noe som igjen har ført til at inspeksjonene har blitt bedre forberedt. Flere saker er blitt tatt opp på eget initiativ, og utvalget har kunnet arbeide mer dyptgående med enkelte prosjekter, noe som bl.a. har ført til færre særskilte meldinger til Stortinget. Det er nødvendig at sekretariatet ytterligere forsterkes i årene framover.


Vi vil ellers vise til at Stortingets presidentskap har nedsatt et utvalg som skal evaluere EOS-utvalgets arbeid og de rettslige rammer det arbeider innenfor. Mandatet ble utvidet etter innspill fra kontroll- og konstitusjonskomiteen, og også struktur for samarbeidet mellom EOS-utvalget og de hemmelige tjenestene samt bl.a. spørsmålet om hvordan en sikrer demokratisk kontroll av fremmede staters overvåking av norske borgere, ble innlemmet i mandatet. Det er viktig at dette arbeidet nå blir prioritert.


Det er grunn til å uttrykke tilfredshet med det arbeidet utvalget utfører. Fra Kristelig Folkepartis side ser vi positivt på det utvalget selv peker på, at E-tjenesten generelt er opptatt av å vise åpenhet og tillit gjennom sine orienteringer og tilrettelegging for utvalgets kontroll. Det er nødvendig å understreke betydningen av at kontrollene blir gjort mulig uten at den som kontrollerer seg selv, skal avgjøre omfanget av kontrollen.


Jeg viser ellers til saksordførerens presentasjon av komiteens innstilling.


