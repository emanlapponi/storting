 Sivilombudsmannens oppgave er å bidra til å sikre at det ikke øves urett fra den offentlige forvaltning mot den enkelte borger. Ombudsmannen har også en viktig oppgave i form av en forebyggende funksjon. Gjennom sin behandling av enkeltsaker blir ombudsmannens rolle av en holdningsskapende og faktisk også praksisskapende karakter.


Saksordføreren har gjort rede for komiteens innstilling, så jeg skal ikke gå så veldig mye inn på detaljene i den. Jeg har bare lyst til å ta opp et par forhold.


Jeg konstaterer at antall saker har ligget noenlunde stabilt de siste fire årene, men med en liten økning fra 2013 til 2014. Det er gledelig at det har vært en nedgang i ombudsmannens saksbehandlingstid. Det er det grunn til å merke seg med et positivt fortegn. Men vi kan også merke oss at et klart flertall av klagene, faktisk omtrent tre fjerdedeler, var rettet mot statlige forvaltningsorganer, og av dem er det flest klager som er rettet mot Nav og fylkesmennene.


Når det gjelder Arbeids- og velferdsetaten, er det ikke lenge siden vi behandlet en stor sak her i Stortinget om IKT-systemene. Det er faktisk en viss grunn til bekymring for om alle også i framtiden vil få riktig ytelse til rett tid. Selv om erfaringene med saksbehandlingstiden i Nav viser at det er gjort klare forbedringer, er det likevel grunn til å frykte ut fra årsmeldingen fra Sivilombudsmannen at det også framover vil komme mange klager på lang behandlingstid. Det er fortsatt et klart forbedringspotensial på saksbehandlingstiden ved mange av Nav-enhetene.


Kristelig Folkeparti har derfor sammen med alle partier bortsett fra Arbeiderpartiet og Høyre tatt til orde for å styrke rettshjelpsordningen på dette området gjennom opprettelse av et eget Nav-ombud. Det har vi også gitt uttrykk for i våre merknader i denne saken. Vi tror en slik ordning, i tillegg til å kunne gi flere mennesker hjelp i møte med en komplisert forvaltning, vil avlaste Sivilombudsmannen på sikt og bidra til nødvendige forbedringer også i Nav. Sivilombudsmannens melding for 2014 understreker nettopp behovet for et sånt Nav-ombud.


Årsmeldingen viser at Sivilombudsmannen og denne funksjonen blir respektert også av forvaltningen, og det er bra. I all hovedsak blir ombudsmannens vedtak lojalt fulgt opp av forvaltningsorganene. Det er viktig og har stor verdi for dem dette angår direkte, men også for samfunnet som sådant.


