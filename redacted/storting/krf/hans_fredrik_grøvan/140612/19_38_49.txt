 Interpellanten reiser viktige spørsmål rundt vedlikehold og ikke minst organiseringen av jernbanen i sin helhet. Jeg vil også takke statsråden for å legge en offensiv holdning til grunn for å kunne se på problemene med nye øyne.


Til tross for økte bevilgninger viser jernbanedriften at det nesten daglig er utfordringer knyttet til et stort vedlikeholdsetterslep. Det handler om det som flere allerede har nevnt: mangel på punktlighet og stenging av banestrekninger i kortere eller lengre perioder. Dette handler derfor ikke minst om hverdagen alle togpassasjerene opplever, og de forventninger vi skal være med å skape for dem for framtiden. Forutsigbarhet er et stikkord som er nevnt, og det vil jeg også understreke.


I og rundt de større byene vil kollektivtransporten være den klart viktigste løsningen for å takle framtidens befolkningsvekst. Bare i Oslo viser nye tall at vi kan passere 1 million innbyggere om bare litt over 20 år.


Dette stiller nettopp krav til punktlighet, men også til stor kapasitet inn og ut av byene, og det er interessant å registrere at jernbanen faktisk er populær. Flere og flere velger denne løsningen for sine daglige transportbehov – når det vel og merke er lagt til rette for det. Jeg synes det er interessant å registrere at også Fremskrittspartiet, som på 1990-tallet mente at jernbane var et dårlig egnet persontransporttilbud, nå klart har snudd. Regjeringen har ambisjoner om å vise handlekraft gjennom å etablere eget veiselskap, og det ønsker vi velkommen. Hva med jernbaneselskapet og organiseringen av hele jernbanesektoren? Regjeringen har invitert til idédugnad med frist for innspill den 9. mai i år. Vi venter i spenning på hva som kommer ut av det.


Kristelig Folkeparti tror det er nødvendig med en omlegging og en fornyelse av jernbanesektoren. Vi har snakket om fornyelse av jernbanen nå i snart åtte år – nå ønsker vi å se handling, og vi ønsker konkrete resultater. Slik vi ser det, er det to hovedgrep som bør på plass. For det første må vi få et eget jernbaneselskap som kan gi en bedre jernbane enn det Jernbaneverket makter i dag, og vi bør få økt konkurranse, både når det gjelder personbefordringen og vedlikeholdsarbeidet.


Vårt syn er at NSBs monopol i dag bør avvikles. Flere enn NSB og Flytoget bør kunne frakte passasjerer. Vi har ikke noe imot om Statens Jernväger, Flytoget eller andre frakter passasjerer på det norske jernbanenettet. Fra Kristelig Folkepartis side er vi opptatt av å få til en rigging rundt eierskap og drift som gjør at også NSB kan være en aktør som kan konkurrere på lik linje med andre selskaper. Vi tror at det skal være mulig å levere både flere og bedre persontogtjenester gjennom en omlegging og en fornyelse av sektoren. Vi tror også at en omorganisering av jernbanesektoren vil kunne skape flere muligheter for å slippe til private vedlikeholdsaktører. Det vil gi både økt entreprenørkompetanse på jernbaneanlegg samt bidra til å øke konkurransen med tanke på å få de beste løsninger til rimeligst pris. Økte midler til jernbanevedlikehold er viktig nå, og det er viktig framover, men vi tror også at en ny organisering av denne sektoren vil frigjøre midler og bidra til både bedre vedlikehold og større konkurranse.


Det er et politisk flertall her på Stortinget som nå vil fornye jernbanesektoren bl.a. ved legge til rette for økt konkurranse. Den utviklingen tvinger seg fram, og fra Kristelig Folkepartis side er økt konkurranse på dette området ønskelig. Dette er ikke ny politikk, men det er først nå, med det nye politiske flertallet og med en offensiv statsråd, at vi kan få til den betydelige fornyelsen av jernbanen som vi så sårt trenger. Nå er det tid for handling!


