 Det er blitt sagt i debatten i dag at arbeidsmarkedet er inne i sin verste krise på lang tid. Jeg lurer litt på, i likhet med statsråden, om det er en positiv tilnærming til den komplekse problematikken som vi står overfor her.




Det som er klart, er at Aetat står overfor betydelige utfordringer, om vi ikke skal si problemer. Brukerne av etaten opplever tydeligvis at man ikke får de tjenestene man forventer, og som man har behov for. Og det er flere årsaker til det, som det er blitt nevnt i dag. Man kan peke på at en av stressfaktorene, nemlig innføringen av det nye datasystemet, formodentlig vil medføre både innsparing og effektivisering på sikt, og det er viktig å ta med seg.




Aetats utfordringer fremstår derfor som akutte nå, men de er opplagt både langsiktige og i stor grad knyttet til en nødvendig utvikling og tilpassing av organisasjonen. Det er ikke tvil om at både ledelse og etat har en meget sentral rolle her. For den politiske diskusjonen er det derfor viktig at vi har det langsiktige perspektivet med oss. Jeg tror også det er viktig å anerkjenne at vi i denne sal faktisk har et felles engasjement i denne saken og dermed kan bli litt mer konstruktive i en del diskusjoner.




Arbeidet med Aetat må være et dugnadsarbeid mellom etaten og de politiske myndigheter. Det viser at det man fra politisk hold nå først og fremst må sikre etaten, er balanse mellom de oppgaver vi pålegger Aetat, og de ressurser vi tilfører. Som det ble påpekt bl.a. fra representanten Gitmark, er det også viktig å legge langsiktige føringer for etaten.




Det virker også som en del av frustrasjonen internt i Aetat har sin bakgrunn i at man ikke helt ser sin fremtidige rolle. Det er typisk for enhver organisasjon som opplever usikkerhet rundt sin fremtidige oppgave, at slitasjen på menneskene i organisasjonen blir urimelig høy. Som interpellanten pekte på, har Aetat en helt sentral rolle når det gjelder å gi flest mulig mennesker evnen til å leve av egen kraft, som vi sier i kristendemokratiet. Arbeid er et spørsmål om verdighet. Det er et spørsmål om personutvikling. Det er et spørsmål om foredling av mennesket. Arbeid er jo vår fremtidige, store utfordring når det gjelder sikring av velferden i dette landet.




Diskusjonen rundt kvalifiseringsredskapet Aetat er kompleks og viktig å ta, og det er viktig at vi kommer ut med et resultat som gir etaten stabile oppgaver fremover.




Jeg vil avslutningsvis peke på at statsråd Solberg i går understreket at Regjeringen følger nøye utviklingen i arbeidsledigheten, særlig blant unge, og lovet i den forbindelse å komme tilbake til Stortinget eventuelt med nye ressurser dersom det skulle være nødvendig.




