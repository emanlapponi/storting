 Jeg vil tillate meg å stille kommunalministeren
følgende spørsmål:

«I 1992 kom det fra Kommunaldepartementet
forskrift om nye prinsipper for fylkeskommunale budsjetter og
regnskaper. Disse innebar at private helseinstitusjoner som får
tilskudd fra fylkeskommunen, må bokføre feriepenger
som fordring overfor fylkeskommunen.

Finner statsråden det rimelig at private
helseinstitusjoner, som fra 1992 er blitt pålagt å føre
feriepenger som fordring
i forhold til fylkeskommunen, nå blir økonomisk
skadelidende fordi fylkeskommunene ikke vil gi refusjon
for feriepenger?»

 Jeg takker statsråden for svaret.

Dette er jo et problem som nok særlig
er knyttet til overgangsprosessen, overføring av spesialisthelsetjenestene
til statlig eierskap. Jeg er også klar over at
problemet ikke gjelder i alle
fylker, men i enkelte fylker, som statsråden sier, der
avtaleverket kanskje ikke har vært ryddig.

Jeg registrerer også at
statsråden ser det som naturlig at påløpne
feriepenger for de private institusjonene
blir inndekt av fylkeskommunen, uten at statsråden vil
gi en instruks fra denne sal.

