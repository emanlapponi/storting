 Eg vil òg få sende ein takk til interpellanten, og eg opplever at denne takken er litt meir heilhjarta enn den frå Høgre og Framstegspartiet. Det er fordi eg synest at den debatten me har hatt, ikkje har vist heilskapen innanfor dette området. Og eg opplever at det er nettopp det som er initiativet frå interpellanten, å vise heilskapen på dette området. 




Noko av det farlegaste me gjer, er når me set oss inn i bilen. Det trur eg ikkje me er oss bevisste. Derfor har dette først og fremst med haldningar å gjere. Når me ser på ulykkesstatistikken, ser me at me har ikkje nådd fram til, ikkje minst, dei unge mennene på dette området. Når me samanliknar tal frå Noreg med tal frå andre land – f.eks. Sverige – så ser me at unge menn i Noreg er overrepresenterte. 




Det er ikkje nødvendigvis sånn at me kan samanlikne dette fullt og heilt, men eg synest røykjelova er eit eksempel på eit tiltak der me òg gjekk i gang med eit upopulært tiltak som har ført med seg ei haldningsendring. I dag er det heilt andre haldningar i vidaregåande skule til det å begynne å røykje enn da samferdselsministeren var sosialminister. Så på relativt kort tid har det skjedd store haldningsendringar. Det viser at det går an dersom ein tør å gripe fatt i tiltak. 




Eg har lyst til å kommentere noko av det interpellanten tek opp. Det viktigaste er at fart er med på å drepe. Derfor er eg glad for det eg høyrde samferdselsministeren kom med i dag, at ho vil redusere farten. Eg har òg lyst til å peike på – nettopp det interpellanten er inne på – forskjellen knytt til ei fartsgrense på 80 km/t og ei fartsgrense på 70 km/t. Det kan utgjere forskjellen på om liv går tapt. 




Men eg har lyst til å utfordre litt når det gjeld det som er teke opp om midtrekkverk, for eg vil seie at det er eit område me har teke relativt ny lærdom av. Går me tilbake og ser på trafikktryggleiksdebatten på 1990-talet, var ikkje midtrekkverk det som prega debatten. Det er eit relativt nytt og viktig verkemiddel, og eg synest me skal stille oss spørsmålet: Har me hatt godt nok trykk på å få bygd nok midtrekkverk? Eit eksempel kan vere dette: Da komiteen var på Sørlandet, kjørte me på den nye europavegen, ein europaveg som er bygd for seks–sju år sidan og som stod ferdig i 2007 – og som er bygd utan midtrekkverk. Eg trur at om me hadde sett i gang det arbeidet i dag, ville me aldri ha bygd den typen europaveg, utan midtrekkverk. Paradokset er at ein relativt ny veg ikkje er god nok når det gjeld trafikktryggleik, i forhold til det som ville vore standarden i dag. Det er altså ein veg der bestillinga blei teke opp i 2001 – ti år tilbake i tid. Vegen var ferdig i 2007, og likevel er han på mange måtar allereie utdatert når det gjeld tryggleiksperspektivet. 




Så tek interpellanten òg opp det som går på vrakpant. Det er eg veldig glad for. Eg trur at ein av grunnane til at det er ein forskjell når det gjeld trafikkdød i Sverige og i Noreg, har med bl.a. ungdomsbilar å gjere. Eg er òg glad for det som blir teke opp om skolering og korleis me skal få ei betre utdanning. Eg kunne gjerne tenkt meg at statsråden hadde svart tydelegare på kva ein tenkjer i forhold til skular og opplæring. 




Så er det eitt område som ikkje er teke opp, og det er spørsmålet om eit uavhengig vegtilsyn. Ja, me har fått eit vegtilsyn på plass. Eg meiner framleis at det bør vere uavhengig av Vegdirektoratet. Det vil gi ein større legitimitet, og det spørsmålet høyrer òg heime i denne debatten. 




Så til slutt vil eg òg berre kommentere dette med alkolås. Der er det no kome tiltak i den seinare tida. Men òg på det området går altså Sverige framfor oss og er kjappare ute enn det Noreg er. 




