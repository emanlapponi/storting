 Kristeleg Folkeparti har i likskap med mange andre venta på at Regjeringa skal leggje fram ein opptrappingsplan for rusfeltet. Den var varsla for eit halvt år sidan. Rusmiddelmisbrukarane er blant dei som hadde fortent raske tiltak. Derfor er det veldig gledeleg at statsråden no i denne sal bekreftar at den planen er på veg. Me har store forventingar til han, og me håper òg at det der ligg tydelege forpliktingar når det gjeld både tiltak og pengar.




Som representanten Ludvigsen fortenestefullt har fokusert på: Det er store utfordringar og udekka behov i behandlingstilbodet til rusmiddelavhengige. Rusreforma skulle gi rusmiddelmisbrukarar med samansette problem betre og meir samordna tenester. Behandlinga skulle òg bli betre. Evalueringa av rusreforma som kom rett før jul, viste at det framleis gjenstår mykje. Mellom anna er dei private ideelle institusjonane si rolle uavklart. Det er tap av viktig kompetanse når desse institusjonane må stengje fordi dei ikkje har avtaler som sikrar finansiering av den behandlinga som blir gitt, samtidig som rusmiddelmisbrukarar står i kø for behandling. Kristeleg Folkeparti forventar at dei private ideelle institusjonane si rolle blir avklart i samband med opptrappingsplanen for rusfeltet, og at statsråden sikrar desse institusjonane og den kompetansen som dei sit inne med, ei rolle i omsorgstilbodet. Dette blei òg debattert i denne salen i ein interpellasjon frå Kristeleg Folkeparti før jul.




Noko som er like viktig som eit godt behandlingstilbod til rusmiddelavhengige, er eit godt ettervern, som òg statsråden framheva, det å ha ein plass å bu, ein fast aktivitet å gå til til dagleg, som studiar eller jobb, og etablering av nettverk med familie, vener og kollegaer. Kristeleg Folkeparti sette dette i fokus i samband med behandlinga av omsorgsmeldinga. Dersom ikkje dette er på plass etter ferdig behandling, er det ein stor sjanse for at behandlinga blir forgjeves. Det må satsast ytterlegare på samhandling mellom spesialisthelsetenesta, dvs. dei som har ansvar for den tverrfaglege rusbehandlinga, og kommunane. Individuell plan må brukast aktivt, og det må leggjast til rette for at alle involverte får utbyte av å lykkast.




Eit viktig aspekt i ein opptrappingsplan for rusfeltet er fokusering på førebygging av rusmiddelmisbruk. I VG i går kunne me lese at fleire unge brukar kokain, særleg som partydop. I 2006 gjorde politiet rekordbeslag av kokain, hasj og amfetamin. Det er grunn til å tru at bruken er større enn nokon gong. Dette er alarmerande, og Kristeleg Folkeparti forventar konkrete tiltak snarast, for å gjere noko med nettopp dette.




Særleg må det satsast på det rusfrie fritidstilbodet for ungdom, og på haldningskampanjar. Ein rapport frå IRIS for kort tid tilbake, viser at tidleg hjelp til barn og deira familiar kan forhindre både rusproblem og psykiske og sosiale vanskar. Tidleg innsats retta mot barn både i barnehage og i grunnskule, og mot deira familiar, er derfor viktig. Derfor er det òg bra at statsråden varslar tiltak for å rette opp i dette.




