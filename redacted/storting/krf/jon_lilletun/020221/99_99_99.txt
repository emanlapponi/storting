 Noreg har heilt sidan statsdanninga vore eit fleirkulturelt samfunn. Her har det budd nordmenn, samar, kvenar og romanifolk, for å nemne nokre. Historia om storsamfunnets behandling av mange av desse viser at vi har gjort mange overgrep og feil i høve til fleire minoritetar. Det bør mane oss til audmjukskap i forhold til korleis vi taklar dagens situasjon – og i forhold til at vi har dei ferdigskrivne løysingane her hos oss.




Det er elles innvandring i nyare tid frå land utanfor Norden som har gjeve omgrepet «eit fleirkulturelt samfunn» eit nytt og utvida innhald. Min påstand er at vi i Noreg ikkje fullt ut har teke tak i dei utfordringane som målsetjinga om eit integrert og harmonisk samfunn vil medføre.




Når befolkninga meir består av menneske med ulik etnisk, nasjonal, kulturell og religiøs bakgrunn, trengst ein politikk for å sikre alle, og det er det vi heile tida må arbeide for – lik moglegheit til deltaking i samfunnet, likeverdige levekår, tryggleik i kvardagen og vern mot overgrep. Mykje av diskusjonen i den seinare tida har teke utgangspunkt i religion og kultur. Religion og kultur er viktig for dei fleste av oss. Sjølvsagt må vi ta vare på enkeltmenneskets rett til religionsfridom. Det må sjølvsagt vere lov for alle religionar å hevde ynsket om at alle deira ungdommar primært skal finne seg ein i sin eigen kulturkrets, i sin eigen religionskrets. Det som vert heilt uakseptabelt, er den dagen ein bruker vald eller andre tiltak for å oppnå dette. Difor er det grunn til å utfordre både skulesystemet og kultursystemet innanfor alle religionar til å ta tak i akkurat dette med imamar og andre. Det er eit pålegg ein må gje.




Men eg må på det sterkaste ta avstand frå representanten Andersens påstand om at dette er vanleg sånn generelt i alle religionar. I historia er det mange ting vi skal be om tilgjeving for. Når det gjeld dagens situasjon, er det ein grov påstand å seie at vald vert teke i bruk som eit instrument i f.eks. kristne samanhengar, og det å knyte opp enkelte kristne friskular i denne samanheng, er heilt bak mål. Derimot er eg samd i veldig mange av dei tiltaka som representanten Andersen nemnde, og måten ho elles skildra problemet på. Difor beklagar eg det overtrampet ho hadde her.




Elles vil eg vise til interpellanten sine framlegg, som er gode, og eg vil gje ros til kommunalministeren. Eg tykkjer ho på ein god måte grip tak i problemstillingane, og eg ynskjer ho og dei andre seks statsrådane lukke til med arbeidet vidare.




