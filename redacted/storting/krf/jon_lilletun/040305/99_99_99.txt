 I vår eigen verdsdel, Europa, er det altså slik at mange menneske kvar månad berre forsvinn. Dei vert bortførte. Heilt grunnleggjande basale menneskerettar vert krenkte gjennom tortur og tilfeldig fengsling. For mange er tryggleik i kvardagen ein fjern draum.




Interpellanten tek opp ei viktig sak. Ein må ikkje la vere å ta opp slike saker, ein må ha debattar som viser klart at det norske storting følgjer med og har klare meiningar om dei brota som interpellasjonen handlar om. Det er òg viktig at vi har fått eit så godt og klart svar som vi har fått frå utanriksministeren om Noregs syn på realitetane i denne saka. Sjølvsagt er dette ei russisk sak, som må løysast innanfor den ramma, men det er òg nødvendig å peike på kva som må takast vare på.




Som utanriksministeren sa: Russland har ein legitim rett til å kjempe mot terrorverksemd. Men kampen mot terror må ikkje verte eit dekke for å setje til side grunnleggjande menneskerettar. Vi kan ikkje late att auga for at russiske militære og andre grupper faktisk nesten utan risiko for straff kan utføre slike overgrep i Tsjetsjenia. Realiteten i Tsjetsjenia er at den væpna konflikten går vidare.




Eg har hatt gleda av å møte den politiske journalisten Anna Politkovskaja, som har arbeidd med å dokumentere det som skjer i Tsjetsjenia. Det ho hadde å fortelje, det ho kunne dokumentere, gjorde eit sterkt inntrykk. Det er viktig at ho får oppbakking til å forsetje arbeidet sitt, og det er viktig at vi har kontakt med NGO-ar og grupper i Tsjetsjenia som arbeider for å betre situasjonen. Det hjelper at Europa følgjer med. Vi må vise russiske myndigheiter at den europeiske familien ikkje har gløymt situasjonen der, og at det har ein konsekvens å forsetje som no.




Parlamentarikarforsamlinga i Europarådet vedtok i april 2003 ein sterkt formulert resolusjon. Her vert det peika på det at dei russiske styresmaktene ikkje gjer stort når det gjeld å gje borgarane vern mot brot på menneskerettane. Vidare vert det peika på at klimaet med straff-fridom er hovudårsaka til at overgrep frå russiske og tsjetsjenske styrkar førekjem.




Eg er glad for at interpellasjonen kom opp, for at det kom eit godt svar frå utanriksministeren, og for at salen her tydeleg seier frå om korleis ein ser på situasjonen.




