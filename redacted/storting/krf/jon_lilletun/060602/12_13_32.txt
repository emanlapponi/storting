 Interpellanten tek opp eit svært viktig og alvorleg tema. Det er greitt i etterkant, tre år etter, å seie at vi handla rett då vi sa nei til krigen. Det er ein god følelse. Samtidig hjelper det folk i Irak lite, og det er det som er utfordringa framigjennom.




Det er nokre refleksjonar som ikkje har vore gjorde her i det heile i dag. Eg har ikkje noko svar i forhold til dei, men eg har lyst til å ta dei opp likevel. Det er ikkje tvil om når det gjeld feil, at alt som kunne gjerast i forhold til sivil administrasjon og å byggje på det som var av styringsevne i Irak, vart valsa ned. Det er heilt klart at det er ein av dei store tabbane som vart gjorde. Samtidig undrar ein seg då i dag: Ville situasjonen i Irak tole at USA og Storbritannia no trekte seg ut? Det har eg lyst til å få nokre vurderingar frå utanriksministeren på. Det er jo klart at dersom det er deira nærvær som gjer at desse terroristorganisasjonane innetter i Irak får det gjennomslaget som dei får, kunne jo det vere vegen å gå. Samtidig verkar det eg no seier, naivt. Så eg har ikkje svaret sjølv, men eg synest det er eit spørsmål som må verte stilt, for når eg møter folkelege vurderingar av dette, er det veldig mange som meiner at løysinga er at okkupantane trekkjer seg ut. Det er heilt opplagt at vi nesten samla var imot at dei skulle kome dit, men spørsmålet er kva vi meiner i forhold til om dei skal trekkje seg ut eller ikkje. Det er ei utfordring.




Når det så gjeld situasjonen innetter i Irak, er det klart at det er beklageleg at to kulturnasjonar som Storbritannia og USA har gjort så mykje folkerettsleg feil som dei har gjort. Dessverre er eg redd det er ein del av krigens vesen. Eg trur ikkje vi ser krig nokon plass der slike ting ikkje skjer. Det er noko av det uhyggjelege med krig. Eg tek sjølvsagt klart avstand frå det, men det er ikkje slik at dei åleine står for valden, terroren, drapa og undertrykkinga i Irak i dag. Det gjer jo til dei grader òg dei terrornettverka som har etablert seg, og som på tvers av dei gamle folkegruppene ser ut til å ha fått grobotn. Det er ikkje så lett å få oversikt over det, men det er opplagt at dei i alle fall ikkje forårsakar mindre liding kvar dag enn det okkupantmyndigheitene gjer, som dessverre òg har gjort så mykje feil.




Vi må snakke sant om det som skjer. Terrorsituasjonen og drapa som skjer kvar einaste dag, har nok eit omfang utover det som har skjedd i Abu Ghraib, og no den siste massakren, som vi sjølvsagt må ta klart avstand frå, og som nokon må verte stilt til ansvar og få dom for.




Når det så gjeld Iran, synest eg faktisk det er grunn til akkurat her å rose USA, som har vore fastlåst i forhold til direkte forhandlingar i vel 30 år. Ut frå alvoret i situasjonen seier dei at dei er opne for direkte forhandlingar. Eg synest det er ein positiv ting å ta med seg, og det bør vi håpe kan vere det som fører fram.




