 Eg vil tillate meg å meine at konstateringa til representanten Haga om at stortingsfleirtalet ikkje ynskjer debatt, var noko forhasta og vel dryg. Det er ikkje det som står i fleirtalet sine merknader. Og alle dei forholda som representanten Haga tok opp, kan sjølvsagt takast med i den debatten som vi får i samband med globaliseringsmeldinga. No kan utanriksministeren sjølv kommentere det, men så vidt eg har forstått, vil denne meldinga kunne kome i løpet av året – altså i god tid før det begynner å gå mot ei avslutting av den prosessen som no er i gang i forhold til WTO.




Dette begynte jo med ei utgreiing om korleis dei internasjonale marknadskreftene verkar og korleis ein kunne få styring og kontroll med vår eiga utvikling i forhold til det, og det er det utgreiingsarbeidet som vert vidareført no. Det vert då fokusert på moglegheitene og utfordringane ved globaliseringa, og i den samanhengen er arbeidet i WTO sentralt.




Det er viktig og nødvendig med debatt rundt dette – sjølvsagt er det det. Og det er ein debatt ute i samfunnet, slik som representanten Haga seier. Men det er òg eit poeng å setje den debatten inn i ein samanheng, for det er jo kva heile den nye globaliseringssituasjonen på ein måte utfordrar oss på og gjev oss moglegheiter til, som gjer at vi andre faktisk synest det er viktig å ta med alle forhold når vi fyrst skal drøfte dette. Det gjeld å kunne sjå WTO i eit breitt perspektiv. Det var grunnen til at vi sa at vi ikkje ynskte ei eiga melding isolert om WTOs avtaleverk og forhandlingar for det norske samfunnet.




Moglegheitene som ligg her, er å leggje til rette for økonomisk vekst og framgang i alle land, ikkje minst i utviklingslanda. 142 av WTOs medlemsland er u-land, og det er klart at dersom vi organiserer dette arbeidet godt, er det enorme moglegheiter for at dei kan få framgang. Og etter den empirien som ligg føre, er det handel og den typen avtalar som faktisk i stor grad har ført desse landa framover. Vi treng internasjonalt samarbeid i ei verd som vert stadig meir sårbar.




Vi skal òg syte for at vi i Noreg får arbeid for alle, vidareutvikling av næringslivet, rettferdig fordeling og ei berekraftig utvikling. Då er det faktisk sjølvsagt at vi skal ta omsyn til det som vart sagt om eit småskalalandbruk og alt det andre som representanten Haga hadde med. Men det ville på ein måte ha vore merkeleg om det var slik at alle dei landa som no er aktivt med i WTO-prosessen, syntest at problema var så store – for eg høyrde ikkje om noko anna enn problem i representanten Hagas innlegg i forhold til kva WTO representerer. Det er heilt opplagt at det er problematisk på ei rekkje område også for oss, men summen er at det er ein viktig prosess. Regjeringspartia ynskjer å vere med og debattere det, men vi ynskjer òg å sjå det i samanheng med den internasjonale utviklinga totalt og i forhold til det oppdraget som Stortinget har gjeve både til den førre og den noverande regjeringa.




Eg gler meg derfor til å møte representanten Haga i ein debatt om dette der vi har felles standpunkt når det gjeld å ivareta det norske samfunnet i by og land, men vi skal òg hjelpe den tredje verda til å kome fram til livsvilkår som liknar meir på våre enn det dei gjer i dag.




Inge Lønning hadde her gjeninntatt presidentplassen.




 Eg skal vere svært kort.




Eg vil berre seie meg svært glad for at det siste innlegget frå representanten Haga uttrykte noko heilt anna enn det både forslaget og fyrsteinnlegget til representanten Haga presenterte, der det stort sett var problema som var overskyggjande. Men no kom det òg eit anna perspektiv fram. Då synest eg faktisk denne vesle runden her var nyttig, og så ser vi fram til den store debatten etter at stortingsmeldinga har kome.




