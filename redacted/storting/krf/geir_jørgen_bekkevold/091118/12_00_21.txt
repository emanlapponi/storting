 Takk for svaret. Under sentrumsregjeringen ble det gjennomført en gjennomgang av
              gjeldende norsk praksis av flyktningdefinisjonen i 1951-konvensjonens artikkel 1 A,
              med det siktemål å myke opp praksis. Det ble presisert at en person med homofil
              legning i utgangspunktet har rett til asyl dersom personen ved å ta konsekvensen av
              sin legning risikerer å bli forfulgt ved retur til hjemlandet. Og med virkning fra 15.
              januar 1998 iverksatte sentrumsregjeringen den gang retningslinjene for nye
              asylkriterier. Man så behovet for å presisere denne særskilte gruppens behov for
              beskyttelse. Denne gruppen er også sårbar under opphold i Norge, og noen må også i
              leve i skjul her. Vi har sett alvorlige oppslag av hatvold mot homofile, og jeg vet at
              justisministeren har gått i spissen for å bekjempe denne forfølgelsen. Vil statsråden
              allikevel gjennomgå praksis når det gjelder homofil anførsel, og vurdere å lempe på
              kravet til beskyttelse? 

