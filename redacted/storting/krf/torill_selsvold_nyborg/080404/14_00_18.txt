 Interpellanten tek opp eit aktuelt tema: å gje pasientar med tunge lidingar og stort pleiebehov eit kvalitativt godt tilbod innan kommunehelsetenesta, uansett kor i landet ein bur. Denne utfordringa er vorten tung for mange kommunar og er stadig på den politiske dagsordenen i møtet mellom kommunar og kommunar, og mellom kommunar og fylke. 




Fokuseringa dei siste åra har svært mykje vore på einerom og omsorgsbustader. Derfor manglar stadig fleire kommunar både økonomi, kompetent personell og faktisk i nokre tilfelle plass til å kunna ta seg av denne tunge gruppa pasientar på ein kyndig måte. 




Samhandling er eit viktig stikkord, som vi har høyrt her i dag også. Det å setja pasienten i sentrum og få ulike etatar, institusjonar, kommunale og statlege nivå til å arbeida saman vil vera avgjerande for at tilbodet skal verta godt. Primærhelsetenesta og spesialisthelsetenesta må samarbeida med sikte på større fleksibilitet både praktisk, fagleg og økonomisk for dei stadig fleire pasientane som har særleg tunge behandlingsbehov. 




Like viktig er det å ha ei finansiering som gjer det mogleg å gje eit fleksibelt pleietilbod som tek høgd for at menneske har ulike ynske og behov. Interpellantens formulering om at kommunane «får stadig ansvaret for flere pasienter med tunge lidelser og et stort pleiebehov», går på heile spekteret av alvorlege helsetilstandar med behov for ulik medisinsk behandling, hjelpemiddel og tett samarbeid med pårørande. Dette krev kompetanse i dei kommunale tenestene, noko som kan vera ei utfordring, spesielt i mindre kommunar. Det krev også ein pleiefaktor som varetek den nødvendige roa og ramma i kvardagen, både for pasient og for pårørande.




Interpellanten tek opp palliativ behandling. Målet for all palliativ behandling er å gje pasient og pårørande ein best mogleg livskvalitet. Hospice er eit tilbod i enkelte kommunar, også som dagtilbod for dei som ynskjer å bu heime. Verdigrunnlaget i hospice-filosofien er optimal behandling, pleie og omsorg, individuelt tilpassa den einskilde pasient når det gjeld dei fysiske, psykiske, sosiale, åndelege eller eksistensielle behova. 




Kristeleg Folkeparti legg til grunn eit holistisk menneskesyn og meiner det er viktig å ta vare på heile mennesket. Gode gjennomtenkte tilbod skapar tillit og tryggleik for pasientane, for dei pårørande og for helsepersonellet. 




Eit anna tilbod er ambulerande palliative team med fleksible ordningar der kommunehelsetenesta og spesialisthelsetenesta samarbeider om eit heilskapleg tilbod. 




Kristeleg Folkeparti meiner at fleire faste legar må verta tilknytte både sjukeheimar og heimesjukepleien. Dette vil vera naudsynt for å vareta dei utfordringar interpellanten peikar på.




Statsråden vektla i innlegget sitt ei styrkt satsing på den kommunale helsetenesta på ulike område, og ho nemnde viktige tiltak for å nå dette målet. I tillegg arbeider Regjeringa akkurat no med å finna betre økonomiske ordningar. Dette ventar kommunane på, og eg ynskjer Regjeringa lykke til med dette arbeidet.




Å få til einskapleg og likeverdig behandling uavhengig av kor vi bur i landet, er eit viktig felles politisk mål. For Kristeleg Folkeparti handlar det om eit verdig liv - med pasienten i sentrum. 




