(ordfører for saken): 

Datatilsynets årsmelding har som vanlig tre hoveddeler når den legges fram for Stortinget. Det er Justisdepartementets merknader til årsmeldingen for 1999, styrets beretning for det samme år og uttalelse fra Datatilsynets direktør om virksomheten for det samme året. 




Når det gjelder merknadene til Datatilsynets årsmelding, er komiteen tverrpolitisk enig. Vi merker oss at personvern er et område i utvikling og under stadig press. Det betyr at dette kan få betydning for Datatilsynets arbeidsbyrde. Vi er enig i at det er viktig at departementet foretar en løpende vurdering av det ressursbehovet som Datatilsynet har. 




Når det angår Datatilsynets styre, er komiteen også svært tilfreds med at både vedtaksprotokollen og referatprotokollen fra styret blir offentliggjort. Det er i overensstemmelse med det som vi senere i dag i Odelstinget skal snakke om når det gjelder offentlighetsloven. 




Vi har også merket oss at Datatilsynets saksbehandlingstid er blitt redusert som følge av et hurtigsvarsprosjekt. Det mener vi er viktig. Vi synes også at Datatilsynet har foretatt en fornuftig prioritering av de ulike delene av saksbehandlingen. 




To andre oppgaver som komiteen mener det er svært viktig at Datatilsynet er aktiv i forhold til, gjelder for det første høringsuttalelser. Disse bidrar til at samfunnsplanleggere og beslutningstakere har tilstrekkelig informasjon om personvern og sikring av opplysninger. Det andre er at man foretar kontrollbesøk til dem som behandler personopplysninger. Det er med på å skape en god dialog, det skaper oppmerksomhet om dette temaet, og det gir informasjon som øker bevissthetsnivået om behandling av personinformasjon. 




Til slutt: Vi har merket oss at fra 1. januar kommende år vil det administrative ansvaret for Datatilsynet bli overført til Arbeids- og administrasjonsdepartementet.




