 Jeg tillater meg å stille følgende
spørsmål til justisministeren:

«I forbindelse med Innst. O. nr. 51
for 1998-99 om lov om styrking av menneskerettane si stilling i
norsk rett (menneskerettsloven) ble det snakket om en instans som skulle
kvalitetssikre lovforslag i forhold til Den europeiske menneskerettskonvensjonen
(EMK) før lovforslaget presenteres for Stortinget.

Er det etablert noen ordning,
og blir denne kvalitetssikringen praktisert i alle departementer?»

 Jeg takker statsråden for svaret.
Det var klargjørende. Det svirrer nemlig rykter om at ikke alle
kvalitetssikrer sine forslag, at det fremmes forslag og
vedtas lover som ikke har vært gjenstand for
den kontrollen som statsråden nå beskriver. Etter
det jeg forstår, legges altså alle lovforslag
fram for lovavdelingen i Justisdepartementet for vurdering. Jeg forstår også at
det som kan ha en sammenheng med Den europeiske menneskerettskonvensjonen,
blir sjekket, slik at man så godt som det sannsynligvis
i den sammenheng lar seg gjøre, får kontrollert
at man ikke legger fram noe som umiddelbart vil bli oppfattet
som stridende mot EMK.

 Jeg synes statsråden har gitt meget gode
og fyllestgjørende svar på dette spørsmålet,
og jeg synes det virker som om vi ut fra dette kan ha en nokså utbredt
trygghet i forhold til at vi sikrer oss før vi vedtar lover,
og at vi av den grunn ikke på noen måte
kan beskyldes for med åpne øyne å vedta
noe som vi i etterkant vet vil bli overprøvd i Strasbourg.

