 «Drosjenæringen i Drammen
forteller om en eksplosiv økning i antallet pirattaxier.
Det hevdes at pirattaxinæringen omsetter for om lag 200
mill. kr årlig. Næringens inntekter rapporteres ikke
til likningsmyndighetene og unndras dermed beskatning. Førerne
av pirattaxi har videre ikke forsikring som
ivaretar hensynet til passasjerene om det skulle skje en ulykke.

Hvordan vurderer statsråden utviklingen
i pirattaxinæringen, og mener statsråden
det er behov for tiltak for å komme næringen til
livs?»

 Ja, jeg kan i stor grad slutte meg til det
statsråden sier, og takker for svaret.

Jeg er også enig i at «næring» sikkert
er et upassende ord i denne sammenheng, fordi dette er av de tingene som
er ulovlig, og da bør det heller ikke være noen
næring.

Det som jeg synes er viktig – det
er mange vesentlige momenter i det statsråden har svart – er
at det understrekes nødvendigheten av at man gir dette
fagområdet, eller manglende fagområdet,
den nødvendige oppfølging, slik at flere etater
samarbeider. Det har vært skrevet, senest i går
i Aftenposten Aften, og i Drammens Tidende, også i går,
om at politiet nå vil se på dette
med patruljer og annen oppfølging, kanskje nå spesielt
i tiden fram mot jul når det er lange køer
og også drosjenæringen har et spesielt
ansvar for å sørge for at folk ikke
blir stående for lenge og vente.

 Jeg takker igjen for svaret fra statsråden.

La meg bare som en siste oppfølging
av dette understreke at statsråden i svaret sier
at det bør være

«en
streng og konsekvent straffeforfølging av de ulovlige forholdene».

Jeg tillater meg da å spørre,
fordi jeg ikke vet det, om hva den strenge straffeforfølgingen
består i. Personlig stiller jeg meg spørsmålet:
Burde man ikke f.eks. inndra førerkortet til
disse personene? Burde man gå så langt som å beslaglegge
pirattaxibilen? Og ikke minst lurer jeg på dette
med beskatning av den såkalt svarte inntekten. Så langt
jeg har fått opplyst, og som det er blitt meddelt gjennom
avisen i Drammen, sier skatteetaten at dette ikke
er noe de prioriterer. Har statsråden noen synspunkter
på disse forholdene?

