 Bare ganske kort. Det er i år 50-årsjubileum for Vestunionen, og jubileet ble markert i forrige uke.




Representanten Inge Lønning sa i formiddag – jeg kan ikke sitere ham korrekt på det, men innholdsmessig var det omtrent slik – at det er en fare for at så lange samarbeidsforhold kan bli en selvfølgelighet uten engasjement.




Når det gjelder Vestunionen, er det kanskje noe av en sannhet, uten at jeg skal trekke det for langt. Men det er en meget usikker framtid for Vestunionen, i og med at Vestunionens operative oppgaver er blitt overført til EU. Derfor gjenstår i Vestunionen mer samtaler og diskusjoner på parlamentarikernivå. Men det er viktig i seg selv. Imidlertid er det ingen grunn til å legge skjul på at Vestunionens generalsekretær Javier Solana har blitt invitert, men ikke funnet det bryet verdt å møte opp på de sju foregående sesjonene. Det sier vel også noe om generalsekretærens vurdering av betydningen av Vestunionen.




Ikke desto mindre har jeg tillatt meg ved en rekke anledninger å påpeke forhold som jeg har ment er av viktighet for Norge i Vestunionen. Det går på uklarhet i forhold til nasjonale parlamenters rolle i ESDP og den demokratiske åpenheten, som det ikke synes å være for mye av. Det demokratiske underskudd er Vestunionens parlamentarikere opptatt av og har snakket mye om, og de har levert fra seg mange skriftlige utsagn om det.




Jeg har også benyttet anledningen til å tale Norges sak i forhold til det som går på forsvarsmateriell. Vi hadde for ikke mange månedene siden også en delegasjon fra Vestunionen på besøk her i Norge for å se nettopp på dette, ikke minst knyttet opp mot Kongsberg-distriktet.




Jeg har ikke noen grunn til å forlenge denne dagens debatt i Stortinget ytterligere. Jeg vil bare understreke at denne unionen nå har levd i 50 år. Jeg tror ikke framtiden for organisasjonen heretter er lang!




