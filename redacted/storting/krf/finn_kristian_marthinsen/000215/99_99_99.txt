 Representanten Simonsen har som utgangspunkt at relativt få personer står bak en stor andel av kriminaliteten i Norge. Det er vi ikke uenig i. Vi kan også nikke bekreftende til utsagnet om at dersom disse personene tas ut av den kriminelle sirkulasjon, vil antall kriminelle handlinger reduseres betraktelig. Den matematikken er det ikke vanskelig å være med på. Men i det videre resonnement og i forslag til løsning er Kristelig Folkeparti grunnleggende uenig med representanten Simonsen fra Fremskrittspartiet.




For å sikre at målsettingen om å fjerne gjengangerne, eller de vanekriminelle, som representanten benevner dem denne gangen, mener han at det mest effektive er å holde dem innesperret, gjerne på livstid. Men for å få til dette må straffenivået endres radikalt. Ja, representanten Simonsen vil innføre et nytt prinsipp og radikal straffemetodikk. For hver ny domfellelse ganges straffutmålingen med det nummer i rekken som domfellelsen er. Er det tiende gangen man dømmes, og normaldommen ville være ett år, blir det ti år i stedet. Det skal være slutt på prinsippet om forholdsmessighet mellom straffenivå og forbrytelse, selv om Simonsen riktignok i sin begrunnelse framstår som en skihopper som skjærer gjennom svevkurven. Etter en tilsynelatende dristig utgang fra hoppet viser det seg raskt at det allikevel ikke stemte på hoppkanten, og han skjærer gjennom svevkurven, trekker seg, og lander på kulen, altså er det et mislykket forsøk, hvor dramatikken ligger i forslagets ordlyd om automatisk å gange opp straffutmålingen, mens svevkurven brytes gjennom begrunnelsen, der det sies at det skal være en sammenheng mellom de kriminelle handlingene som blir begått, og den straffen som idømmes – og dermed plasker han i kulen.




Hvorfor vil ikke Kristelig Folkeparti være med på Simonsens gjentatte forsøk på å framstå som de kriminelles bekjemper og samfunnets ivrige beskytter? Det er fordi vi har et annet utgangspunkt for tenkningen omkring straff, og fordi vi også i forhold til kriminelle har respekt for menneskeverdet som grunnleggende forutsetning. For oss handler det ikke bare om at samfunnet skal kvitte seg med et problem på enklest mulig måte ved å bruke multiplikasjonssystem og fengselsmurer, det mener vi er overflatisk og uverdig for et demokratisk rettssamfunn. Er det rett å stemple mennesker som begår sin andre og tredje kriminelle handling som vanekriminelle? Er det forskjell på kriminalitet i Simonsens multiplikasjonssystemtenkning, eller skjæres alt over én kam der kriminalitet er kriminalitet uansett grad og omfang?




Kristelig Folkeparti er grunnleggende uenig med representanten Simonsen i hans forslag i denne saken. Men det er enighet mellom oss om at straffenivået må skjerpes på en del vesentlige områder, spesielt i forhold som berører overgrep mot mennesker. 




Når det gjelder gjengangere i straffesaker, viser jeg også til innlegg jeg holdt i saken om representantene Hagen og Simonsens framlegg om domstolenes såkalte kvantumsrabatt. For å få gjengangerne ut av køen av lovbrytere raskest mulig er det nødvendig med redusert saksbehandlingstid og hurtig iverksettelse av straffereaksjon. Videre må det gis åpning for å dele opp pådømmelsen av flere straffbare handlinger begått av en og samme person. Dessuten kan det være effektivt med utvidet bruk av varetekt overfor de mest aktive gjengangerne. Det kan også være grunn til å vise til den mulighet for høyere straffeutmåling som gjeldende strafferammer gir åpning for. Men for øvrig framgår det med tydelighet av komiteens merknader til saken vi behandler og saksordførers presentasjon, at alle partiene og Regjeringen tar det påpekte problemet alvorlig.




Når imidlertid representanten Simonsen drister seg til å karakterisere de øvrige medlemmene av justiskomiteen som personer som ønsker at hensynet til lovbryter går foran hensynet til offeret, eller at vi tar de kriminelle under våre vinger – ja, da forutsetter i hvert fall det siste at representanten Simonsen ser på sine medrepresentanter i komiteen som engler sammenlignet med ham selv.




