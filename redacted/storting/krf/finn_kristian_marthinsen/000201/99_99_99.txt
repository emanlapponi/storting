 Når jeg tar ordet i denne saken, er det fordi jeg ønsker å understreke at komiteen er fullstendig klar over at det finnes personer som befinner seg i den situasjonen som innholdet i Dokument nr. 8-forslaget fra representanten Bastesen viser til. Men komiteen ønsker samtidig å sørge for at disse ungdommene får mulighet til å utøve et yrke på en slik måte at ikke offentlige lover legger hindringer i veien for en aktiv fiskerideltakelse. Det er det som ligger i komiteens innstilling, og det må bero på en misforståelse når representanten Falch tolker dette som et avslag og ungdommene rister på hodet – det kan i hvert fall ikke være av det som i dag blir vedtatt. 




Selve ordlyden i forslaget fra representanten Bastesen beror sikkert på vurdering av hvilken lov som må endres. Justiskomiteen har gjennom svar fra justisministeren og gjennom de svar som er gitt til representanten Bastesen her i salen, fått klarhet i – og er overbevist om – at det ikke er den loven som det henvises til, som det må gjøres endringer i, fordi den er ikke til hinder. Men dersom det er andre lover, andre regler, som hører inn under andre departementer, som legger en begrensning på muligheten, ber komiteen justisministeren om å ta kontakt med de øvrige departementer som dette måtte være aktuelt for, og sørge for at de hindringene som måtte finnes, ryddes av veien. Det er en positiv innstilling til ungdom som ønsker å gjøre et stykke arbeid, og loven skal ikke hindre dem i å gjøre det. Det er det komiteen i en enstemmig innstilling faktisk sier.




