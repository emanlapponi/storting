  Forhåpentligvis til glede for justisministeren
tillater jeg meg å stille følgende spørsmål
til fagstatsråden: 

«Enkelte iranske asylsøkere
som konverterer til kristendommen mens de er i Norge,
synes å utsettes for fengsling og tortur når de
sendes tilbake etter avslag på søknaden. Dette
kommer i tillegg til eventuelle andre anklager.

Kan statsråden avkrefte at så skjer,
og mener statsråden at dersom det er noen grunn til tvil
om de iranske myndighetenes holdning og handling i slike forhold,
så bør dette være viktig grunn til innvilgelse
av asylsøknaden?»

  Dette er et veldig viktig prinsipielt spørsmål,
fordi det handler om hvorvidt vi følger opp når
asylantene vender tilbake til det landet de kommer fra.

 Jeg sitter med informasjon fra forskjellige
kilder som jeg får tilgang til, som sier at mennesker som
har konvertert fra islam til den kristne tro, blir utsatt for forfølgelse når
de kommer hjem. Jeg kan også henvise til at den pakistanske
imamen Nehmat Ali Shah i programmet «Tanker om tro og tvil» på NRK
TV høsten 1994 uttalte at «den som vender det
islamske samfunn ryggen, sår splid i fellesskapet og skal
bøte med livet». Det er altså holdningen
overfor en som konverterer – for det å forlate
islam, er å vende det muslimske samfunn ryggen. 

Hva mener justisministeren om dette utsagnet
fra imamen?

 Jeg er bekymret med hensyn til dette feltet
og var det også da vi selv satt med regjeringsmakten, og
jeg fulgte forholdsvis tett opp justisministeren på disse
områdene, fordi det kommer signaler og det kommer rapporter
fra samarbeidende organisasjoner som befinner seg i disse landene,
som kan fortelle oss at det faktisk foregår forfølgelse
av mennesker som konverterer – ja, de utsettes for livsfare.

Vil statsråden være mottakelig
for informasjoner som kristne organisasjoner og andre er i besittelse
av, og vurdere disse i en dialog med de angjeldende partene? Det
er viktig at vi i Norge ikke sitter langt på avstand og
ikke har den nødvendige oversikten. Jeg er klar over at
det er mange og gode kommunikasjonslinjer på ulike felt.
Men likevel: Det virker som om det skjer ting som det offisielle
apparatet ikke er i stand til å oppfatte.

