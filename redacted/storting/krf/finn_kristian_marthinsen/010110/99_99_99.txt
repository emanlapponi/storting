  Jeg tillater meg å stille følgende
spørsmål til justisministeren:

«Spørsmål om aktsomhetsnormen
i vegtrafikkloven § 3 og straffeloven § 239
ved dødsulykker i trafikken ble behandlet i Stortinget
31. mai 1999. Konklusjonen ble da at man ville se an Høyesteretts
videre praksis. I Høyesteretts kjennelse av 8. november
uttales at en annen aktsomhetsnorm etter straffeloven § 239
enn etter vegtrafikkloven § 3 forutsetter at lovens
ordlyd endres. 

Er det nå grunn til å endre
loven, slik at det bare blir mulig å straffe for uaktsomt
drap ved bruk av motorvogn ved grove regelbrudd?»

  Jeg takker for svaret, som jeg er tilfreds
med i den forstand at det nå vil komme en bred gjennomgang
av dette, slik jeg forstår statsrådens svar. 

Bakgrunnen for at jeg reiser spørsmål
om dette igjen, er at jeg savnet et initiativ fra departementet
i fortsettelsen av det som vi hadde oppe i interpellasjonsdebatten
i mai 1999, fordi det nå har skjedd et par – jeg
vil kalle det – nesten litt oppsiktsvekkende dommer. Begge
to skjedde i november. Den ene var i Borgarting lagmannsrett etter
prosedyre i Drammen tinghus, hvor aktor plutselig frafalt sin påstand
og gikk for den frifinnelse som var blitt vedtatt tidligere. Det
andre gjelder høyesterettsutsagn om at hvis de skal endre
sin praksis, må stortingslovgiverne si noe om det.

 Jeg takker for det. 

Jeg vil bare understreke at det i debatten
i mai 1999 var stort flertall for at man ønsket å ha
en noe mildere holdning til disse spørsmålene
enn det som hadde utviklet seg. Stortinget mente ikke
at nesten enhver form for hverdagsatferd i trafikken som kunne resultere
i påkjørsler med døden til følge,
skulle straffes, og at man så å si skulle slås
i hartkorn med vanlige drapsmenn for øvrig. Arbeiderpartiet
var, ved representanten Rasmussen i debatten da, sågar
klar til å foreta lovendringen på det tidspunktet.
Og jeg personlig vil gjerne føye til at jeg synes det nå er
nødvendig, ettersom Høyesterett ikke har lagt seg
på en entydig praksis, å endre loven.

