 «Når myndighetene fatter
avgjørelser som berører barn, skal det tas hensyn
til barnets beste, jf. Barnekonvensjonen. Barn bor opptil 4 1/2 år
i asylmottak. Noen venter på bosetting, mens
andre frykter utsendelse. Alle barn i Norge
er omfattet av barnevernsloven. Det er viktig at barnevernet gir barn
i mottak den beskyttelse som følger av loven.

Mener statsråden at barnevernet
på en god måte følger opp barn
i mottak, og vil statsråden styrke forvaltningssamarbeidet
slik at barn i mottak kan ivaretas på en bedre måte?»

 Jeg takker statsråden for svaret.

Jeg er enig i at det er viktig at man ikke
skyver barna foran seg for å støtte foreldrenes
sak, men det er også viktig at man ikke
skyver foreldrene foran og svekker barnas sak. Det er det som er
mitt hovedanliggende
i denne saken.

Jeg tillater meg å sitere fra avsluttende
merknader fra FNs komite for barnets rettigheter punkt 48, hvor
man i forhold til Norge sier:

«Komiteen
er bekymret over at bestemmelsene og prinsippene i barnekonvensjonen ikke
fullt ut respekteres med hensyn til asylsøkende barn. I
særdeleshet er komiteen betenkt over
at asylsøkende barn ikke gis tilstrekkelig mulighet
til å delta i behandlingen av asylsøknaden, og
at deres synspunkter ikke vektlegges i tilstrekkelig
grad» ... «Videre er komiteen
betenkt over at behandlingen av asylsøknader
tar lang tid».

Barneombudet sier:

«Uvisshet
og venting er de verste fiendene et barn kan ha i saker
de frykter utfallet av.»

I UNEs årbok står det at
det at man har innført Barnekonvensjonen, ikke
nødvendigvis betyr at resultatene er særlig annerledes
resultater enn tidligere.

Mener statsråden at Barnekonvensjonen
faktisk følges opp?

 I justiskomiteen mottok
vi en kopi av et brev som noen barn skrev til statsministeren
før jul. De representerer en gruppe som de kaller for SoHo,
som står for «Se oss og Hør oss».
I dette brevet skriver disse bl.a.:

«Kjære
statsminister, vi ber deg om to ting. Lov oss at vi kan være
trygge i julen.»

Det sørget kommunalministeren for
at disse barna kunne være, ut fra det juleamnestiet som
ble gitt. Det synes jeg var kjempeflott.

Det neste de skriver, er:

«Også ber
vi deg som er sjefen for regjeringen å lage en
regel om at de som er barn og har vært her i over
tre år får bli i landet sitt. Hører du
oss?»

Jeg kunne tenke meg å spørre
om statsråden har vurdert disse utsagnene, som altså er
barnas utsagn, og som de gjerne vil ha formidlet til ledelsen i
dette landet?

