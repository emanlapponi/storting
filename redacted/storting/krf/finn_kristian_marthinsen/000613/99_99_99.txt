Jeg hadde egentlig ikke tenkt å ta ordet i denne saken, men jeg føler meg noe tvunget til å gjøre det etter å ha hørt innlegget til Ane Sofie Tømmerås. For det virket som om Arbeiderpartiet opplever dette som en omkamp, en oppfordring til at vi ikke skal stå ved det vedtaket som vi sa vi ville stå ved da denne saken ble behandlet for kort tid siden, og som nå er kommet til Stortinget fra Odelstinget. Det er helt klart at Kristelig Folkeparti står ved det som vi den gang sa, og innholdet i det endrer seg overhodet ikke. 




Vi er ikke redde for å få en evaluering. Og hvis det kan være med på å imøtekomme noens behov for å få se hva slags virkninger denne loven får, er vi heller ikke redde for å se faktum i øynene. Vi tror at en evaluering kan være positivt, og at den kan gi oss informasjon som er viktig nettopp med tanke på det som var intensjonen da vi vedtok loven. Men det er ingen grunn til å gi uttrykk for mistenksomhet i den sammenhengen.




