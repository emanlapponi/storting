Det er utbredt enighet om at bilkjøring må kombineres med aktsomhet og hensynsfullhet, slik at sikkerheten og tryggheten blir ivaretatt. Det gjelder så vel for bilfører og eventuelle passasjerer som for øvrige medtrafikanter og fotgjengere. Derfor er det viktig at vi har et regelverk som bidrar til at vår oppmerksomhet og tilstedeværelse skjerpes. Også det faktum at vi har altfor mange trafikkulykker med alvorlige konsekvenser tilsier at vi må prøve alt som kan gjøres for å få ned ulykkestallene. Overholdelse av fartsgrenser, forbud mot å kjøre i beruset tilstand og etterlevelse av trafikkreglene for øvrig er ment som reguleringer til beste for alle på og langs veiene. Den vanlige bilist kan nok til tider være uenig i de begrensninger som pålegges gjennom skilting, men det fritar allikevel ingen fra å rette seg etter bestemmelsene.




Min interpellasjon til justisministeren i dag har ikke til hensikt å trekke i tvil noen av de nødvendige reguleringer jeg har nevnt. Tvert imot ønsker jeg å bidra til respekt for lovverket og forståelse av at når vi er så mange som ferdes på og langs veiene, må hver enkelt ta ansvar for at det ikke oppstår fare eller voldes skade. Og et lovbrudd må få konsekvenser for lovbryteren.




Men jeg forutsetter at påtalemyndighet og domstol følger som et prinsipp at den enkelte straffereaksjon i størst mulig grad er tilpasset den enkelte lovbryter og den straffbare handling vedkommende har begått. Og det er i den sammenheng at jeg ønsker justisministerens vurderinger av dagens anvendelse av straffeloven § 239 i forbindelse med det som benevnes bildrap.




Jeg er klar over at ulike sider ved uaktsomt drap ved bruk av motorvogn er viet relativt stor oppmerksomhet i St.meld. nr. 23 for 1991-92. Det var ved en lovendring 8. juli 1988 at straffeloven fikk tilføyelsen «herunder ved bruk av motorvogn» i § 239. Hensikten fra lovgiverens side var å skjerpe reaksjonene ved trafikkovertredelser med døden til følge. Tidligere hadde domstolene reagert hovedsakelig etter vegtrafikkoven og ikke etter straffeloven § 239, selv om det allerede forelå mulighet for å dømme etter sistnevnte lovparagraf. I høringsrunden på lovforslaget den gangen var det ingen som satte seg imot strengere straff for uaktsomme bildrap. Riksadvokaten foreslo imidlertid at «dette burde oppnås ved skjerping av reglene i vegtrafikkloven, ikke gjennom § 239».




Når denne saken fikk så vidt stor oppmerksomhet i nevnte St.meld. nr. 23 bare tre år etter at loven fikk tillegget «herunder ved bruk av motorvogn», skyldtes det at lovendringen hadde ført til langt flere domfellelser enn tidligere. Dessuten var de utmålte straffene strengere enn hva de var i tilsvarende saker fra før lovendringen. Det var også fra flere hold reist spørsmål om det er ønskelig å ha en rettstilstand som medfører at en bilfører kan bli dømt for bildrap på grunn av en uaktsomhet i trafikken som ikke er grov. Det å ha vært årsak til et annet menneskes død er en sterk personlig påkjenning i seg selv, og stempelet drap – selv om det er uaktsomt og ikke forsettlig – er en altfor sterk tilleggsreaksjon.




Da justiskomiteen avgav Innst. S. nr. 192 for 1991-92, var det tverrpolitisk enighet om at «ikke en hvilken som helst uoppmerksomhet fra bilførers side som medfører en ulykke med dødsfall skal resultere i tiltale etter straffelovens bestemmelse om uaktsomt drap». Komiteen understreket at «dette heller ikke har vært lovgivers intensjon. Etter komiteens oppfatning bør tiltale etter straffeloven reserveres for de mer kvalifiserte former for uaktsomhet».




Dessuten sa justiskomiteen seg enig med de fleste høringsinstansene og departementets konklusjon om at det på daværende tidspunkt ville være tilstrekkelig å justere kravet til den uaktsomhet som bør føre til påtale og dom, uten å foreta noen lovendring. Men den uskrevne betingelsen for å la være å foreta en lovendring var at komiteen regnet med at påtalemyndigheten ville bringe sin praksis i overensstemmelse med det som var Stortingets forutsetning. Og det er dette som forårsaker denne interpellasjonen: Er dagens praksis hos påtalemyndigheten i overensstemmelse med det som var og fortsatt er Stortingets forutsetning?




I nevnte stortingsmelding, som ble godkjent i statsråd den 20. desember 1991, heter det:







«Muligens er pendelen svinget noe langt i disse sakene, slik at selv den minste uoppmerksomhet fra en bilfører kan føre til påtale og dom for uaktsomt drap. En justering av påtalemyndighetens praksis i denne retning bør innebære at det reageres etter vegtrafikklovens bestemmelser i de tilfelle det er svært lite å bebreide bilføreren. Det vil i første rekke være opp til Riksadvokaten å treffe avgjørelse om en slik justering.»




Har så riksadvokaten foretatt en justering i denne retning? Aftenpostens morgenutgave den 11. august 1995 inneholder bl.a. et intervju med riksadvokat G. F. Rieber-Mohn, hvor han på slutten av intervjuet ifølge avisen sier følgende:







«Om ikke lenge går det ut et brev til statsadvokatene med en oppfordring om å finne et mer moderat leie for å reise tiltale om uaktsomt bildrap. Loven ble skjerpet i slutten av 1980-årene, og påtalemyndighet og domstoler fulgte lojalt opp.




Da politikerne noen år senere fikk se at uaktsomhet med dødsfølge ofte endte med drapstiltale, også nær sagt som følge av bilisters hverdagsadferd, skjedde det en holdningsendring. 




Det kom antydninger fra Stortinget om å forbeholde drapsbestemmelsen til de mer kvalifiserte tilfeller av uaktsomhet. Dét kan det være grunn til å innskjerpe.»




Så langt jeg er kjent med, ble det ikke sendt noe brev til statsadvokatene slik intervjuet signaliserte. Derimot ble det sendt brev til Justisdepartementet et snaut år senere. Lovavdelingen der svarer i brev av 2. mars 1998 at man for tiden ikke finner det hensiktsmessig å iverksette tiltak med sikte på en endring av straffeloven § 239. Lovavdelingen viser til en kjennelse i Høyesterett den 4. november 1997, hvor det er uttalelser som kan tyde på en viss justering av lovanvendelsen i tilknytning til straffeloven § 239 i trafikksaker.




Med bakgrunn i dette ber riksadvokaten i brev av 19. mars 1998 til samtlige statsadvokatembeter, unntatt Økokrim, om at statsadvokatene også framover viser rettsutviklingen på dette område særlig oppmerksomhet. Noen dramatiske endringer av tiltalepraksis gir det foreliggende materiale ikke grunnlag for. 




Det er riktig at lovgiver ikke ønsker en total reversering tilbake til det som gjaldt før endringen i 1988. Men samtidig synes praksis å vise at påtalemyndigheten bruker § 239 oftere enn det Stortinget så for seg da lovendringen ble vedtatt. I hvert fall kommer det til uttrykk i det jeg tidligere har beskrevet. Det som volder mest kvaler, er når følelser og rettferdighetssans kommer i konflikt med drapstiltale på de områder riksadvokat Rieber-Mohn beskrev som «bilisters hverdagsadferd». 




Tillat meg å nevne to eksempler på dette: 




For ikke så lenge siden ble det satt endelig punktum gjennom frifinnelse av en far som var tiltalt nettopp for drap av sitt barn som falt av traktoren faren kjørte, med døden til følge. I tillegg til tragedien det er for foreldre å miste sitt barn, kom tilleggspåkjenningen ved drapstiltale og vandring i rettsapparatet. 




Og senest for en måneds tid siden falt det dom i Agder lagmannsrett etter tiltale ut fra § 239. Tiltalte ble dømt for uaktsomt drap til bl.a. ubetinget fengsel. Men det heter også i dommen at vedkommende bilfører hadde vært uoppmerksom i kanskje ett sekund. Derfor la han ikke med en gang merke til at en person begynte å dreie mot venstre for å krysse veien og bremset derfor for sent til å unngå påkjørsel. Farten ble regnet ut til å være 40-45 km/t i 50-sonen.




I vanlige folks tenkning vil slike hendelser bli oppfattet som uhell – tragiske riktignok, men like fullt uhell.




 Jeg takker statsråden for svaret, som godt på vei imøtekommer det som jeg var ute etter, nemlig å få den vurdering som nå er blitt gitt oss. Det er ganske riktig slik som det er sagt med et sitat fra Høyesterett:







«Domfellelse for uaktsomt drap representerer en alvorlig karakteristikk av handlinger fra samfunnets side.»




Det er ikke bare en alvorlig karakteristikk. Det oppleves som et stempel for mennesker på en slik måte at det kan ta livsviljen og livsmotet fra dem. Spesielt handler det om personer, slik som jeg har pekt på tidligere, som verken bryter fartsgrenser, kjører i beruset tilstand eller begår alvorlige lovbrudd av annen karakter. 




Det er med bakgrunn i lovgivers forutsetninger, påtalemyndighetens praksis og alminnelige folks virkelighetsforståelse at jeg meldte denne interpellasjonen til justisministeren. Det er ganske riktig at vi her hele tiden vil befinne oss på områder av skjønnsmessig karakter. Vi vil ikke komme dit hen at vi har en ferdig fasit som vi kan slå opp i. Det vil alltid være nødvendig å vurdere den enkelte sak.




Men det er problematisk når mennesker som ellers er lovlydige, ved det som vi i dagligtalen betegner som et «uhell», ja endog ved, som det står i den lagmannsrettsdommen som jeg refererte til, ett sekunds uoppmerksomhet, får et stempel på seg gjennom tiltale som skjer i forhold til § 239. Da er det problematisk. Framover tror jeg det vil være viktig at man er enda mer tilbakeholden med å bruke denne lovparagrafen. Jeg er klar over hva statsråden svarte på dette, at man synes å ha reversert bruken av lovparagrafen i forhold til tidligere. Allikevel skjedde det altså for senest en måned siden i Agder lagmannsrett at man dømte ut fra denne. 




Jeg håper at debatten i dag også kan klargjøre hva de øvrige representantene mener i denne saken.




 Jeg synes det har vært interessant å legge merke til de innleggene som har vært holdt, og som i stor grad støtter opp under det synspunkt at det er farlig når vi i samfunnet vårt får en kollisjon mellom folks vanlige rettsfølelse med hensyn til hva som er et drap, og hva som kan være et uhell. Jeg tror det er viktig at vi ikke setter disse to tingene i samme bås på en slik måte at det skapes uklarhet. Det handler også om at de personene eller enkeltmenneskene – for det er ganske riktig som representanten Rasmussen gav utrykk for, at enhver lov dreier seg om enkeltmennesker – ikke skal slås i hartkorn med jeg hadde nær sagt alminnelige forbrytere som begår drap. 




Jeg er klar over forskjellen mellom en uaktsom og en bevisst villet handling, men jeg vil gjerne oppfordre justisministeren til, slik som han selv har gitt uttrykk for, å følge disse sakene og se om det er en rettspraksis som nå justerer seg i overensstemmelse med det lovgiver gav uttrykk for da endringene fant sted i 1988, og det som det senere ble reagert mot da saken igjen var oppe til behandling i forbindelse med St.meld. nr. 23 for 1991-1992. 




Ministeren har lovet å holde problemstillingen under oppsikt, og det setter jeg pris på. Jeg tror dette ikke bare er viktig for stortingsrepresentanter, men at det også er vesentlig for mennesker rundt omkring i landet vårt. Vi er selvfølgelig alle sammen fullstendig klar over, som representanten Hernæs gav uttrykk for, at bilen kan være et farlig redskap, men det er bare det at den da kan få et stempel på seg på en slik måte at man helst ikke bør bruke den. Justisministeren representerer kanskje et parti som ville sett det som en miljøgevinst, uten at jeg ser det som noe stort poeng i denne sammenheng. Bilen er kommet for å bli, og vi bruker den på en fornuftig måte – uten at vi derved skal risikere å bli drapsmenn.




