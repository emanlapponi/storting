(ordfører for saken): 

Det er ikke nødvendig å si mange ord omkring dette tema i dag. Vi vil fra komiteens side bare understreke at vi er tilfreds med at vi får behandle årsmeldingen fra Datatilsynet det påfølgende år. Det har en tid vært slik at det har gått ytterligere tid før vi har fått behandlet den.




Vi er i disse tider hvor dette med samarbeid mellom mennesker er et aktuelt tema, glad for å kunne registrere det som står i årsmeldingen, at «samarbeidet med det nye styret har vært godt», slik Datatilsynets direktør selv uttrykker det. Stortinget er klar over at vi vil bli nødt til å ta stilling til en framtidig ordning, men vi er glad for at det på nåværende tidspunkt er et godt samarbeid mellom aktørene.




Vi er også glad for at Datatilsynet ganske tydelig signaliserer viktigheten av å kommentere dagsaktuelle problemstillinger, slik det har gjort i forbindelse med søppelanalysesaken og drosjevideosaken.




Det som er et problem i øyeblikket, er spørsmål knyttet opp til det såkalte Åndssvakeregisteret. Vi har ikke tatt noen stilling til det. Vi registrerer arbeidet som skjer i forhold til det, og vi ser også de innvendinger som er kommet mot at man eventuelt skal slette dette. 




Det er også en problemstilling knyttet opp mot forenklede forelegg ved at folk kan få den oppfatning at en sak er opp og avgjort, og den likevel kanskje kan følge med og få innflytelse på om en person kan få et arbeid eller komme inn på en skole i framtiden. Komiteen er opptatt av at man her får en klargjøring, slik at man ikke fører folk bak lyset.




Vi vil ellers gjerne uttrykke glede for den kompetanse – den nødvendige kompetanse – som Datatilsynet besitter. Det er en viktig aktør i samfunnet vårt.




Med det vil jeg anbefale det forslag til vedtak som komiteen enstemmig går inn for.




