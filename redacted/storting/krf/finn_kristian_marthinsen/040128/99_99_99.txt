 Jeg tillater meg å stille følgende
spørsmål til kultur- og kirkeministeren:

«Det følger av lov om trudomssamfunn
og ymist anna at prester og forstandere i frikirkemenigheter
må være mellom 23 og 75 år.
Tilsvarende aldersbegrensning gjelder ikke for prester
i Den norske kirke. Enkelte frimenigheter ønsker
av ulike årsaker å benytte en pastor/forstander
som er over 75 år. Dette er imidlertid svært vanskelig å få til
på bakgrunn av dagens lovgivning.

Vil statsråden foreslå lovendring
slik at frikirkemenighetene likestilles med Den norske
kirke hva gjelder presters/forstanderes alder?»

 Jeg takker statsråden for svaret,
som jo var en sterk imøtekommelse av de ønsker
som også har kommet til uttrykk fra enkelte representanter
for frikirkesamfunnene i Norge.

Man ønsker ikke
en generell dispensasjon som skal gjelde uansett, men man kan i
enkelte tilfeller komme i den situasjonen at man faktisk ikke
har råd til å ansette i full stilling en forstander
som er i den alderen som loven krever, og at man da kan bruke
pensjonister. Når disse ikke, slik som det står
i forarbeidene, er preget av alderdomssvekkelse, burde de få lov
til å forsette både å vie og
gjøre de kirkelige tjenester i frikirkesamfunnet som naturlig
hører med, på samme måten som man har
gitt dispensasjon for folk i Den norske kirke.

Jeg setter pris på at statsråden
vil gjøre noe med dette allerede kommende vår,
og takker for den imøtekommenhet som dette svaret viser.

