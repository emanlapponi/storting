 Det er vel neppe ordet entusiasme som er dekkende når man snakker om å heve strafferammer fra det som til nå har vært lovens høyeste straff, nemlig 21 år, til 30 år. Det er vel med en viss bedrøvelse man i så fall må være med på å innse at vi i en ny tid muligens trenger virkemidler av dette slaget.




Nå har representanten Hagen tidligere i kveld uttrykt at han istedenfor å bruke benevnelsen samarbeidsregjeringen kunne tenke seg å kalle den for vurderingsregjeringen. Til tross for det tror jeg nok det er riktig at når man foretar såpass drastiske endringer, eller om man skulle komme til å foreta såpass drastiske endringer som å øke maksimumsstraffen fra 21 til 30 år, er det nødvendig å ha vurdert dette grundig på forhånd. Derfor er det, slik Kristelig Folkeparti vurderer det, riktig at man har sendt denne saken på høring, og at man så i etterkant kan ta stilling ut fra de vurderingene som foretas, på den ene og på den annen side.




Det er også slik at vi skulle nødig stemme mot noe som vi kanskje i ettertid ser det kan være nødvendig å gå inn for. Derfor hadde det vært en fordel, hvis det går an med slike forslag som vi har fått oversendt fra Odelstinget til Stortinget, at man gjorde det om til et oversendelsesforslag, så vi slapp å stemme imot det. Men jeg vet ikke hvorvidt det lar seg gjøre. Dersom man gjør det, ville vi i Kristelig Folkeparti iallfall synes det var en fordel. Dersom man ikke gjør det om til et oversendelsesforslag, ser vi oss nødt til – jeg vet ikke om det er et godt uttrykk, men i alle fall – på det nåværende tidspunkt å stemme imot både dette forslaget i sak nr. 17 og det senere forslag, i sak nr. 21, som omtaler noe av det samme.




