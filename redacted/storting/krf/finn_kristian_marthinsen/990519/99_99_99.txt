  Jeg tillater meg å stille følgende
spørsmål til justisministeren:

«Det hevdes gjennom media at organisert
svartebørshandel med billetter til ulike arrangementer
begynner å bli et problem. I Danmark har man en lov om
forbud mot slik organisert virksomhet, og nylig ble et «firma» gjenstand
for en dom som håndhever forbudet. 

Vil det på bakgrunn av utviklingen
på dette markedet være naturlig at Norge vurderer
behovet for en tilsvarende lov?»

  Jeg takker statsråden for svaret,
som viser at han ser hvor problemet befinner seg. 

Det dreier seg om den organiserte virksomheten.
Ikke bare blir prisene urimelig høye, kjøperne
får heller ikke opplyst at det produktet de bestiller,
vil være 100 pst. dyrere enn billettens pålydende.
Når man gjennom telefon gir beskjed om at restbilletter
er så dyre fordi det ikke er ordinære billetter
igjen, beveger man seg på kanten av sannheten. For restbilletter
er, ifølge svartebørsselgeren, de billetter man
har igjen, selv om det faktisk dreier seg om flere hundre ordinære
billetter. På denne måten føres forbrukeren,
kjøperen, kunden, bak lyset. 

Mener statsråden at Konkurransetilsynet
burde se nærmere på problemstillingen i forhold
til pristiltaksloven § 2? 

  Jeg takker for justisministerens svar. 

Et problem knyttet til den organiserte svartebørshandelen
er at virksomheten drives som lovlig næring fordi det ikke
er forbudt. Men kjøpere står fram og forteller hvordan
de føler seg lurt, fordi de forutsetningene de kjøpte
billettene ut fra, viste seg ikke å være riktige.
Så blir påstand stående mot påstand.
Når man samtidig har et ønske om å være
til stede ved arrangementet, er det lite annet å gjøre
for kunden enn å betale det svartebørsselskapet
forlanger. 

Et tilleggsproblem er selvsagt også at
førstehåndsselgerne blir mistenkeliggjort fordi
svartebørsselskapene legger til rette for en sammenblanding
når det gjelder både navn og telefonnummer. 

Jeg hadde tenkt å spørre
om hvordan statsråden ville følge utviklingen
innen den organiserte svartebørsnæringen, men
jeg har vel kanskje allerede fått et svar på det – hvis
ikke statsråden vil utdype det ytterligere.

