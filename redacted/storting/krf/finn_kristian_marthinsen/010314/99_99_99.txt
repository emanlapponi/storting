  Jeg tillater meg å stille følgende
spørsmål til justisministeren:

«Kulturministeren og justisministeren
har på skriftlige spørsmål nr. 220 og
223 angående filmen «Sansenes rike» gitt
svar som bekrefter at Klagenemnda for film og videogram sitt vedtak
vil «utgjøre nyttige korrektiver i forhold til
anvendelse av sømmelighetsstandarden», og sannsynligvis «vil
få en indirekte innvirkning på den skjønnsmessige
vurderingen av hva som skal anses som ulovlig pornografi».

Mener statsråden at klagenemndas grenseflytting
er ønskelig, og bør avgjørelsen være
retningsgivende for framtidig vurdering?» 

  Justiskomiteens flertall har bl.a. i forbindelse
med endringen i seksuallovgivningen i juni i fjor gitt uttrykk for
vilje til å verne om menneskeverdet. Mener da justisministeren
at «Sansenes rike» bidrar til dette og er i overensstemmelse
med det Stortinget tenker, når den presenteres slik i Drammens Tidende:

«Den
25 år gamle filmen er et erotisk kammerspill som inneholder
omtrent alt som gjennom tidene har fått sensuren til å reagere:
Sex i mange varianter, erigert penis i bevegelse og antydninger
til pedofili, homofobi og nekrofili samt lystbetont kvelning
og kastrering.»

For undertegnede virker det som om vi på en
måte mener noe i justiskomiteen, som er med på å gi
lovverket, mens de som så skal følge det opp,
så å si får lov til å gjøre
som de vil. Mener justisministeren at dette er riktig?

