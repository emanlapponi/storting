 Jeg tillater meg å stille følgende
spørsmål til justisministeren:

«Ifølge Drammens Tidende
17. januar 2001 mener politilegen i Oslo at mange legeerklæringer
knyttet til soningsutsettelse og benådning er
ufullstendige. 

Vil statsråden ta initiativ til at
slike attester bare kan utstedes av én eller flere sakkyndige
som tilhører et avgrenset antall fagpersoner som av påtalemyndigheten
er forhåndsgodkjent til utstedelse av slike attester?»

  På bakgrunn av det som var foranledningen
til mitt spørsmål, er jeg ikke tilfreds med det
svar statsråden her gir. Jeg opplever det slik at attestene
selvfølgelig er til innvortes bruk i departementet, men
det er også tre andre hensyn å ta så langt jeg
kan vurdere det.

Det ene er at den straffedømte skal
føle at han får en korrekt faglig vurdering og
behandling. Det andre går på forholdet til de
fornærmede. Ofrene må være sikre på de attestene
det offentlige bruker, og som departementet i sterk grad bygger
sin vurdering på, er faglig velbegrunnet og ikke bidrar
til forsøk på å unndra seg straffen på en
lettvint måte. Det tredje er budskapet til lokalmiljøet. Det
florerer rykter om kjøp av attester, hvilke leger som er
enklest å få til å skrive slik den dømte ønsker,
og at resultatet er uforståelig sett i sammenheng med den
daglige atferden til den dømte, som ikke tyder på noen
soningsudyktighet, osv.

  Jeg takker for svaret.

Det er betryggende at justisministeren understreker
at man ikke utelukkende bygger på én attest dersom
man finner at forholdet er slik at man trenger ytterligere dokumentasjon.
Men jeg peker på at politilegen i Oslo, Ikdahl, sier at
det kunne være en god idé at man fikk en gruppe mennesker
som på forhånd var godkjent til å utstede
slike attester, ikke minst fordi man på den måten
også ville kunne få en ensartet praksis over hele
landet. 

Min bekymring – jeg håper
justisministeren kan fjerne den minste grunn til den – går
på at det kan skapes et inntrykk av at noen kommer mer
lettvint til en løsning som er positiv for dem selv, enn
andre, og at den som står nok på i forhold til
leger, klarer å få viljen sin igjennom. Kan statsråden
avkrefte at det er slik?

