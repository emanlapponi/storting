 Jeg har lyst til å starte med å si at dette er en veldig interessant debatt, og en veldig viktig debatt – kanskje den viktigste vi har akkurat nå i forbindelse med kunst og kultur – om hvordan vi kan integrere kunstnere og kulturarbeidere med etnisk minoritetsbakgrunn i det ordinære eller vanlige kulturlivet. Vi må vel erkjenne at det er få steder der det er større muligheter for å oppnå menneskelig fellesskap, brobygging og samhørighet enn nettopp der mange fra forskjellige etniske grupper er til stede, og hvor vi kan møtes og både utøve og oppleve kunst og kultur. Så jeg synes det er prisverdig og konstruktivt av representanten Ågot Valle å reise en slik interpellasjon.




Både interpellanten og statsråden har pekt på årsaker til at kunstnere med etnisk minoritetsbakgrunn blir ekskludert fra den norske kunstscenen, og de har også pekt på mulige tiltak som det for så vidt kan være enkelt bare å si seg enig i. Og jeg tror vi kan enes om at det må tas et krafttak også i tiden som kommer, for å sette disse gruppenes kunstnere og kunstuttrykk på dagsordenen. Jeg tror også det er veldig viktig at dette følges videre opp, at det ikke stopper ved de mange fine tiltak som har vært, og som vi kanskje også kan bevilge penger til, men at vi tenker litt gjennom hva som er selve mekanismen i kulturlivet, og som gjør at slik utstøting foregår.




Når statsråden tar til orde for perspektivdreining, høres det veldig riktig ut. Jeg tror det må skje på mange måter, for dette handler i høyeste grad om at også minoritetskunstnerne blir sett. Nå snakker interpellanten også om makt og avmakt, og jeg tror også det handler veldig mye om det. Jeg tror vi undervurderer de utstøtningsmekanismene som gjør seg gjeldende, så vel i det alminnelige arbeidslivet som i kulturlivet, i et marked med mange frilansere og mange frie kunstnergrupper. Da er det klart at det blir kamp om de ulike jobbene. Det blir stor konkurranse om å få slippe til, og der stiller jo minoritetskunstnerne med et stort etterslep, et stort tillegg som de må ta inn igjen. Derfor synes jeg det er interessant at interpellanten etterlyser modige grep, og jeg vil gå veldig langt i å si meg enig i at vi bør sterkt vurdere f.eks. kvotering. Vi har gått langt når det gjelder kvotering for å inkludere kjønnsperspektivet i arbeidslivet, f.eks., og hvorfor skulle vi ikke vurdere det her? Så jeg synes dette er prisverdig, og jeg skulle gjerne sett at vi hadde hatt mer tid. Jeg håper vi får god tid til å ta dette i forbindelse med kulturmeldingen og Den kulturelle skolesekken, som gir oss veldig god anledning til å ta opp også disse sakene, og hvor man legger til rette for at vi kan få gjort noe med det.




Så har jeg bare lyst til å si at klarer vi virkelig å inkludere de etniske minoritetskunstnerne på en bedre måte, tror jeg også vi kan se fram til ikke bare større mangfold, men også større rikdom – større rikdom for alle, for kunstlivet og kulturlivet, for landet vårt og for oss som enkeltmennesker.




