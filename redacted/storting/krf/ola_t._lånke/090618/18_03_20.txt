 (ordfører for saken): Mosambik er blant verdens aller fattigste land, dette til
                  tross for at andelen fattige reduseres og det er en årlig vekst i økonomien på
                  rundt 8 pst. Norge har hatt formelt utviklingssamarbeid med Mosambik helt siden
                  1977, og det sentrale mål med den norske bistanden har vært fattigdomsbekjempelse. 

Den foreliggende rapporten fra Riksrevisjonen er laget i et samarbeid mellom
                  riksrevisjonene i Norge, Danmark og Sverige under ledelse av den norske
                  riksrevisjonen. Den er en del av et større samarbeid, HOAP, mellom riksrevisjoner
                  i en rekke land som yter utviklingsbistand. Gruppen ble opprettet for å
                  harmonisere og samordne revisjon av utviklingsbistand gjennom en felles
                  revisjonspraksis og informasjonsdeling. Det er positivt med denne type
                  samarbeidsprosjekter som bidrar til både samordning, harmonisering og overføring
                  av kunnskap. 

Norge er ett av nitten land som deltar i et samarbeid om generell budsjettstøtte
                  til Mosambik. Alle giverne som deltar, undertegnet en felles intensjonsavtale i
                  2004, og en ny avtale er undertegnet i år. Bistandsmidler til Mosambik utgjorde i
                  2007 totalt 1 429 USD, dvs. ca. 50 pst. av landets statsbudsjett. Om lag ¼ av
                  dette er gitt som budsjettstøtte. 

Undersøkelsen har særlig fokusert på givernes oppfyllelse av sine forpliktelser
                  med hensyn til overføring av midler og videre overføring til Mosambiks bankkonto
                  for statskassen, givernes bruk og oppfølging av rapporter og kvaliteten på dataene
                  i rapportene samt antikorrupsjonstemaet. Undersøkelsen viser at det på flere
                  områder er positive resultater. Det er en positiv utvikling i landets økonomi og
                  forvaltningssystemer, og giverne har overholdt sine forpliktelser i 2007. Bank of
                  Mozambiques regnskaper viser at overføringene er konvertert til lokal valuta med
                  korrekt vekslingskurs og gjort tilgjengelig for finansministeriet i rett tid. De
                  oppnevnte revisorer har utført arbeidet i tråd med sitt mandat. 

Det trekkes fram tre vesentlige områder for mulige forbedringer: økt bruk av
                  elektroniske finansforvaltningssystemer, mer aktiv bruk av rapporter fra de
                  mosambikiske revisjonsinstitusjonene og tettere samarbeid med disse samt
                  oppfølging av kvaliteten på statistikk for å styrke resultatoppfølging. Selv om
                  kvaliteten på den finansielle rapporteringen er blitt bedre, gir den likevel ikke
                  giverne god nok informasjon. Dette skyldes bl.a. at bare ca. ¼ av statsbudsjettet
                  er med i det elektroniske regnskapssystemet, og at lønnsutbetalinger ikke
                  omfattes. 

Korrupsjon er et stort problem også i Mosambik. Rapporten slår fast at grunnlaget
                  for kampen mot korrupsjon er lagt, men at det foreløpig har vært få resultater, og
                  at målene for 2007 ikke er nådd. Arbeidet mot korrupsjon er svært viktig.
                  Korrupsjon reduserer innsatsen mot fattigdomsbekjempelse og svekker også tilliten
                  til myndighetene. En samlet komité understreker i komitéinnstillingen at
                  Utenriksdepartementet må ta opp korrupsjonsproblematikken både i sin direkte
                  kontakt med myndighetene i Mosambik og i samarbeid med de andre giverlandene. 

Fremskrittspartiet og Høyre har noen egne merknader i innstillingen. Her er de
                  bl.a. kritiske til økt budsjettstøtte og flerårige tilsagn. Kristelig Folkeparti
                  er enig i at budsjettstøtte betyr større utfordringer i forhold til kontroll.
                  Samtidig setter det imidlertid landene som mottar støtte, i stand til å lære å
                  gjøre egne prioriteringer og i større grad styre sine egne budsjetter. 

