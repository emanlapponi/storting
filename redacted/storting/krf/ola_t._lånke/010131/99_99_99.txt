 Jeg tillater meg å stille følgende
spørsmål til kulturministeren:

«Barne- og familieminister Karita
Bekkemellem Orheim har oppfordret TV 2 til å flytte «Hotel
Cæsar» til en sendetid senere på kvelden.
Tidligere er det kommet omfattende reaksjoner fra bl.a. rektorer
og lærerorganisasjoner mot såkalt «drittsekk-tv» i
ulike kanaler.

Er statsråden enig med barne- og familieministeren, og
vil det være aktuelt å ta spørsmålet
om «drittsekk-tv» opp i forbindelse med den forestående
konsesjonsbehandling?»

  Jeg vil takke statsråden for svaret.

Jeg er enig i at TV 2 sannsynligvis ikke har
hatt små barn som målgruppe for «Hotel
Cæsar». Det er dog et faktum at barn i stor grad
ser – det viser jo undersøkelser – nettopp
programmer som «Hotel Cæsar», og jeg
antar at de påvirkes av det. Men jeg er glad for å konstatere
at kulturministeren deler vår og barne- og familieministerens
oppfatning, at dette er et uheldig program med tanke på barn. 

Når det gjelder såkalt drittsekk-TV,
som da TV 2 ikke er – jeg er enig i at man skal nyansere
her – frykter vi vel at det den typen programmer kan bli
aktuelt for alle som vil konkurrere på det kommersielle
marked. Mitt oppfølgingsspørsmål er da:
Føler ikke statsråden at det er vanskelig å være
kulturminister når hun ikke har noen innflytelse over disse
kanalene, men må la dem være overlatt til markedets
krefter og dermed utnytte svake, f.eks. barn?

  Jeg takker igjen statsråden for svaret.

Jeg tror vi skal være glad for at
opinionen har våknet, for at lærere reagerer og
ikke minst for at annonsører reagerer og står
opp på barnas vegne og forsvarer deres rettigheter. Spørsmålet
er om det er tilstrekkelig i lengden, om vi som politikere så å si
skal holde oss unna alle disse tingene. Nå får
vi altså et EØS-direktiv som klart understreker at man ønsker å flytte
programmer som kan skade mindreåriges fysiske, psykiske
og moralske utvikling, til et senere tidspunkt på kvelden
når barn ikke vanligvis ser TV.

Jeg oppfattet ikke hva kulturministeren mente
om dette punktet – om det er slik å forstå at
hun mener at dette nå også vil bli innarbeidet
i de forskriftene, slik at vi får det samme regelverket
i Norge som det som ligger i dette direktivet. Det vil jo bety at
det ikke bare er opp til medieforvaltningen, som er underlagt statsråden,
men det vil bli en del av det norske lovverket, der man klart kan
forsøke å dirigere slike programmer til andre
tidspunkter på dagen.

