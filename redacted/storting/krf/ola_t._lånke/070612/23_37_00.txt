(ordfører for saken):

 Forholdene ved politiets utlendingsinternat på Trandum var kritikkverdige da Sivilombudsmannen besøkte stedet i mars 2006. Sivilombudsmannen grep fatt i saken, og alt tyder på at besøket og oppfølgingen av det satte fortgang i arbeidet med å bedre forholdene.




Med unntak av Fremskrittspartiet, som har noen egne synspunkter og forslag, står komiteen samlet i sine merknader i denne saken.




Bakgrunnen for opprettelsen av utlendingsinternatet var kritikk fra flere hold om at de personer dette gjelder, ble plassert i vanlige fengsler sammen med personer som var dømt for straffbare forhold. En av instansene som tok opp dette, var Europarådets torturkomite, CPT.




Av rent konkrete forhold ved internatet har Sivilombudsmannen bl.a. tatt opp forhold rundt sikkerhetscellene og tvangsbruk, kommunikasjonskontroll, samtykke til internering, bruk av innleide vektere, aktivitetstilbudet til de internerte, mattilbudet og inspeksjoner. Jeg skal bare kort si litt om noen av disse forholdene.




Det bør være en selvfølge at folk lever under skikkelige forhold selv om de er i et utreiseinternat og forhåpentligvis bare skal være der i kort tid. Frysetørret middagsmat er f.eks. ikke hva vi bør tilby, og heldigvis er det blitt endret. Det samme gjelder forholdene i sikkerhetscellene. Disse ble også omtalt som «unsuitable for detention of any kind» – upassende for forvaring av noe slag – av CPT. Slike uttalelser kan vi ikke være bekjent av å få.




Inspeksjoner av internatet hver halvtime kan også virke ganske voldsomt, må vi innrømme. Særlig om natten må det ha virket forstyrrende. Samtidig er det viktig å understreke at hyppige inspeksjoner kan være nødvendig for å ivareta sikkerheten og tryggheten til dem som oppholder seg der. Men dette må gjøres på en måte som ikke virker krenkende, og som ivaretar den enkeltes rett til privatliv.




Noe av det aller mest alvorlige som framkommer i Sivilombudsmannens rapport, er mangelen på regelverk. Det er kritikkverdig at internatet har vært i drift så lenge uten at det har vært utarbeidet klare regler forankret i lov og forskrift for driften av internatet og for bruken av frihetsberøvende tiltak, makt og tvang.




Parallelt med behandlingen av denne saken i kontroll- og konstitusjonskomiteen har kommunal- og forvaltningskomiteen hatt lovendringer til behandling som gir den nødvendige lovforankring for driften av utlendingsinternatet. Denne saken er nylig behandlet her i salen. Sivilombudsmannen gir kommentarer til lovutkastet i sitt dokument, og han er positiv til de nye lovreglene. Så langt jeg kan se, vil regelverket bedre og rette opp de kritikkverdige forholdene Sivilombudsmannen har tatt opp.




Sivilombudsmannen har også tatt til orde for å opprette et eksternt tilsynsråd som skal føre tilsyn med driften av internatet og behandlingen av utlendingene som oppholder seg der. Dette stiller komiteen seg positivt til.




Så langt har det både vært tvangsinternerte og personer som har underskrevet samtykkeerklæringer, på Trandum. Dette har ikke vært noen heldig kombinasjon. Med det nye regelverket skal det ikke lenger åpnes for personer i utlendingsinternatet etter samtykke. Det må finnes andre løsninger for disse.




En del – også familier med barn – oppholder seg i internatet over lengre tid. Deres behov for aktivitetstilbud av ulike slag har ikke vært godt nok ivaretatt så langt. Et nytt aktivitetshus er nå bygd, og det nye regelverket presiserer rett til fysisk aktivitet og opphold i friluft og at det skal tilbys et rimelig antall aktiviteter innendørs og utendørs. Dette regner jeg med blir fulgt opp i praksis.




Kristelig Folkeparti er spesielt opptatt av barnas situasjon på Trandum. Dette er ikke et sted hvor det burde vært barn. Kristelig Folkeparti fremmet derfor forslag ved lovbehandlingen for bedre å ivareta de barna som er i en slik situasjon at de skal interneres. Jeg håper det raskt blir funnet andre løsninger for disse barna.




Denne saken viser at det er nyttig at Sivilombudsmannen besøker forvaltningsorganer og institusjoner og undersøker forhold som virker kritikkverdige. Den videre saksgang tyder på at Sivilombudsmannens engasjement har hatt betydning for at kritikkverdige forhold er blitt rettet opp.




