  Jeg takker igjen statsråden for svaret.

Nå er det jo de to selskapene Telenor
og NetCom som er operatører for mobildekningen i Norge.
Disse selskapene legger utelukkende bedriftsøkonomiske
vurderinger til grunn for sine beslutninger. Konsekvensen
av dette er at en del avskjæres fra bruk av mobiltelefon.

Statsråden nevnte også at
den forrige regjeringen ikke har pålagt
selskapene noe ansvar i forbindelse med disse gjenstående
områdene. Det kan så være, men vi ser
jo nå at det kan gå galt, at mobilen faktisk er
det siste man kan stole på når alt annet svikter.
Vi vet også at mobil redder liv i mange tilfeller.

Kunne det tenkes en ordning nå når
vi har sett dette, uansett hva tidligere regjeringer har gjort,
der myndighetene pålegger disse selskapene f.eks. å tilby
dekning for hverandres kunder i de områdene der bare
det ene selskapet har dekning, at man så å si
selger samband til hverandres kunder? Det ville jo også redusere
behovet (presidenten klubber) for installasjoner i de områdene
hvor det mangler. Vil statsråden ta initiativ
til et slikt overordnet pålegg til operatørselskapene?

