  Jeg takker statsråden for svaret.
Jeg synes også at svaret var veldig bra og konkret
i forhold til utfordringen, i hvert fall når det gjelder
Sørbygda i Åfjord. Jeg er også glad
for at statsråden viser forståelse for
den situasjonen som befolkningen der ute kom i i forbindelse
med flomkatastrofen tidligere i vinter.

Nå ser vi jo at mobildekningen jevnt
over er dårligst i Utkant-Norge og ikke minst
langs mange veger. Jeg vet at i mitt fylke, Sør-Trøndelag,
er det fortsatt flere fylkes- og riksveger hvor det ikke
er god nok eller brukbar mobildekning. Jeg registrerte ikke
i statsrådens svar at det ville bli tatt skritt for å se
på de gjenstående strekningene i de fylkene som
er aktuelle, for å rette det opp. Jeg ber i hvert fall
statsråden om å presisere om det er planer om å se
på disse områdene.

