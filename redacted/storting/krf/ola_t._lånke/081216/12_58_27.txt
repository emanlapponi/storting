 Museene er viktige samfunnsinstitusjoner. De skal forvalte vår kultur- og
                  naturhistoriske arv og gjøre den tilgjengelig for forskning, læring og opplevelse.
                  Det er derfor også viktig at museene blir satt i stand til å gjøre en skikkelig
                  jobb i forhold til de verdiene vi har overtatt fra tidligere generasjoner. Å
                  forvalte denne arven på en god måte er både en plikt og et privilegium som
                  pålegges enhver ny generasjon. 

På denne bakgrunn er det betryggende at Riksrevisjonen har gjort et så vidt
                  grundig arbeid i to omganger når det gjelder noen utvalgte blant de store
                  museumsinstitusjonene. Jeg viser til saksordførerens gode og poengterte
                  redegjørelse. Riksrevisjonens rapport viser at dette arbeidet har brakt resultater
                  i form av utbedringer og oppgraderinger på flere vitale områder i de aktuelle
                  institusjonene. 

Når jeg griper ordet, er det for å understreke at selv om mye allerede er gjort
                  siden den første rapporten ble laget, står det fortsatt mye igjen. Rapportene sier
                  naturligvis ikke noe om tilstanden i de øvrige museene i landet. Jeg er imidlertid
                  kjent med at det i lengre tid har vært arbeidet med en reform på museumsområdet,
                  med sikte på en konsolidering til færre enheter. Siktemålet med denne reformen er
                  framfor alt å sikre en framtidsrettet forvaltning av kulturarven og å gjøre
                  bygninger, gjenstander og materiale tiltrekkende for et stort publikum. Det er å
                  håpe at man lykkes i dette arbeidet. 

På denne bakgrunn er det naturlig i denne omgang å spørre den av de angjeldende
                  statsråder som er til stede, om hun kan si noe om hvorvidt Riksrevisjonens
                  påpekninger er representative, i den forstand at de også gjelder de øvrige museer.
                  Nå forventer jeg ikke å få svar fra denne statsråden om tilstanden innenfor et
                  departementsområde som ikke er hennes, men jeg synes i hvert fall det er viktig å
                  stille spørsmålet. Jeg spør om dette på bakgrunn av at man nå har tatt for seg fem
                  – senere fire – stikkprøvekontroller ved utvalgte institusjoner og funnet grunn
                  til å rette søkelyset både mot dårlig sikring, elendige magasin- og
                  bevaringsforhold og svakheter ved den interne styringen av organisasjonene. Man
                  gjør seg naturligvis i den anledning tanker om hvordan tilstanden kan være ved de
                  mange andre museene. Kan man regne det for sannsynlig at Riksrevisjonens
                  undersøkelse og påpekning har hatt en overføringsverdi, eller har en
                  overføringsverdi, i forhold til de andre museene, som medfører at det også blir
                  satt i gang utbedringer ved de øvrige museene? Jeg sier som dikteren: Jeg spørger
                  kun. Jeg vet ikke om jeg har rett til å forvente svar på dette akkurat i dag. 

Det er også en annen viktig grunn til å spørre om dette. Det er en kjensgjerning
                  at kultur og kulturinstitusjonene generelt sett tilhører det jeg vil kalle et lett
                  politikkområde, som gjerne blir en salderingspost når budsjettene skal sys sammen.
                  Det gjelder ikke minst i den kommunale sektor, hvor ansvaret for mange av museene
                  ligger. Særlig i en tid da vi synes å være på vei inn i en nedgangskonjunktur, da
                  det i tiden som kommer må husholdes enda strengere med samfunnets ressurser, er
                  det grunn til å rope et varsku, og jeg spør: Hva er status quo? Hvilke tanker gjør
                  man seg om framtiden for norske museumsinstitusjoner? Vil de få den
                  oppmerksomheten de har krav på som kulturarvforvaltere? 

Jeg må si at de befaringene som komiteen gjennomførte for en tid siden, gav sterke
                  inntrykk. Både bevaringsforhold og arbeidslokaler var langt fra hva de burde være
                  i 2008. Plassmangel, trange, nedslitte og uhensiktsmessige lokaler og ugunstige
                  klimaforhold var noe av det vi kunne konstatere. Det gjaldt ikke minst ved
                  Naturhistorisk museum i Oslo, men også ved Bergen museum. Det kan kanskje være
                  fordi folk som jobber i kultursektoren – det gjelder også folk som jobber ved
                  museene, forskere og andre – har en idealistisk innstilling til sitt arbeid og
                  utfører det med stor iver til tross for de forholdene de arbeider under. Men dette
                  må da ikke være en sovepute for oss. 

Jeg vil bare til slutt så sterkt jeg kan understreke behovet for fortsatt
                  oppfølging av museene etter det mønster Riksrevisjonen har trukket opp. 

