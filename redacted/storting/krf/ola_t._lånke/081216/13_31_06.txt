 Det er nå over et år siden Terra-saken eksploderte i media. Om dette i det hele
                  tatt ville blitt en så stor sak dersom ikke investeringene hadde endt i økonomisk
                  tap for de berørte kommunene, vites ikke. Hva som hadde skjedd dersom disse
                  kommunenes satsinger hadde resultert i en kjempegevinst, er det heller ikke godt å
                  si noe om. Sikkert er det imidlertid at de formelle feilene som er gjort både i
                  departement og i kommuner, er like alvorlige uansett. 

Som saksordfører har redegjort grundig for, var saken som foranlediget Vik-brevet,
                  prinsipiell. Det er derfor vanskelig å forstå at saken ikke ble behandlet på et
                  høyere nivå i departementet, og antakelig burde den også vært brakt fram for den
                  politiske ledelsen. 

Det er også kritikkverdig at oppfølgingen av Vik-brevet ikke ble satt i gang
                  tidligere, og at berørte kommuner ikke ble orientert da departementet i 2006 kom
                  til en annen konklusjon enn de gjorde ved gjennomgangen i 2002. Departementets
                  svar til Riksrevisjonen viser heldigvis at det nå er utarbeidet bedre rutiner i
                  departementet, slik at saker som skal følges videre, forhåpentligvis ikke
                  forsvinner i en skuff i framtiden. 

Departementet har et generelt ansvar for å rettlede kommunene i forståelsen av
                  kommuneloven. Det er imidlertid påpekt – og det er det viktig å understreke – at
                  kommunene selv har et selvstendig ansvar for å tolke og innrette seg etter loven.
                  Kommunene er også selv ansvarlig for sine egne økonomiske disposisjoner. 

Siden 2000 og 2001 har kommunene hatt større frihet og mer ansvar for sin egen
                  finansforvaltning. Men loven har også regler om at kommunene skal forvalte midlene
                  slik at de får tilfredsstillende avkastning uten vesentlig finansiell risiko. I
                  denne saken går det derfor ikke an å skylde på andre. 

Selv om departementets håndtering av saken har vært kritikkverdig, er det til
                  syvende og sist kommunene selv som sitter med ansvaret for de vedtakene de gjør. 

Konsekvensene av de finansielle risikoene de berørte kommunene har tatt, får, slik
                  det ser ut i dag, betydelige økonomiske konsekvenser for kommunene. Derfor er det
                  positivt og riktig at departementet i denne saken bidrar og har tatt grep for å
                  avhjelpe situasjonen, uten derved å skulle overta ansvaret for den situasjonen som
                  har oppstått. Departementets bidrag er viktig av hensyn til innbyggerne i de
                  berørte kommunene, slik at de ikke får altfor store belastninger. 

La meg ellers kort kommentere et annet forhold som denne saken har aktualisert.
                  Rapporten viser en viss uenighet mellom departementet og Riksrevisjonen med hensyn
                  til tilgang til dokumenter i departementet. 

La meg understreke at det er nødvendig at Riksrevisjonen får tilgang til all
                  relevant informasjon innenfor lov og instruks. Det ligger i det at innsynsretten
                  ikke omfatter regjeringsnotater og interne dokumenter i tilknytning til disse.
                  Departementene må legge til rette for at Riksrevisjonen på en grei måte kan få
                  nødvendig tilgang til den informasjonen de trenger. 

Thorbjørn Jagland hadde her overtatt presidentplassen.
               

