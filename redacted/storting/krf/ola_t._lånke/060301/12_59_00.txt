  Jeg takker statsråden for svaret.

Jeg skjønner at han ikke
har til hensikt å lytte til det fagfolk har påpekt
i denne sammenhengen. Det skuffer meg jo litt. Ifølge fagfolk
er essensen at departementet på overtid i prosessen med
fagplanene har foretatt endringer som medfører en betydelig
svekkelse av mulighetene til fordypning på de ulike områdene
musikk, dans og drama. Konsekvensen av innføring av et
sånt felles programfag for musikk, dans og drama er at
elevene innenfor hvert av disse tre kunstfagene
vil stå mye dårligere rustet med tanke på det
videre utdanningsløpet. Angivelig er dette gjort for å sikre
mulighetene for å foreta linjebytte, noe veldig få erfaringsvis
foretar seg. I stedet får man altså en svekkelse
av kvaliteten i utdanningen. Vi får dårligere
musikere, dårligere dansere og dårligere skuespillere
som følge av dette.

Det undrer meg at statsråd og departement
her kan komme slik på kollisjonskurs med en samlet fagekspertise,
som jo har deltatt i prosessen i tre forskjellige plangrupper,
og som tilsynelatende i hvert fall var enig med departementet i
at det var i overensstemmelse med Stortingets vedtak. Hvorfor lytter ikke
statsråden til disse fagfolkene?

