 

(ordfører for saken):

 Jeg tar ordet nærmest for å kvittere ut en sak på dagsordenen som komiteen ikke har tatt opp til realitetsbehandling.




Regjeringen har tatt det ansvar som tilligger den, og ved kgl. resolusjon vedtatt å overføre forhandlingsansvaret for lærere og skoleledere til kommuner og fylkeskommuner. På vegne av komiteen tar jeg denne beslutningen til etterretning. Jeg regner med at det kan bli noen innlegg med merknader til det som er foregått, men selve behandlingen har komiteen ikke funnet å ville gå inn på.




 Bare en kort merknad til representanten Pedersen, som kritiserer Regjeringen for måten den har taklet denne saken på. Det forundrer meg vel litt for det første at Arbeiderpartiet kritiserer Regjeringen for å ta et ansvar som tilligger den, og for det andre at det setter fram en kritikk sammen med Sosialistisk Venstreparti i merknads form i innstillingen uten at nødvendigheten av en slik kritikk på noen måte dokumenteres eller begrunnes. Men det er åpenbart at noen vet mer enn andre om dette. Og hvis det skal framsettes noen kritikk mot dette, vil jeg minne om at vi har et eget organ for det på huset, og at det ikke tilligger familie-, kultur- og administrasjonskomiteen å foreta en slik gjennomgang og kritikk av det Regjeringen har gjort. Så på den bakgrunn vil jeg bare igjen si at vi anser ikke denne saken som satt under realitetsbehandling i Stortinget.




