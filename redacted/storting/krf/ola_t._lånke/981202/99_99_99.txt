 Jeg vil gi honnør til representanten Morten Lund for at han har brakt diskusjonen om dagligvarekjedenes økte markedsmakt inn i Stortinget. Nå synes jeg kanskje å merke en viss forsiktighet fra enkelte med å bruke ord som markedsmakt i denne situasjonen, men ingen kan i dag være i tvil om at de store dagligvarekjedene, til tross for den konkurranse som måtte være mellom dem, representerer en betydelig maktfaktor. Den innflytelse dette innebærer, bidrar til å styre handlingsmønsteret både til forbrukere og vareprodusenter, og når vi i dag i tillegg har sterke indikasjoner på at verdiøkningen i dagligvaremarkedet i stor grad ender opp i de store kjedene, er det all grunn til å gå dette nærmere etter i sømmene. 




Utviklingen mot stadig større konsentrasjoner i kjedene har, som statsråden også påpeker, skjedd med myndighetenes velsignelse. Dette har vært betraktet som positivt så lenge det har vært konkurranse kjedene imellom. I tillegg har man også ønsket at de skulle utgjøre en motvekt mot næringsmiddelindustriens dominans, men myndighetene synes ikke i samme grad å ha vært opptatt av de alvorlige strukturelle konsekvensene av denne utviklingen. Det har vært et naturlig fokus mot prisdannelsen. 




Interpellanten har pekt på en rekke konsekvenser av dagligvarekjedenes markedsmakt. Det er ikke tvil om at denne har vært medvirkende til framveksten av et stort antall bynære kjøpesentre, til handelslekkasjen fra distriktene, press på trafikkmønstre og miljø, og samtidig har det hatt konsekvenser for produksjons- og foredlingsapparatet. Kjedene spiller i dag en avgjørende rolle for utviklingen også av dette området. Ved hjelp av ulike mekanismer sørger kjedene for å kontrollere produsentenes innflytelse på markedet, og mange blir i dag tvunget til å gi opp, som også interpellanten har pekt på. Det finnes eksempler på mindre bedrifter som har ønsket å spesialisere seg på et produkt som selger godt innenfor et snevert område, men har blitt forhindret i å utvide sitt markedsområde. Det er ikke tvil om at slik spesialisering ville ha vært bra for bedriften. For forbrukerne ville en slik utvidelse også kunne ført til lavere priser.




Jeg tror vi kan være enige om at myndighetene ikke har hatt tilstrekkelig verken kunnskap om disse mekanismene eller ressurser å sette inn for å styre utviklingen. Det er derfor prisverdig at Regjeringen ved så vel arbeids- og administrasjonsministeren som landbruksministeren nå har tatt initiativ til undersøkelser og forskning for å kartlegge ulike sider av dette store problemkomplekset. Vi har grunn til å vente med spenning på resultatet av disse undersøkelsene, og ikke minst på hvordan de blir brukt med sikte på å oppnå sunnere forhold innenfor dagligvareomsetningen.




