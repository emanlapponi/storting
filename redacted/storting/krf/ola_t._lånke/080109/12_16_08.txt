  Jeg takker statsråden for svaret, som jeg vel finner litt generelt.

Denne statsråden er jo idrettsminister og har et spesielt ansvar for oppfølging overfor både Den olympiske komite og idretten generelt. Jeg synes det er prisverdig at Regjeringen allerede har tatt en beslutning om et samarbeid med ILO-kontoret i Beijing i Kina. Det statsråden ikke sa noe om, var om man har kommet i gang med det samarbeidet. Så det er naturlig å spørre om hvor langt man har kommet i det arbeidet.

Vi vet at IOC - og for så vidt også det norske IOC-medlemmet Gerhard Heiberg - har uttrykt positiv vilje til å følge opp arbeidstakerrettigheter i forbindelse med OL generelt, ved at man utarbeider generelle retningslinjer når det gjelder slike rettigheter, men også at man ønsker å følge dette opp i forbindelse med Beijing-OL. Men generelle retningslinjer og utsagn er nå én ting - praksis er noe annet. Så mitt spørsmål til idrettsministeren er: Hvordan vil han konkret følge opp foran OL?

