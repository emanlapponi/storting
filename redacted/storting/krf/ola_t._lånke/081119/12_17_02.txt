 Jeg takker statsråden for svaret. Jeg skjønner at statsråden også er vel kjent med de behovene som er på Røros, gjennom de henvendelser som er kommet fra kommunen. Jeg tviler heller ikke på at statsråden gjør sitt ytterste for at vi skal få et godt flyrutetilbud til Bergstaden, som er kjent på grunn av verdensarvstatus. Når myndighetene også har pekt ut Røros spesielt som en reiselivsdestinasjon, som et pilotprosjekt, og har gitt penger til det, er det viktig at man har et flytilbud som tilsvarer det, for her trenger man å fylle opp de mulighetene som reiselivsnæringen, ikke minst, tilbyr med hoteller og konferanser. For å kunne opprettholde et helårlig tilbud, må man også ha et flytilbud som er tilpasset det.


Mitt spørsmål er: Vil man gå bort fra den størrelsen på 15–19 flyseter som man har antydet i anbudsdokumentet, og sikre et fly som er på størrelse med det flyet som går der i dag?


