 Jeg takker igjen for svaret. Jeg skjønner at statsråden ikke kan gå inn på behandlingen av anbudene slik det er nå. Men jeg tillater meg likevel å si at det er viktig at Røros ikke får et for lite fly som kjøres av et flyselskap som ikke er robust nok til å takle forholdene på Røros. Jeg tror det er veldig viktig, og også at man får en gjennomgående billettordning, slik at man slipper å ta ut bagasjen og sjekke inn på nytt når man kommer til Gardermoen. Det er slike ting som er veldig viktige, og jeg håper at statsråden vil gjøre det hun kan for å sikre at man kan ha et større fly som imøtekommer de behovene man har – ellers virker det mer som at dette er noe man gjør for å kjøpe seg god samvittighet, istedenfor å løse de problemene som denne regionen har.


Jeg tviler ikke på at denne statsråden er interessert i å opprettholde bosettingen i dette område også, som man er i andre deler av landet, hvor man har et bedre flytilbud. Jeg kan ikke annet enn å appellere til statsråden om at hun gjør det hun kan for å imøtekomme dette behovet.


