 Jeg er klar over at komiteen ikke har lagt opp til noen debatt om denne saken, men den har en såpass lang forhistorie at jeg som forslagsstiller synes jeg i hvert fall må ha anledning til å si noen ord.




Allerede i 1994 startet planleggingen av et nytt klinikkbygg ved Norges veterinærhøgskole. Den gangen kom det så langt at Statsbygg ferdiggjorde et utkast til byggeplaner, men dessverre ble ikke disse planene videreført.




Det er ikke for mye sagt at tiden nå er overmoden for å igangsette bygging av et nytt klinikkbygg for produksjonsdyr ved NVH, samtidig som det er på høy tid å forberede en generell opprustning og oppdatering av den totale bygningsmassen ved denne institusjonen.




Deler av denne bygningsmassen er svært foreldet, nedslitt og ikke tilpasset dagens krav til undervisnings- og forskningslokaler. Byggingen av høgskolen ble påbegynt i 1920. Medisinsk klinikk, nå medisinsk klinikk for produksjonsdyr, var den første som ble bygd. Ved oppstart av høgskolen i 1935 ble det immatrikulert 15 veterinærstudenter, som klinikken ble bygd for. Nå opptas årlig 60 veterinærstudenter og 15 dyrepleierstudenter, som alle skal få sin undervisning i de gamle lokalene. Klinikk for medisin og kirurgi står slik den ble bygd i 1920-årene. Denne bygningen er fredet og også i svært dårlig forfatning. Reproduksjonsklinikken er i en bygning som av Statsbygg har fått karakteren 4, som betyr at den er uegnet til formålet.




Et annet alvorlig argument er at ingen av klinikkene har isolat for tilfeller av alvorlige, smittsomme sykdommer. Det mangler også andre viktige fasiliteter for å forebygge spredning av smitte. Bare ved den ene klinikken finnes smittesluse, og denne er også sterkt modifisert.




Forebygging av smittsomme dyresykdommer, deriblant sykdommer som kan smitte mennesker, er i økende grad blitt viktig ved en institusjon som skal utdanne veterinærer. Viktigheten av høy veterinær kompetanse på området har vært demonstrert i forbindelse med flere alvorlige utbrudd, som munn- og klovsyke og kugalskap i Storbritannia og nå global forekomst av fugleinfluensa.




Et forhold som eksempelvis bidrar til å tydeliggjøre behovet for nye lokaliteter, er at gjødselen ved to av klinikkene må trilles ut i trillebår til containere ute i friluft, mens det i den tredje bygningen er gjødselkjeller under halve klinikken. Det er innlysende at dette øker risikoen for spredning av smittsomme sykdommer ved institusjonen. Forholdene hindrer oppstalling av pasienter med slike viktige sykdomstilstander, og undervisningskvaliteten reduseres.




På denne bakgrunnen er det høyst påkrevd å få fortgang i saken. Fra forslagsstillers side er vi foreløpig tilfreds med at en samlet komite nå understreker behovet, og at det haster med å løse situasjonen og få i stand et nytt, moderne og funksjonelt klinikkbygg for produksjonsdyr.




Vi imøteser en rask oppfølging fra statsrådens side og at det kommer en sak til Stortinget, senest i forbindelse med revidert nasjonalbudsjett til våren. Kristelig Folkeparti mener dette vil være avgjørende for å sikre utdanning og forskning på høyt nivå innen veterinærmedisin i Norge.




