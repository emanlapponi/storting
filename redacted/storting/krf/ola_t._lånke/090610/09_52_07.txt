 Saksordføreren har gitt en relevant og dekkende presentasjon av kontrollkomiteens innstilling til Sivilombudsmannens årsmelding for 2008. Innstillingen er enstemmig, og fra Kristelig Folkepartis side slutter vi oss til saksordførerens oppsummering.


Det som foranlediger at jeg tar ordet, er det forhold som også foregående taler var innom, at Sivilombudsmannen har fått avslag på en anmodning til Olje- og energidepartementet om å få utlevert et saksdokument. Dokumentet det er anmodet om innsyn i, gjelder en juridisk vurdering fra Regjeringsadvokaten, som departementet har rekvirert i forbindelse med en tilsettingssak. Sivilombudsmannen behandler en klage fra en person som er nektet innsyn i nevnte dokument. Ombudsmannen ber så om innsyn i angjeldende dokument, for deretter å kunne bedømme hvorvidt Olje- og energidepartementets avslag på dokumentinnsyn overfor klageren er korrekt lovanvendelse i forhold til offentlighetsloven og rimelig i forhold til en meroffentlighetsvurdering.


Sivilombudsmannen har oversendt saken til Stortinget, og kontroll- og konstitusjonskomiteen mottok saken til behandling først i går, 9. juni. I likhet med saksordføreren vil også jeg, på vegne av Kristelig Folkeparti, sterkt understreke betydningen av at Sivilombudsmannen gis innsyn i de forhold som er relevante for at man kan utføre sitt viktige arbeid. Dette er sterkt understreket i ombudsmannsloven § 7, der det heter:


«Ombudsmannen kan hos offentlige tjenestemenn og hos alle andre som virker i forvaltningens tjeneste, kreve de opplysninger han trenger for å kunne utføre sitt verv.»


Det må understrekes at Sivilombudsmannen, som Stortingets tillitsmann, er en selvstendig og uavhengig instans med full taushetsplikt som skal sikre at forvaltningen ikke øver urett mot den enkelte borger. Det sier seg selv at for å utføre dette arbeidet, må man også kunne kreve rett til innsyn. Nå finnes det på en annen side, som også den forrige taleren minnet om, regler for unntak, som Olje- og energidepartementet henviser til og begrunner sitt avslag ut fra. Dersom det er slik de hevder, at det aktuelle dokument kan unntas offentlighetsbestemmelse, kan et departement nekte utlevering. Noen ganger kan det være en vanskelig avveining å avgjøre om unntaksregelen skal gjelde. Det har vi også forståelse for.


Kristelig Folkeparti slutter seg derfor til at kontrollkomiteen tar denne saken opp til nærmere vurdering. Men da dette vil kreve en mer omfattende prosess enn det er mulig å få til nå i vår, innser vi at det først kan skje i begynnelsen av neste stortingssesjon. Dette var komiteens vurdering også i går, og det er i tråd med vårt syn. Om det da vil være aktuelt å ta dette opp som kontrollsak, kan derfor først avgjøres av en ny kontrollkomité i neste stortingsperiode. Det blir også i tilfelle en sak for det nye storting å vurdere om det også er nødvendig å foreta en ny gjennomtenkning av unntaksbestemmelsene i forhold til Sivilombudsmannen.


