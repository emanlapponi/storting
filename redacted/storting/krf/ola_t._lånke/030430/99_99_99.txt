 «Høyteknologiske kabler
er lagt tvers gjennom landskapet i mange kommuner uten at lokalsamfunnene
får glede av dette. Telenor og BaneTele har bredbåndskabler
gjennom flere kommuner i Sør-Trøndelag, eksempelvis mellom
Støren og Røros, men har ingen noder på strekningen.
Det betyr heller ingen tilgang til kabelens teknologi og hastighet,
et økende dilemma for offentlig forvaltning, lokale bedrifter
o.l. som møter høyere krav når det gjelder
IT-teknologi og ytelser mot Internett.

Hvordan vurderer statsråden situasjonen?»

 Jeg takker statsråden for svaret, som
jeg tolker positivt.

Som kjent er bredbåndstilknytning
i dag nærmest alfa og omega for at
bedrifter i Utkant-Norge kan være konkurransedyktige
i forhold til mer sentralt beliggende virksomheter og
bedrifter. For offentlig forvaltning, skoler, biblioteker osv. i
distriktene er slik tilknytning svært viktig. Men så opplever
vi at de digitale motorveiene som bredbånd er, ikke
har noen avkjørsel – eller
noder, som det heter – og man kan ikke benytte
disse veiene. Dette er situasjonen i en langstrakt landkommune som Holtålen,
og det er sikkert bare ett av mange eksempler. Til tross
for at kablene beslaglegger jord og grunn i
lokalsamfunnet, får de ingenting igjen.

Jeg er glad for at statsråden viser
til arbeidet med stortingsmeldingen om bredbånd, hvor Regjeringen
vil vurdere spesielt tiltak innrettet mot områder
som står svakt overfor markedet. Det gir jo et visst håp.
Men mitt spørsmål er da til statsråden:
Kan han bekrefte at nettopp distriktskommunene
og utkantproblematikken vil bli særlig vektlagt i den stortingsmeldingen
som han bebuder?

 Jeg takker for det. Det høres bra
ut.

Spørsmålet om tilgang og
samtrafikk på bredbåndsnettet er i stor grad et
spørsmål om pris og kostnad. Som også statsråden
var inne på i sitt første
svar, er prisene på vei nedover, og han sa også at
Telenors priser er til vurdering i Post- og teletilsynet. Det kan
kanskje være vel og bra.

Men det er ikke tvil om at virksomheter,
offentlige så vel som private, i landdistriktene sliter
med store avstandsulemper. Og når de, som statsråden
nå bekrefter, i tillegg også stenges
ute fra disse høyhastighetskablene, forsterker det bare
disse problemene. Det har vært sagt at IT-teknologien skal
utjevne distriktsulempene, det skal ikke bety
noe hvor man bor. Men dette holder ikke stikk. Distriktene
taper i kampen om arbeidsplassene.

Jeg har da et par tilleggsspørsmål:
Ser statsråden en mulighet for å legge press på Telenor
og de andre aktørene og forplikte dem til å opprette
såkalte noder, slik at lokalsamfunnene kan benytte denne
teknologien? Og kan det være aktuelt å se på økonomiske
virkemidler for å bedre tilgangen til bredbånd
i distriktene?

