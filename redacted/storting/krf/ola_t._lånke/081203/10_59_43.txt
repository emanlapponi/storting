 (ordfører for saken): Denne riksrevisjonsrapporten er en oppfølging av en
                  tilsvarende undersøkelse som ble presentert i 2005. Den undersøkelsen avdekket en
                  rekke mangler ved måloppnåelsen knyttet til saksbehandlingstiden hos sentrale
                  aktører i straffesakkjeden. Det gjaldt både i politiet, ved statsadvokatembetene,
                  ved domstolene og i kriminalomsorgen. Stortinget så den gang alvorlig på det som
                  ble avdekket, og mente det var behov for en ny undersøkelse i nær framtid. Det er
                  altså denne oppfølgeren vi avslutter behandlingen av i dag. 

Effektiv saksbehandling i straffesakkjeden er viktig både for rettssikkerheten og
                  for folks rettsoppfattelse. Stortinget har derfor fastsatt frister for
                  saksbehandlingstiden i de ulike leddene. Riksrevisjonen har sett på måloppnåelsen
                  i forhold til ti ulike frister. Fire av disse gjelder i forhold til saker der
                  tiltalte var under 18 år. Den foreliggende undersøkelsen viser at det har skjedd
                  klare forbedringer i måloppnåelsen siden forrige undersøkelse, faktisk i alle
                  ledd. Dette er positivt og tyder på at de tiltakene som har vært satt i verk, har
                  virket. Fortsatt er det imidlertid brudd på tidsfristene i et betydelig antall
                  saker. Det er derfor helt nødvendig at det også framover arbeides aktivt for å
                  forbedre måloppnåelsen. 

I noen tilfeller kan det være gode grunner til at tidsfristene ikke overholdes.
                  Derfor åpner også loven for unntak hvis «særlige forhold er til hinder».
                  Forbeholdet er tatt ut fra både rettssikkerhetsmessige hensyn og praktiske
                  forhold. Det er helt avgjørende at både etterforskningen og saksbehandlingen er
                  forsvarlig. 

Tiltaltes mulighet til fritt forsvarervalg skal ivaretas. Særlig når det gjelder
                  unge lovovertredere vil det også kunne bli spørsmål om å få den siktedes
                  personlige og sosiale situasjon kartlagt på en god måte. Det er også av betydning
                  at det spesielt for unge lovbrytere legges til rette for individuell oppfølging og
                  tilpassede straffereaksjoner. Dette gjør at det er en samlet komité som mener at
                  det kan aksepteres at tidsfristene ikke overholdes når det er påkrevd for at
                  saksbehandlingen skal være forsvarlig. 

Men unntaksmuligheten må ikke være noen sovepute. Tidsfristene er satt for at de i
                  utgangspunktet skal holdes, og det skal være mulig å holde dem. Det er f.eks. ikke
                  tilfredsstillende i saker der lovbryteren er under 18 år, når tidsfristene fra en
                  sak er mottatt til påbegynte hovedforhandlinger i tingretten og lagmannsretten
                  overholdes i under 50 pst av sakene. Det samme er tilfellet når det gjelder
                  tidsfrist fra når en sak mottas i kriminalomsorgen og til tidspunkt for påbegynt
                  soning. Undersøkelsen viser også at det er store lokale variasjoner i overholdelse
                  av tidsfristene både hos politiet, ved statsadvokatembetene og ved domstolene.
                  Sammenlikninger viser at i en del tilfeller er forskjellene mellom distriktene
                  såpass store at dette ikke bare kan ha med ulikheter i saksinnhold og kompleksitet
                  å gjøre. Det er derfor på sin plass å stille spørsmål om hensynet til
                  likebehandling er godt nok ivaretatt. 

Kristelig Folkeparti mener det er viktig at departementet tar fatt i de forhold
                  som undersøkelsen avdekker. Selv om det i løpet av noen få år har skjedd
                  forbedringer, er dette ikke godt nok. Det må settes i verk ytterligere tiltak,
                  slik at saksbehandlingstiden kan reduseres ytterligere og likebehandlingen fra
                  område til område kan bli bedre. Samtidig er det viktig at hensynet til forsvarlig
                  saksbehandling og den enkeltes rettssikkerhet ivaretas. 

La meg bare til slutt vise til at representantene fra Fremskrittspartiet og Høyre
                  har noen særmerknader i innstillingen. Fra saksordførers side oppfatter jeg først
                  og fremst disse merknader mer som utfyllende merknader til de felles
                  komitemerknadene, og at de således ikke har et innhold som fra saksordførers side
                  gir grunnlag for kritikk. Jeg viser likevel til merknadene fra hele komiteen, som
                  jeg mener er dekkende for det syn komiteen har villet gi til kjenne i denne saken
                  nå. 

