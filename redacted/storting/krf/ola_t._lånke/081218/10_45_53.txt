 Saksordføreren har på en grei måte redegjort for denne saken – andre har også
                  fulgt opp, ikke minst representanten Lønning, som også redegjorde for merknader
                  som Kristelig Folkeparti står inne for. Jeg vil derfor bare kort knytte noen få
                  ord til dette, siden Kristelig Folkeparti har en særmerknad i innstillingen. 

I denne saken har det i motsetning til i de fleste kontrollsaker komiteen reiser,
                  ikke vært avholdt noen høring. Det gjør at komiteen etter vårt syn ikke har fått
                  et totalbilde. Alle involverte parter har ikke fått fortelle sin versjon av saken. 

Komiteen sendte flere brev til statsrådene, og svarene gav etter vår oppfatning
                  ikke grunnlag for at komiteen skulle gå dypere inn i problematikken. Det settes
                  derfor nå et punktum for disse forberedelsene. 

Så har flertallet, som det også er vist til her, likevel valgt å legge inn en del
                  sterke merknader i innstillingen om forhold som komiteen etter Kristelig
                  Folkepartis oppfatning ikke har skaffet seg et tilstrekkelig grunnlag for å mene
                  noe om. 

Vi har særlig reagert på at flertallet gjennom å vise til den eksterne gjennomgang
                  av saksbehandlingen, bestilt av styret i Helse Sør-Øst, også går inn i
                  personalspørsmål vedrørende tidligere administrerende direktørs håndtering av
                  saken. På prinsipielt grunnlag har komiteen ved tidligere anledninger vært varsom
                  med å gå inn i personalspørsmål. Det er en kjensgjerning at saken endte med at
                  administrerende direktør måtte gå av. Ved å vise til den tidligere administrerende
                  direktørs rolle involverer Stortinget seg på en måte som gir berøring med noe som
                  er en kontroversiell personalsak. Det bør man ikke gjøre. 

Under ingen omstendighet burde man ha gjort det uten å høre de som er parter i
                  saken. Mye tyder også på at denne saken er mer kompleks enn det som kommer fram i
                  den nevnte rapporten. Oppslag i pressen i det aller siste tyder også på det. 

Kristelig Folkeparti konstaterer at vi ikke har grunnlag for å ta stilling til
                  skyldspørsmålet i saken. Vi mener flertallet i komiteen går for langt når det kan
                  se ut som om de utpeker en ansvarlig. Dette er grunnlaget for at Kristelig
                  Folkeparti fant det riktig å legge inn en egen særmerknad. 

