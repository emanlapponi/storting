 Jeg takker igjen for svaret. 

Jeg konstaterer at statsråden ikke er villig til å gå konkret til verks når det
                     gjelder å skissere en mulig overgangsdato. Når det gjelder publikums
                     interesser, er ikke de entydige. 

Jeg bor nå selv i et distrikt – jeg har flyttet til Rennebu i Sør-Trøndelag –
                     og der har jeg et veldig dårlig radiotilbud. På gode dager kan jeg kanskje få
                     inn to kanaler. De fleste dagene er det P1 som er radioen min. I Trondheim,
                     hvor jeg har bodd mye av livet mitt, er det flust med kanaler, opp til 15 på en
                     gang – du kan bare ta på knappen, så har du en ny kanal. Det er en veldig sterk
                     skjevfordeling av radiotilbudet i Norge. Når man da snakker om hvorvidt
                     publikum ser det som en merverdi, er det klart at man må ta i betraktning at
                     folk reiser veldig mye mer, de kjører rundt i bil og folk har hytter. De må da
                     sitte og skru og prøve å lete seg fram til en eller annen FM-kanal. Har du DAB,
                     får du et robust tilbud, som er likt over hele landet, med de samme kanalene
                     over alt. Du kan ha mange i forskjellige rom. Det eneste aktuelle alternativet
                     og den eneste måten å få det til på, er å skissere en klar overgang, slik som
                     andre land nå begynner å gjøre. 

