 Riksrevisjonen har foretatt en virksomhetsanalyse av Bufetat. Resultatet viser manglende styring og kontroll. Riksrevisjonen ber Barne- og likestillingsdepartementet og Bufetat sikre at barn og unge får et tilbud som er tilpasset deres behov. 




Mange ansatte på institusjoner melder om bekymring knyttet til prispress og kortsiktighet og manglende fokusering på kvalitet og barnas behov. Kristelig Folkeparti mener Regjeringen må ta grep for å sikre at barn og unge får et tilbud av god kvalitet som i større grad enn i dag er tilpasset deres behov. 




Mange barn på institusjon lever i frykt for at hjemmet deres skal gå konkurs, de savner flere voksne rundt seg på institusjonen, eller de står i kø for å få fosterhjem eller institusjonsplass. Kristelig Folkeparti er bekymret for om barna får det tilbudet som er best tilpasset dem, eller om økonomiske prioriteringer styrer hvilke tilbud barna får. 




Offentlig sektor i Norge foretar innkjøp for over 250 milliarder kr hvert år. Lov om offentlige anskaffelser skal ifølge § 1 «bidra til økt verdiskapning i samfunnet ved å sikre mest mulig effektiv ressursbruk ved offentlige anskaffelser basert på forretningsmessighet og likebehandling». Regelverket skal også bidra til at det offentlige opptrer med stor integritet, slik at allmennheten har tillit til at offentlige anskaffelser skjer på en samfunnstjenlig måte. 




Offentlige anskaffelser baserer seg i stor grad på konkurranse. Konkurranse i offentlige anskaffelser bidrar i utgangspunktet til at staten når målene om effektiv ressursbruk, likebehandling og integritet. Man unngår sløsing med offentlige fellesskapsmidler og at det offentliges integritet blir svekket gjennom kameraderi og korrupsjon. Det står fast. Det er derfor viktig at konkurranse som hovedregel benyttes som virkemiddel ved offentlige anskaffelser.




Men konkurranse vil ikke alltid være et hensiktsmessig virkemiddel. Helse- og omsorgstjenester, herunder barnevernstjenester, skiller seg fra andre tjenester på grunn av hensynet til å gi gode og forutsigbare tilbud til spesielt utsatte brukergrupper. 




Barnevernet er ikke et alminnelig marked for kjøp og salg av tjenester, men en del av den statlige myndighetsutøvelsen. Staten har ingen konkurrent som kjøper av barnevernstjenester. Kristelig Folkeparti mener at en god barnevernstjeneste forutsetter at de som har det daglige ansvaret for den, kan basere seg på langsiktige og trygge rammevilkår. Barnevern er derfor dårlig egnet for tradisjonelle anbudskonkurranser, der kortsiktige økonomiske kriterier oftest blir avgjørende. 




Kristelig Folkeparti ønsker et regelverk som sikrer et mangfold av tiltak innen bl.a. rusbehandling og rusomsorg, rehabilitering, eldreomsorg og barne- og familievern. Går ideelle omsorgs- eller barnevernsinstitusjoner konkurs på grunn av at staten presser døgnprisen ned og gir for dårlige vilkår for langsiktig drift, vil svært viktig kompetanse og kunnskap gå tapt, og tusenvis av pasienter og barnevernsbarn vil miste sitt tilbud.




Kristelig Folkeparti mener derfor at ideelle virksomheter som yter helse-, omsorgs- eller barnevernstjenester, må sikres at unntaket fra kravet om anbud i lov om offentlige anskaffelser blir benyttet. Jeg er glad for at en samlet komite understreker dette i innstillingen. 




Samtidig er det viktig å understreke at det er en jevn økning i barn som mottar tiltak fra barnevernet. Det gjør at barnevernet har behov for økte rammer, samtidig som forebyggende tiltak må prioriteres i større grad enn i dag. 




Barn som lever i en vanskelig livssituasjon, skal ha aller høyeste prioritet. Trygg oppvekst handler ikke bare om kjernefamilie, kontantstøtte og barnehageplasser. For den som ikke opplever hjemmet som en trygg ramme, er en ensidig fokusering på kjernefamilien ikke bare lite relevant, men i verste fall sårende. Vi må se barna som trenger hjelp, ikke bare institusjonene og rammene. Derfor er det svært viktig at Regjeringen følger opp merknadene fra Riksrevisjonen og sørger for bedre tilpassede tilbud til barna som trenger det. 




