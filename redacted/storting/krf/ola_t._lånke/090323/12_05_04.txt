 (ordfører for saken): Humanitær bistand dreier seg om å forebygge og lindre nød i
                  verden, særlig som følge av naturkatastrofer og konflikter. Norge er en stor
                  bidragsyter, og i 2008 var bevilgningen på 2,6 milliarder kr. Bevilgningene har de
                  senere år vært økende både i Norge og i andre land, og vi får håpe at de
                  økonomiske nedgangstidene ikke endrer på dette. Nøden og behovene er det ingen
                  grunn til å tro vil avta. 

Når det er sagt, er det samtidig også viktig at vi er opptatt av at
                  bistandsmidlene brukes effektivt, slik at en oppnår mest mulig og best mulig
                  resultater. Det er positivt at Riksrevisjonen har gjennomført denne undersøkelsen,
                  som nettopp ser på effektiviteten i norsk humanitær bistand. Det er vurdert i
                  hvilken grad Utenriksdepartementets forvaltning bidrar til en effektiv bistand, og
                  i hvilken grad den humanitære bistanden er rask, effektiv og av god kvalitet. 

I denne sammenheng er det viktig å få belyst hvordan bevilgningene forvaltes, og
                  få vurdert områder der det er forbedringspotensial. Slik sett kan undersøkelsen
                  bidra til at hjelpen til dem som trenger det, kan bli enda bedre og gi enda flere
                  positive resultater. 

Riksrevisjonens undersøkelse viser både positive og negative trekk. Den viser
                  klart at den humanitære bistanden bidrar til positive resultater og virkninger for
                  et stort antall mennesker. En oppnår dermed i stor grad det som er det aller
                  viktigste med den humanitære bistanden, nemlig å redde liv, lindre lidelser og
                  opprettholde menneskelig verdighet i og i etterkant av humanitære kriser. Det er
                  også positivt å merke seg at Norge av ulike humanitære aktører blir vurdert som en
                  god humanitær giver sammenlignet med andre land. 

Norge får også internasjonal anerkjennelse for å stå fast på de humanitære
                  prinsippene, for sin innsats mot miner og klaseammunisjon, for sivil-militær
                  koordinering og for integrering av kjønnsperspektivet. 

Riksrevisjonen påviser på den annen side en rekke svakheter i forvaltningen av de
                  humanitære bistandsmidlene, som de mener svekker realiseringen av målet om rask og
                  effektiv bistand av god kvalitet. Det pekes på svakheter både innen finansiering,
                  koordinering, involvering av lokale aktører, ivaretakelse av langsiktighet og
                  departementets kvalitetssikring når det gjelder tildeling og oppfølging av
                  bistanden. Samtidig er det svakheter i søknadene om tilskudd, bl.a. når det
                  gjelder risikofaktorer og aktiviteter i forhold til målene som er satt. 

Undersøkelsen viser også at det er gjennomført få evalueringer av organisasjoner
                  eller prosjekter som har fått støtte. Riksrevisjonen stiller derfor spørsmål ved
                  om de ulike aktørene får nødvendig informasjon om måloppnåelse og resultater av
                  innsatsen. Når det er dokumentasjon på gjennomført prosjektbesøk bare i 3,3 pst.
                  av prosjektene, er det svært lite. 

Riksrevisjonen stiller også spørsmål ved om Utenriksdepartementet i tilstrekkelig
                  grad legger til rette for en god overgang fra humanitære kriser til mer langsiktig
                  støtte. Dette er en problemstilling som må vektlegges. Det er viktig å se
                  sammenhengen mellom bistand i akuttsituasjoner, overgangsbistand og mer langsiktig
                  støtte. 

Problemstillingen med ettårige avtaler er et annet punkt Riksrevisjonen tar opp.
                  Det gjelder særlig ved mer vedvarende og langvarige humanitære kriser. Ettårige
                  avtaler skaper lite forutsigbarhet og reduserer fleksibiliteten for både norske og
                  internasjonale organisasjoner når det gjelder prosjekter som går over flere år. En
                  samlet komité mener dette er noe Utenriksdepartementet må vurdere nærmere og gi
                  Stortinget en rask tilbakemelding på. 

Humanitær bistand gis ofte i krisesituasjoner. Det sier seg selv at det da kan
                  være både tidspress og uoversiktlige situasjoner. Samtidig kanaliseres hjelpen til
                  enkelte land som kan ha dårlig utbygd infrastruktur og svake eller manglende
                  institusjoner. Når kriser oppstår, vil det også være en avveining som må gjøres
                  når det gjelder grundighet og tidsaspekt. Dette er momenter som må tas med både i
                  forvaltningens håndtering av sakene og når evaluering skal foretas. 

Departementet har i sine kommentarer til rapporten sagt seg enig i mange av
                  Riksrevisjonens vurderinger. Høsten 2008 ble det lagt fram en samlet strategi for
                  den humanitære bistanden. Kontrollkomiteen forventer at departementet også vil
                  gripe fatt i de øvrige forhold som er tatt opp i rapporten. Det framkommer bl.a.
                  tydelige signaler i rapporten om knapphet på tid og ressurser i saksbehandlingen.
                  Dette viser behov for økte ressurser, ikke minst ved utestasjonene. 

I stor grad står en samlet komité bak merknadene i innstillingen. Jeg viser
                  imidlertid til at Fremskrittspartiet og Høyre har lagt inn noen egne
                  tilleggsmerknader som jeg oppfatter mer som en parafrasering over de samme temaene
                  som komiteen samlet gir uttrykk for eller går inn i, og ikke som et uttrykk for en
                  uenighet på noe punkt. Men det er noe jeg antar at disse partiene i tilfelle selv
                  vil kunne redegjøre for. 

