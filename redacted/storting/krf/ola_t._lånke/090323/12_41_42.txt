 (ordfører for saken): Det har fra flere regjeringer blitt gitt klare signaler om
                  viktigheten av å bekjempe økonomisk kriminalitet. Det er antatt at de beløp i form
                  av skatter og avgifter som unndras beskatning, og som dermed ikke kommer
                  fellesskapet til gode, antakelig dreier seg om tosifrede milliardbeløp hvert
                  eneste år. 

Formålet med Riksrevisjonens undersøkelse har vært å kartlegge og vurdere
                  myndighetenes innsats mot økonomisk kriminalitet. Riksrevisjonen har gjennomgått
                  innsatsen på dette feltet i skatteetaten, toll- og avgiftsetaten, arbeids- og
                  velferdsetaten og hos politi- og påtalemyndigheten. 

Avdekking av økonomisk kriminalitet er avhengig både av politiets egeninnsats og
                  av innsatsen i kontrolletatene. Det er også viktig med godt samarbeid mellom
                  kontrolletatene og politiet. Samtidig er det av stor betydning at det er
                  kompetanse og materielle og økonomiske ressurser som gjør det mulig å utføre en
                  kvalitativ tilsyns- og kontrollvirksomhet. 

Riksrevisjonens rapport viser en del urovekkende tegn i undersøkelsesperioden. For
                  å nevne noe: 

Antall og andel bokettersyn fra skatte- og avgiftsetaten er gått ned. 

Det er nedgang i antall anmeldelser, og en tredjedel av
                        fylkesskattekontorene har ikke fulgt anbefalingene i anmeldelsesinstruksen.
                     

Det er store variasjoner mellom fylkene når det gjelder kravene til og den
                        faktiske andelen av næringsdrivende og selskaper som kontrolleres. 

Omorganiseringen av toll- og avgiftsetaten skulle bl.a. bidra til å frigjøre
                        ressurser til prioriterte kontrolloppgaver, men det viser seg at ressursene
                        som brukes på dette, likevel ikke har økt. Også i denne etaten er det
                        variasjoner mellom regionene. 

Arbeids- og velferdsetaten gjennomfører ikke systematiske risiko- og
                        vesentlighetsvurderinger av trygde- og stønadsmisbruk. Flere fylker har til
                        dels betydelige restanser av feilutbetalinger på områdene dagpenger og
                        attføring, og etaten har ikke oversikt over hvor mange av sakene som er
                        foreldet. 

Dette er ikke tilfredsstillende. 

Når det gjelder straffeforfølging av økonomisk kriminalitet, har dette vært
                  relativt stabilt i perioden 2004–2007. Oppklaringsprosenten varierer mellom
                  politidistriktene. 17 pst. av de sakene som ikke ble oppklart, ble henlagt på
                  grunn av manglende saksbehandlingskapasitet, og dette gjaldt 30 pst. av sakene i
                  2007. Dette tyder på at økonomisk kriminalitet er blitt lavere prioritert i
                  perioden enn forutsatt i handlingsplanen mot økonomisk kriminalitet, og at
                  ressursene til politi- og påtalemyndighetene må styrkes på dette området. 

Undersøkelsen viser at samhandlingen mellom etatene som er med i undersøkelsen,
                  ikke er god nok. I kampen mot økonomisk kriminalitet er utveksling av informasjon
                  etatene imellom helt avgjørende. Samtidig må dette gjøres på en måte som ivaretar
                  personvernhensyn. 

Mulighetene for administrative sanksjoner varierer mellom etatene. Det kan være en
                  årsak til de store beløpsmessige variasjonene mellom etatene når det gjelder saker
                  som anmeldes. Dette er noe som må tas opp i tilknytning til behandlingen av
                  Sanksjonsutvalgets innstilling, med sikte på en mer ensartet praksis. 

Riksrevisjonen konkluderer med at det er et forbedringspotensial både når det
                  gjelder kontrollomfang, og når det gjelder samordning av kontrollaktiviteter.
                  Politi- og påtalemyndigheten utgjør en flaskehals i oppfølgingen av anmeldte
                  saker. 

Store omlegginger og omstillinger i skatteetaten og i arbeids- og velferdsetaten
                  kan ha bidratt til at aktiviteten for å bekjempe økonomisk kriminalitet ikke har
                  vært på topp disse årene. En samlet komité gir derfor uttrykk for at det kan være
                  aktuelt med en ny undersøkelse om noen år, når omstillingene bl.a. i tilknytning
                  til Nav-reformen har virket noe tid. 

Det er et viktig politisk mål å få redusert den økonomiske kriminaliteten. Det må
                  satses både på kontrollsiden og med forebyggende og holdningsskapende tiltak,
                  samtidig som det skjer en oppfølging fra politimyndighetene. Økonomisk
                  kriminalitet har stadig blitt mer internasjonalisert og organisert, noe som gir
                  ekstra utfordringer, med samarbeid over landegrensene. Jeg regner med at
                  Regjeringen tar fatt i de forhold Riksrevisjonen har tatt opp i undersøkelsen, og
                  forsterker innsatsen på dette området både innenlands og i samarbeid med andre
                  land. 

Til slutt vil jeg bare opplyse at innstillingen så å si er enstemmig hele veien i
                  komiteen, med ett unntak – Fremskrittspartiet og Høyre har lagt inn en merknad
                  hvor de påpeker at Oslos politietat er den etaten som har den laveste
                  oppklaringsprosenten, og ber om mer penger til Oslo-politiet. 

