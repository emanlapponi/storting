  Jeg takker igjen statsråden for svaret.

Jeg må jo spørre om ikke
statsråden innser det inkonsekvente i at man antyder at
det skal kunne være åpning  – riktignok sier
man en trang åpning – for en del skoler, f.eks.
grendeskoler, mens man utelukker skoler som man har sagt helt klart,
og som også statsråden nå gjentar,
skal være med i det framtidige lovverket. Ville
det ikke være mest logisk at man også åpnet
for at skolene på religiøst grunnlag og skolene
med alternativ pedagogikk var de som ble omfattet av unntaksbestemmelsen,
og ikke helt andre, når man først har
gitt en slik åpning? Vi snakker jo her om skoler som tross
alt er begrunnet ut fra foreldreretten og i menneskerettighetserklæringen.
Ved å legge opp til en frysperiode på to–tre år
kan det jo tidligst – og i beste fall – komme
på tale at slike skoler kan etableres på nytt i
2008. Er ikke dette et ganske alvorlig skritt?

