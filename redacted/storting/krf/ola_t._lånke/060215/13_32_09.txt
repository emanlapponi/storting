 Jeg takker for svaret, men jeg kan ikke
si meg fornøyd med det.

Statsråden refererte også til
høringsuttalelsen, og han nevnte at det vil være
en veldig trang åpning med hensyn til unntak, men at man også er
opptatt av mulig likebehandling.

I et svar til representanten Peter Skovholt
Gitmark på spørsmål om internasjonal
skole i Kristiansand bruker statsråden nettopp
de samme formuleringene. Han svarer at det kan «tenkes
situasjoner der den midlertidige stansen gir helt urimelige utslag»,
og viser til at det i høringsutkastet ble foreslått «en
snever unntaksbestemmelse». Dette unntaket er særlig
myntet på «såkalte grendeskoler» osv.
Og så sier han:

«Jeg
utelukker heller ikke at det kan være helt spesielle
tilfeller der det også for andre skoler,
som utgjør et reelt alternativ til den offentlige
skolen, bør gjøres unntak.»

Det begynner å bli litt uoversiktlig.
Hvilke skoler er det som skal få unntak? Det er muligens
grendeskoler, det er muligens internasjonale skoler, som det kan tyde
på i dette svaret. Er muligens grendeskoler og disse andre
skolene mer kvalifisert for å få unntak enn f.eks.
religiøse skoler og skoler med alternativ pedagogikk, som
jo også var nevnt i Soria Moria-erklæringen?

