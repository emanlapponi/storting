 Jeg vil takke statsråden for svaret,
men jeg syns kanskje ikke at dette var et veldig positivt
svar for dem som bor langs denne strekningen. Vi snakker her om
en svært trafikkert stamveistrekning, med ikke
minst en veldig stor gjennomgangstrafikk. Her har storsamfunnet
i årevis påført de fastboende en enorm
trafikkmengde, en belastning de har måttet leve
med i lang, lang tid. Ikke minst handler det om å gi
barna mulighet til å ferdes trygt i sitt nærmiljø.
Jeg vet også at det er veldig mange førerkortbeslag
på denne strekningen.

Som kjent, når man i dag bygger nye
veiprosjekter, er gang- og sykkelvei med i planprosessen fra første
stund. Det kan se ut som om det er lettere å få gjennomslag
for nye anlegg enn det er å sørge for å ordne
opp i gamle synder. Er det slik at statsråden kan love
oppdalingene at hun vil se på om hun kan forsere utbyggingen
av gang- og sykkelvei ved Driva, slik at de slipper å vente
lenger?

