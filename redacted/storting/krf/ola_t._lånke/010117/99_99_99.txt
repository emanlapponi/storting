  Jeg tillater meg å stille følgende spørsmål
til kirke-, utdannings- og forskningsministeren:

«Flertallet i Trondheim bystyre har
vedtatt et kirkebudsjett som kan medføre at 9 kirker i
byen må stenges.

Hvordan vurderer statsråden denne
situasjonen, og vil han gripe inn for å hindre stengning?»

  Jeg takker statsråden for svaret og
er glad for at statsråden også konstaterer at
loven sier at folk i enhver menighet, ethvert sokn, har rett til å ha
en gudstjeneste og en kirke å gå til, og at man
også har plikt til å vedlikeholde kirkene og sørge
for betjening.

Det siste forslaget jeg nå har hørt
fra Trondheim, går ut på at man vil stenge seks
kirker, si opp fire diakoner og redusere aktiviteten i Nidarosdomen
betraktelig.

Jeg har lyst til å stille statsråden
et oppfølgingsspørsmål: Hvordan ser han
på de nasjonalkirkelige følgene av at man reduserer
den kirkelige og diakonale aktivitet så betydelig i en
by som Trondheim? Hvis man også skal redusere den samme
aktiviteten i nasjonalhelligdommen, må vel det ha klare
nasjonalkirkelige konsekvenser. Vil statsråden foreta seg
noe i denne sammenhengen? Kan han sitte rolig og se på at
det skjer?

  Jeg takker igjen for svaret.

Mange har ment at Trondheim burde framstå som
kirkehovedstad i Norge, og jeg har forstått at statsråd
Giske også har støttet en slik tanke. Det betyr
vel en svekkelse av mulighetene hvis f. eks. Nidarosdomen enten
skulle bli stengt eller få en betydelig redusert aktivitet. 

Da statsråden la fram inneværende års
kirkebudsjett, foreslo han å opprette 35 nye prestestillinger.
Det kan jo forstås som en positiv og framtidsrettet tenkning
på vegne av Kirken. Dersom politikken utformes slik lokalt
at kirkene må stenge, reiser det spørsmål
om hvor og hvordan prestene skal utføre sin tjeneste. Jeg
vil da følge opp med å spørre statsråden:
Har statsråden noen tanker om hvordan prestene skal ordne
sin tjeneste dersom kirkene blir stengt?

