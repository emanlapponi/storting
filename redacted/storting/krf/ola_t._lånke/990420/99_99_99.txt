 Det er alvorlige forhold om homofiles livssituasjon som avdekkes i NOVA-rapporten. Det er svært alvorlig at en av fire homofile under 24 år har forsøkt å ta sitt eget liv. Selvmord eller selvmordsforsøk er vanligvis uttrykk for en dyp, personlig krise.




Generelt vil jeg si at vi har et samfunnsmessig problem når holdninger overfor medmennesker får de konsekvensene NOVA-rapporten viser til. Unge homofile er, ifølge denne undersøkelsen, ekstra utsatt for å havne i denne situasjonen. Dette faktum må vi alle ta på alvor.




Høy selvmordsfrekvens er imidlertid ett av flere forhold som blir avdekket i rapporten. Det er verdt å merke seg også andre funn beskrevet i rapporten som kan være et tidlig uttrykk for en vanskelig livssituasjon, som:










problemer med selvaksept og selverkjennelse i ungdomstiden







diskriminering på arbeidsplassen i form av sosial utstøtning og mobbing







at yngre lesbiske kvinner er utsatt for vold dobbelt så ofte som andre yngre kvinner







at lesbiske og homofile markert oftere blir utsatt for trusler om vold enn kvinner og menn i den generelle befolkningen







at bruk av illegale, narkotiske stoffer er klart høyere blant lesbiske og homofile enn i befolkningen for øvrig




Følelse av isolasjon og ensomhet, ønske om å komme vekk fra en uutholdelig situasjon, avmakt, forhold til framtid og problemer med å akseptere seg selv som lesbisk/homofil var de fire vanskeligste motivene som ble oppgitt for selvmordsforsøket.




Jeg er glad for at statsråden tar dette problemet alvorlig og vil følge opp ved å sette inn nødvendige tiltak fra statens side.




Det er på ingen måte grunn til å bagatellisere rapportens alvorlige budskap, men jeg vil føye til at det også ble gjort positive funn i undersøkelsen. Det viser seg at lesbiske og homofile i NOVA-undersøkelsen har gode vennskapsnettverk. De har i større grad fortrolige venner og oftere vennekontakt enn kvinner og menn i den generelle befolkningen. Fra annen forskning vet vi at gode nettverk hever livskvaliteten og virker helsefremmende. Her har den tradisjonelle kjernefamilien kanskje noe å lære av de homofile?




Kristelig Folkeparti har blitt beskyldt for å ha en fordømmende holdning overfor homofile. Det beklager jeg. Samtidig må jeg si at jeg ikke kjenner meg helt igjen i det bildet en del tegner av Kristelig Folkeparti på dette området.




Vi bør vel sant å si alle ta et ansvar for de nedverdigende, de negative, holdningene mange homofile har blitt møtt med.




Lederen for Landsforeningen for Lesbisk og Homofil frigjøring, Knut Sverre Røang, ble intervjuet i Dagbladet sist søndag. Han var også bekymret for unge homofile. Spesielt la han vekt på skolens viktige oppgave i holdningsarbeidet. 




De fleste av oss har en tendens til å ta avstand fra og flykte fra det ukjente og det som er annerledes. Homofile er en minoritetsgruppe, men det gir oss ingen unnskyldning for ikke å vise sann respekt.




Det kan være interessant å merke seg at den nylig publiserte «Religionsundersøkelsen 1998» eksempelvis avdekker at det har skjedd en markant endring i synet på homofile blant kirkeaktive siden forrige religionsundersøkelse i 1991.




