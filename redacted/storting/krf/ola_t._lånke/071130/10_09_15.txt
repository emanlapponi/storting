 Jeg tar ikke ordet i den forstand at jeg vil holde et innlegg om dette. Jeg slutter meg helt og holdent til det som stortingspresident Jagland har sagt om denne saken.




Når representanten Vallersnes ber om en bekreftelse på at det er slik han har forstått dette, at vi har ment det fra Presidentskapets side, kan jeg bekrefte det. Hvis man trenger en slik bekreftelse, skal jeg være med på å gi den.




Jeg ser veldig positivt på initiativet fra utenrikskomiteen, som vi har hatt flere runder på i Presidentskapet. Jeg tror i hvert fall – det er selvfølgelig opp til komiteene og Stortinget selv – at det kan bety at Stortinget i større grad involveres i prosessene og debattene rundt saker fra EU og EØS. Dette er et viktig skritt i den retning og et positivt initiativ, og det har jeg lyst til å gi uttrykk for på denne måten. For meg er det ingenting i representanten Vallersnes’ innlegg som skurret i forhold til den forståelse jeg har av saken.




