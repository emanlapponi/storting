 At IKT er et viktig satsingsområde for Samarbeidsregjeringen har statsråd Meyer gjort rede for på en utmerket måte. Målet med IKT-politikken vil framfor alt være bedre oversikt over offentlige tjenester, hurtigere saksbehandling, bedre tilgjengelighet og reduserte kostnader. Samlingen av IKT-politikken i det nye Moderniseringsdepartementet gir muligheter til raskere å etablere effektive og publikumsvennlige IKT-løsninger i det offentlige.




Norge befinner seg i verdenstoppen når det gjelder bruk av Internett, med 78 pst. av befolkningen «på nett». Samtidig er det få offentlige tjenester som er tilgjengelige gjennom digitale kanaler. Bruk av informasjons- og kommunikasjonsteknologi har potensial til å gi nordmenn 24-timers adgang til effektive, brukervennlige og integrerte offentlige tjenester.




Det er fortsatt slik at de fleste innbyggerne bruker mye tid på å hente skjemaer, stå i kø på telefon eller stå i kø på et offentlig kontor. I tillegg hender det at den rette saksbehandleren ikke er til stede eller sitter opptatt i møte.




Stadig flere offentlige tjenester blir heldigvis tilgjengelige på nett. Det mange etterlyser, er en samordning av disse tjenestene. Derfor er det også et framskritt at Regjeringen, slik det er nevnt allerede, vil etablere første versjon av inngangsportalen MinSide i 2005. MinSide vil gi tilgang til digitale tjenester, uavhengig av hvilken sektor eller hvilket forvaltningsnivå som tilbyr tjenestene. Det er positivt at det også vil være mulig å kontakte pr. telefon saksbehandlere som kan hjelpe til med utfylling av skjemaer.




Muligheten til å levere selvangivelsen pr. SMS, elektronisk meldekort i Aetat for personer under yrkesrettet attføring og etablering av en felles elektronisk rapporteringsportal til det offentlige er eksempler på tiltak som pr. i dag gir innbyggerne en enklere hverdag ved bruk av ny teknologi. I mitt fylke, Sør-Trøndelag, har man bl.a. benyttet seg av muligheten til å forenkle saksbehandlingen når det gjelder søkere til lærerstillinger ved å bruke elektroniske søknadsskjemaer. Staten kan trekke lærdom fra slike kommunale initiativ.




Personvernhensyn er en innvending som ofte blir reist når det gjelder offentlige elektroniske tjenester. Her har både staten og den enkelte borger et ansvar. MinSide kan ha positive konsekvenser for personvernet ved at den enkelte innbygger får mulighet til å kontrollere oppføringer om seg selv registrert i ulike offentlige registre.




IT vil ikke minst kunne ha stor betydning for næringslivet i Distrikts-Norge. I statsbudsjettet for 2004 er det satt av 510 mill. kr til næringsrettede utviklingstiltak i de regionene som er omfattet av omleggingen av den differensierte arbeidsgiveravgiften. En betydelig del av midlene er nettopp planlagt brukt til utbygging av elektronisk infrastruktur. Dette kan ha betydning i områder hvor markedsaktørene ennå ikke har funnet det kommersielt lønnsomt å bygge ut bredbånd. Slik kan IKT også bli et viktig virkemiddel for å sikre bosettingen i Utkant-Norge.




