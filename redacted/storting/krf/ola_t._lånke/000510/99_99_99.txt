 Jeg tillater meg å stille følgende
spørsmål til barne- og familieministeren:

«En del barne- og ungdomsorganisasjoner
er fratatt statsstøtten fordi Fordelingsutvalget ikke godkjenner graden
av demokrati i organisasjonene. Også organisasjoner som
har tilpasset seg det nye regelverket, blant annet ved å skille
ungdomsorganisasjonene ut fra moderorganisasjonene, har fått
avslag på sin søknad med henvisning til moderorganisasjonenes
vedtekter.

Mener statsråden det er dekning for
Fordelingsutvalgets vedtak med bakgrunn i dagens regelverk og de
intensjoner Stortinget har lagt til grunn?»

  Jeg takker statsråden for svaret.

Jeg er for så vidt klar over at saken
er underlagt klagebehandling, men i og med at det i denne saken
er utøvd et betydelig skjønn, må det
også være tillatt å sette et offentlig
søkelys på dette skjønnet. Og i denne
saken dreier det seg om selvstendige demokratiske organisasjoner som
har gjort store anstrengelser for å tilpasse sin organisasjon
til den strukturen regelverket krever. Det er i dag arenaer for
medbestemmelse, slik statsråden understreker. 

Det er riktig at disse organisasjonene fortsatt
har ideologiske bindinger til sine respektive moderorganisasjoner,
men det ser jeg på som positivt, og det er heller ikke noe
krav i regelverket, iallfall ikke for å bli plassert i gruppe
B, om ikke å ha det. At de har gjennomgått en omfattende
prosess for å bli selvstendige i forhold til moderorganisasjonen,
noe som er i tråd med regelverket, burde vel heller honoreres
enn straffes ved at de skal tvinges inn i en strømlinjeformet
A4-struktur som er politisk korrekt. (Presidenten klubber.)

Er statsråden enig i at det må være
en viktig offentlig oppgave å stimulere til slike prosesser
istedenfor å straffe dem?

