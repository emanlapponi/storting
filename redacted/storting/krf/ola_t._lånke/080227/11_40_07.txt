 Jeg håper inderlig at statsråden skjønner alvoret
i denne situasjonen. Jeg forstår godt at man også har et problem
i Molde-Vestnes og andre steder, at det kanskje er mer permanent trafikk
gjennom uken der, og det er ikke meningen å sette disse alternativene
opp mot hverandre. Jeg velger å oppfatte stasråden positivt,
at hun nå vil gå alvorlig og aktivt inn i en dialog med de lokale
myndigheter for å forsøke å finne en løsning på
dette. Det kan vel ikke stå på økonomi. 

Mitt spørsmål
går også på om det virkelig er nødvendig å
ta det opp i Stortinget hver gang man skal få en ferje på plass,
for å få til en regularitet i trafikken på et så
sentralt trafikkert område som Flakk-Rørvik og Fosen er. Jeg
håper inderlig at vi kan finne løsninger som gjør at
vi slipper å gjøre det. 

Mitt andre spørsmål
er: Vil det også være en mulighet her for å kunne få
en permanent beredskap, så å si, som kan tre inn i slike situasjoner
som denne, f.eks. ved at man også har en overslagsbevilgning i budsjettet
som gjør at man ikke må ty til nye bevilgninger for å
få dette på plass? 

