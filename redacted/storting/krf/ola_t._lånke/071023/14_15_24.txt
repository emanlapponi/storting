 Jeg takker statsråden for et fyldig og godt svar, som viser at det ikke er særlig stor politisk uenighet – i hvert fall ikke mellom interpellant og statsråd – om de utfordringene vi står overfor.




Jeg savnet kanskje enda litt mer konkrete og utfyllende svar på de konkrete utfordringene, med unntak av et par. Jeg registrerer med tilfredshet at statsråden vil jobbe videre med disse utfordringene, disse spørsmålene som jeg stilte. Jeg kan vel kanskje føye til et spørsmål om det ikke også burde komme en egen stortingsmelding om Telenor, slik som Telenor nå framstår. Jeg vil gjerne at statsråden kommenterer det.




Min hensikt har vært å peke på hvordan utviklingen i markedet på dette området har løpt foran politikerne. Ser vi oss litt tilbake, illustrerer utviklingen i Norge hvordan kommersialisering eller privatisering av offentlig utbygd infrastruktur og offentlige tjenester kan gi grunnlag for innhenting av monopolrente. Både fastnettet for telefoni og NRKs bakkenett for kringkasting av radio og fjernsyn ble av Telenor overtatt fra det gamle Televerket i sin tid. Her ligger viktige årsaker til Telenors kommersielle suksess. Også på denne bakgrunn må det være viktig at myndighetene overvåker Telenors virksomhet, for å avdekke eventuell misbruk av markedsmakt. Jeg er glad for at statsråden langt på vei har sagt seg enig i dette. Så får vi se på oppfølgingen.




Så har vi Modern Times Group, MTG, en stor internasjonal aktør som bruker alle lovlige midler til å øke egen vekst og inntjening, på samme måte som Telenor. Forskjellen er at Telenor er dominerende på alle plattformer for distribusjon av fjernsyn i Norge, med eventuelt unntak for fibernett og bredbånd. Utgangspunktet er ikke at det er galt at Telenor på profesjonell måte utnytter sine muligheter til å øke egen vekst og inntjening, på ingen måte. Utgangspunktet er at det er galt om myndighetene ikke følger opp sin rolle som overvåker og regulator av Telenor som den helt dominerende aktøren i det norske fjernsynsmarkedet.




Dette er et komplisert marked, ikke minst på grunn av den raske teknologiske utviklingen – digitaliseringen, utviklingen av nye distribusjonsplattformer og av nye tjenester. Det er derfor avgjørende at Stortinget og Regjeringen tar seg tid til å sette seg inn i og vurdere utviklingen innenfor fjernsynsmarkedet. Det er på høy tid at Regjeringen nå har laget en stortingsmelding og vil komme med enda et lovverk for å styrke ytringsfriheten i Norge. Jeg håper også at man gjennom det arbeid som skal gjøres, kan følge opp med å belyse Telenors mangefasetterte rolle i telemarkedet, med tanke på å utforme forslag til et lovverk som gir tilsynene et bedre verktøy, samtidig som det ikke bidrar til en svekking av mangfold og ytringsfrihet, men snarere tvert imot.




Thorbjørn Jagland hadde her gjeninntatt presidentplassen.




