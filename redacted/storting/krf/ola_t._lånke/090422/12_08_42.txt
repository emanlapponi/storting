 Jeg takker statsråden for svaret, som forteller at man er i gang med å se
                     nærmere på disse forholdene. 

Jeg står her med en tabell som er utarbeidet av Høgskolen i Hedmark, en
                     oversikt over basisbevilgningene til de ulike høgskolene. Den viser at
                     Høgskolen i Sør-Trøndelag desidert kommer dårligst ut sammenlignet med skoler
                     som det er naturlig å sammenligne seg med – korrigert for alle naturlige
                     forskjeller som studietilbud og størrelse står man igjen med en underdekning på
                     25 pst. Det kan ikke være mening i at Høgskolen i Sør-Trøndelag skal utløse 22
                     000 kr mindre pr. student pr. år enn en student i Bergen gjør. Det oppleves som
                     veldig uheldig. 

Høgskolen i Sør-Trøndelag er en attraktiv skole med høy aktivitet, men år for
                     år svekkes mulighetene for å oppfylle dette tilbudet – kvaliteten blir svekket,
                     og det går i sin tur ut over gjennomstrømningen. Så jeg vil på det sterkeste
                     anmode statsråden om å se alvorlig på situasjonen for HiST, og regner vel med
                     at statsråden bekrefter at det skjer nå. 

