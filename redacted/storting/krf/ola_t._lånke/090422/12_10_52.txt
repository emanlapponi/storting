 Jeg takker igjen for svaret. 

Jeg har stor forståelse for at det er komplisert å regne ut dette. Likevel er
                     det vanskelig for høgskolen å forholde seg til det fordi man ikke har innsyn –
                     det er altså ikke transparent, slik at man ser de måtene man regner på. Det har
                     vært vanskelig å gjøre seg opp noen mening om hva som egentlig ligger under
                     disse forskjellene, men det har vært sagt fra departementet at det er en
                     skjevfordeling. Det har vært erkjent, og man har sagt at man skal rette det
                     opp. Det er på en måte en historisk forskjell som har ligget der helt fra 2002,
                     og som man har ført videre. Det er klart at en gang må dette ta slutt. 

Vi har sett på andre politikkområder at man har rettet opp skjevheter i
                     systemene. Jeg forventer at statsråden nå gjør sitt ytterste for at det skjer
                     også for Høgskolen i Sør-Trøndelag, slik at den også i framtiden kan være en
                     attraktiv høgskole, som i dag, og få den gjennomstrømning som andre
                     sammenlignbare høgskoler har. Så jeg ber om at man nå både lager et system som
                     er gjennomsiktig, slik at man kan regne seg tilbake, og at man retter opp
                     skjevhetene. 

