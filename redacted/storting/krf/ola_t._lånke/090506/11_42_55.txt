 Jeg takker igjen statsråden for svaret. 

Som vi kjenner til, har det kasjmirske folket lidd veldig mye over lang tid.
                     Sivile har lidd, og menneskerettighetene er krenket på det groveste,og det
                     skjer fortsatt. Nylig var massegraver oppdaget nær grensen til Pakistan på
                     indisk side, som forteller om at det har funnet sted blodbad. Våren 2007 sendte
                     jeg et skriftlig spørsmål til utenriksministeren om humanitære organisasjoners
                     adgang og arbeidsmuligheter i Kashmir. Den gang ble det vist til at dialogen
                     mellom India og Pakistan, herunder Kashmir-spørsmålet, var brakt opp ved
                     offisielle besøk i India, både ved statsministeren og ved utenriksministeren
                     fra Norge, og at man på generelt grunnlag gjennom FN arbeidet for at humanitære
                     organisasjoner kunne få bedre både adgang og arbeidsmuligheter i området. 

Det har vel ikke skjedd noe særlig mye positivt med tanke på disse
                     organisasjoners adgang i dag. Fortsatt er Kashmir stengt for de fleste av dem,
                     inklusive Amnesty International. 

I hvilken grad har Regjeringen fulgt opp dette siden 2007, og hva vil man gjøre
                     videre på dette området? 

