 Jeg vil også vise til saksordførerens grundige gjennomgang, og kan for så vidt slutte meg til det som hun sa. Likevel tillater jeg meg å ta tid til noen få merknader.




EOS-utvalget er et av Stortingets viktigste kontrollorganer. Det er viktig at vi har folkevalgt kontroll med de hemmelige tjenestene, slik også andre har uttrykt det. Slik kan befolkningen ha trygghet for at tjenestene følger de retningslinjer som er trukket opp, og ikke arbeider i strid med grunnleggende menneskerettigheter og rettsprinsipper.




Det er positivt at EOS-utvalget heller ikke i 2006 har avdekket rutinesvikt eller graverende enkeltsaker. Vi noterer oss det. I kontrollen av Politiets sikkerhetstjeneste og med klareringsmyndighetene har imidlertid utvalget hatt kritiske merknader i enkelte saker.




I den løpende inspeksjonsvirksomheten i Politiets sikkerhetstjeneste er det fortsatt kontroll med arkiver og registre som er kjernen. Dette er av betydning for å sikre at enkeltmennesker ikke uriktig står oppført i slike registre, og at det som eventuelt står der, er korrekt.




Det har ellers vært interessant å merke seg at advokater i 55 pst. av tilfellene ikke har hatt innsigelser mot begjæringer om å ta i bruk skjulte tvangsmidler. Politiets sikkerhetstjeneste har ikke fått medhold i 15 pst. av sakene, og da bare i saker hvor advokater har tatt til motmæle.




Komiteen har i innstillingen kommet med noen synspunkter på den strenge praksis Forsvaret har når det gjelder sikkerhetsklarering av vernepliktige som har vært i befatning med narkotika. La meg si helt klart: Kristelig Folkeparti har nulltoleranse når det gjelder narkotika, i alle sammenhenger. Men det betyr ikke at et feilskjær i ungdomstiden skal ødelegge for en person resten av livet. Det må gå an å legge det bak seg. Det må derfor vurderes i hvert enkelt tilfelle hvorvidt dette i seg selv innebærer en sikkerhetsrisiko.




Heller ikke i 2006 har det kommet inn klager på Etterretningstjenesten, og det er positivt. Ved behandlingen av forrige årsmelding var rekkevidden av etterretningsloven som selvstendig hjemmelsgrunnlag for bruk av inngripende metoder et tema. Dette ble særlig sett på i sammenheng med om lovligheten av metoden var vurdert og godkjent av ansvarlige politiske myndigheter. Dette er fulgt videre opp fra Forsvarsdepartementets side. Jeg er glad for at departementet har orientert EOS-utvalget om viktigheten av at nye metoder klareres med departementet, og at klarering så langt som mulig skal skje skriftlig. Det er også positivt at departementets gjennomgang så langt viser at tjenesten forelegger alle prinsipielle saker for departementet. La meg understreke at det er viktig at dette også skjer i fortsettelsen.




