  «I reindriftsavtalen er det satt
av 20 mill. kroner i ekstraordinære midler på grunn av økonomisk
krise hos reindriftsfamiliene. 

Etter hvilke kriterier skal dette fordeles?» 

  Det er uttrykt frykt fra flere utøvere
som er i krise, fordi de har hatt store tap i flere år og
derfor har falt utenfor alle ordninger i reindriftsavtalen, der
det kreves bl.a. en viss slakteprosent. De er redd for at de som
ikke har fått statsstøtte, dvs. de som har falt ut
av ordningen, og som faktisk er mest rammet, blir dømt
til å gå til grunne økonomisk for at
man på den måten skal sanere utøvere.
Det har jo vært et politisk mål å få ned
antallet driftsenheter. Kan ministeren sikre at alle kriserammede,
også de som har falt utenfor de ordinære ordninger
i reindriftsavtalen, men som har driftsenhet, skal få del
i de 20 millionene?

  Når det er økonomisk krise,
må kvinnene ut for å tjene penger til husholdet.
Tradisjonelt har de i reindriften drevet kjøttforedling
og foredling av skinn, og de besitter en betydelig kompetanse. Dette
er et veldig aktuelt spørsmål når det
både er krise og man satser på verdiskaping i
næringa. Jeg tror det må skje en særskilt
satsing mot kvinner for at verdiskapingsprogrammet skal
være med på å øke inntekten
i de husholdene som nå er i krise, og ikke bli konsulentmat
for Norsk Investorforum. Jeg vil da bare til slutt spørre:
Vil ministeren rapportere om fordelinga av disse ekstraordinære
midlene i kommende statsbudsjett?

