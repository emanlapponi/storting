 Jeg har følgende spørsmål
til utenriksministeren:

«Vinneren av Nobels fredspris 2000,
Sør-Koreas president Kim Dae Jung, har anbefalt Norge å opprette
ambassade i Nord-Korea.

Vil Regjeringen opprette en utenriksstasjon
i Nord-Korea i lys av den senere tids utvikling?» 

 Jeg takker utenriksministeren for svaret, men
jeg synes det var for defensivt og statisk.

Tilnærmingen mellom Nord- og Sør-Korea
er noe av det mest løfterike som nå skjer i forhold
til regionale konflikter som vi har hatt i verden de senere år.
Det er bra at Norge engasjerer seg når det gjelder humanitær
bistand, men det er også viktig at Norge vurderer hva vi kan
gjøre for politisk å stimulere den prosessen som
er på gang. Og når Sør-Koreas president,
som jo er den mest sentrale figuren i dette, mener at Norge også bør
gjøre noe når det gjelder diplomatisk representasjon,
bør det fortjene en grundig overveielse fra norsk side.

Vi ser nå at flere land endrer sine
diplomatiske forbindelser i forhold til Nord-Korea. Storbritannia
har vedtatt å etablere en ambassade i Nord-Koreas hovedstad.
Land som Nederland og Belgia endrer nå sin representasjon ved å sideakkreditere
til Nord-Korea fra Seoul i Sør-Korea. Det virker
også som at det har skjedd en endring i Nord-Koreas holdning
når det gjelder sideakkrediteringen, at de nå politisk
aksepterer at det kan skje fra Seoul i Sør-Korea.

Hvis en ikke vil opprette en egen utenriksstasjon
i nord, vil jeg be utenriksministeren overveie å spørre
ham om en vil overveie en sideakkreditering fra Sør-Korea.

  Jeg synes fortsatt utenriksministeren har
en altfor defensiv holdning til dette. Selvsagt skal ikke Norge
spre seg for mye, og vi kan ikke være med og løse
all verdens konflikter. Men når Sør-Koreas president
ber oss om noe, så fortjener det å bli tatt med
større alvor enn det utenriksministerens svar nå bar
bud om.

Når det gjelder et budsjett, er det
ikke sagt at en trenger å gjøre noe i inneværende år
som har budsjettmessige konsekvenser, men hvis en skal gjøre
noe f.eks. med tanke på neste år, bør
det planlegges og forberedes nå. 

Hvis en har kommet til at en på dette
stadium ikke vil opprette en egen utenriksstasjon i Nord-Korea,
vil det vi kan bidra med politisk og på annen måte,
kanskje lettere kunne håndteres dersom det skjer ved en
sideakkreditering fra Sør-Korea. Jeg vil derfor igjen anmode
utenriksministeren om at han ser nøyere på dette
spørsmålet, og ikke slår seg til ro med
at alt er vel slik det er nå.

