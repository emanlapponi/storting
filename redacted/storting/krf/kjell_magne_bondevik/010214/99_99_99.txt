 Jeg har følgende spørsmål
til statsministeren:

«Aftenposten har dokumentert mer enn
30 alvorlige hendelser knyttet til rasisme og diskriminering i Norge. Offentlige
rapporter, jf. UDI, viser at rasisme er utbredt. Samtidig får
Norge kritikk for manglende overholdelse av menneskerettighetene
av internasjonale overvåkingsorganer. Derfor
må handlingsplanen for menneskerettigheter og handlingsplanen
mot rasisme raskt og effektivt følges opp. 

Hvordan vil statsministeren sikre at planene
omsettes i handling og konkrete resultater?» 

  Jeg takker statsministeren for svaret – det
vil jo være bred enighet om alt han nå sa. 

Det er bra at det skal utarbeides en ny handlingsplan mot
rasisme når den gamle løper ut, men det er vel
så viktig å følge opp de planene som
allerede er vedtatt, og som statsministeren sa at Regjeringen er
enig i. Det er her det etter vårt syn mangler nødvendig
politisk trøkk for at så skal skje. Menneskerettighetsorganisasjonene melder
om for lav aktivitet fra Regjeringens side. Vi får påtale
fra internasjonale organer. Derfor har representanter for sentrumspartiene
stilt en rekke spørsmål omkring menneskerettigheter
og rasisme i denne spørretimen. 

Når det gjelder oppfølgingen,
svarer Regjeringen som regel at utenriksministeren har ansvaret.
Det gjelder selvsagt de internasjonale menneskerettighetstiltakene,
som er ca. 150 i den menneskerettighetsplanen vi la fram, og det
gjelder rapporteringsansvar til internasjonale organer for de nasjonale
menneskerettighetsspørsmål. Men så vidt
jeg vet har ingen statsråd et koordinerings- og pådriveransvar
for de nasjonale menneskerettighetstiltak. Dette lider nå oppfølgingen
av. Mitt spørsmål til statsministeren er derfor:
Vil statsministeren sørge for at én statsråd
får ansvar for koordinerings- og pådriverrollen
for de nasjonale menneskerettighetstiltak, i tillegg til at alle statsråder
har ansvar på sitt område?

  Selvsagt er det bred enighet om mål
og om de fleste virkemidler for oppfølging av både
Handlingsplanen for menneskerettigheter og den mot rasisme. Men
det er dessverre ikke slik at dette nå følges
opp punkt etter punkt. Da hadde ikke menneskerettighetsorganisasjoner
meldt om utålmodighet, og vi hadde heller ikke fått
påtale.

Når det gjelder Handlingsplanen mot
rasisme, vil jeg spesielt henlede statsministerens oppmerksomhet
på den utilfredsstillende situasjon på arbeidsmarkedet
og på boligmarkedet. 

Når det gjelder Handlingsplanen for
menneskerettigheter, vil jeg igjen utfordre stasministeren til å vurdere om
han ikke trenger én statsråd som har et koordinerings-
og pådriveransvar, slik det var i vår regjering,
med en egen menneskerettighetsminister som hadde dette.

Når det gjelder det internasjonale,
har det omtrent ikke skjedd noe når det gjelder menneskerettighetsdialogene
med Tyrkia og med Kina. Det har skjedd lite når det gjelder
menneskerettigheter og næringsliv. Det varslede pilotprosjektet
på dette området har stått omtrent stille. 

Hva vil statsministeren gjøre for å sikre
en koordinering og oppfølging av de nasjonale tiltak og
bedre påtrykk når det gjelder de internasjonale?

