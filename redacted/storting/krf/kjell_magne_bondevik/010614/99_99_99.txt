 I saksordfører Einar Steensnæs" fravær skal jeg bare si noen få ord om denne innstillingen om OSSE-samarbeidet i år 2000.




La meg først, uavhengig av akkurat denne årsmeldingen, si at etter min vurdering har det som tidligere het 

Konferansen

 for Sikkerhet og Samarbeid i Europa, nå 

Organisasjonen

, fordi den ble permanent, spilt en historisk viktig rolle i omformingen av Europa. Det var den eneste organisasjonen og det eneste forum som var alleuropeisk i det øyeblikket jernteppet falt og revolusjonen rullet gjennom Øst- og Sentral-Europa. Dermed ble den gang KSSE, nå OSSE, en møteplass for de etablerte demokratier i vest og de nye, spede demokratiene i øst. Jeg tror historien vil vise at betydningen av at en hadde denne møteplassen, og at den bidrog til å stabilisere demokratiseringen i Øst- og Sentral-Europa, var av svært stor betydning for det Europa som nå utvikler seg. 




For det andre vil jeg understreke at OSSE, slik det også fremgår av dagens innstilling, spiller en viktig rolle også i dag på en lang rekke områder. OSSE har jo tre samarbeidsdimensjoner, den politisk-militære, den økonomiske og miljømessige og den såkalt menneskelige dimensjon. På alle disse tre områdene, i større eller mindre grad, bidrar OSSE til å veve de europeiske land, og da i hele Europa, stadig tettere sammen. Den betydningen skal vi ikke undervurdere. Den er med og supplerer andre europeiske organisasjoner som vi tidligere har drøftet nå i kveld, både NATO og Europarådet, og den har også et nært samarbeid med FN. 




Av spørsmål av betydning for det foregående år, som den melding vi i dag drøfter, omhandler, vil jeg spesielt nevne at det i 2000 ble oppnådd enighet om et politisk bindende dokument om håndvåpen og lette våpen som jeg tror kan få betydning for FN-konferansen om ulovlig handel med slike våpen som skal avholdes i neste måned. 




Som kjent har OSSE spilt og spiller fortsatt en betydelig rolle når det gjelder å bidra til konfliktdemping og å stabilisere situasjonen på Balkan. Ikke minst er OSSE viktig i en lederrolle i arbeidet for menneskerettigheter, for demokratibygging og implementering av rettsstatsprinsipper, også her i et helt avgjørende samarbeid med andre organisasjoner. 




La meg også til slutt få nevne den store utfordring det var for Norge å ha formannskapet i denne organisasjonen i 1999. Som statsminister i den daværende regjering fikk jeg jo følge det arbeidet relativt tett. Det var en veldig utfordring for hele den norske regjering, og spesielt selvsagt for Utenriksdepartementet og for den daværende utenriksminister. Vi mener å registrere at det arbeidet som der ble nedlagt, kan Norge være bekjent av, og at vi ble på en måte satt på den europeiske og internasjonale dagsorden. Jeg tror også at vi bidrog til at OSSE fikk befestet sin posisjon på den internasjonale dagsorden. Det synes jeg også kan være verdt å bemerke i forbindelse med en årsmelding som for øvrig er relativt udramatisk, og der innstillingen kan anbefales. 




