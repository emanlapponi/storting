 Takk til representanten Lønning for at han reiser et viktig spørsmål, med det viktige poeng at pasientene ikke skal oppleve økt ventetid på utredning og behandling og et mindre tilgjengelig behandlingstilbud.




Jeg vil ta Helse Vest som eksempel. Der har pålegget fra helse- og omsorgsministeren til helseforetaket om å skjære ned på bruken av private sykehus ført til innskrenkninger og permitteringer ved private helseinstitusjoner som har bidratt sterkt til å kutte helsekøene. Bruk av private aktører har i Helse Vest blitt redusert med 35 pst. Enkelte private klinikker har fått antallet tildelte operasjoner betydelig redusert. Det har også oppstått skjevdeling mellom de ulike helseforetakene i Helse Vest. Den siste runden i Helse Vests bruk av private sykehus førte til at bare 10 pst. av operasjonene ble tildelt private aktører i Rogaland. Resten gikk til Bergen. Problemet med dette er også at pasienter må reise langt både for utredning, for behandling og for etterkontroll. Det kan for mange være en stor påkjenning.




Jeg deler vurderingen av at private aktører balanserer mellom å være et supplement og en konkurrent til de offentlige sykehusene, og at det er opp til helseforetakene å styre denne balansekunsten. Likevel fortjener de private aktørene en viss forutsigbarhet, siden de i sin tur har ansatte som skal ivaretas, og har en bedrift som kanskje har vært i virksomhet i mange, mange år. Verst er det hvis det viser seg at den politikken helse- og omsorgsministeren pålegger helseforetakene nå, vil kunne gi økte ventetider og dermed ramme pasientene. Vi har hatt en debatt om realiteten i ventetider, og det som helt definitivt er sikkert, er at når det gjelder rus, får vi signaler om en slik utvikling, spesielt når det gjelder rettighetspasienter innenfor rusmiddelomsorgen. De står i kø, og køene er lange. Dersom det viser seg å inntreffe for ruspasienter det samme som for andre grupper pasienter som andre representanter har vært inne på, vil da statsråden legge om denne kursen?




Når det gjelder de private ideelle sykehusene, er de betydelige leverandører av helsetjenester og fungerer i dag som en integrert del av den offentlige spesialisthelsetjenesten. I forbindelse med den statlige overtakelsen av spesialisthelsetjenesten og organiseringen i helseforetak ble det forutsatt at rollen og rammevilkårene for private virksomheter som leverer helsetjenester, skulle videreføres. I henhold til helseforetaksloven var de regionale helseforetakene forpliktet til å videreføre og inngå nye avtaler med private aktører. Kristelig Folkeparti er spesielt opptatt av at disse ideelle sykehusene fortsatt skal eksistere, siden de bl.a. bidrar med et viktig mangfold i norsk helsetjeneste, ikke minst med sitt diakonale preg. Det er viktig også for disse institusjonene å ha trygghet for at deres eksistens er sikret.




Det samme gjelder de private sykepleierhøgskolene, som ofte er opprettet i tilknytning til de ideelle sykehusene. Vi imøteser det utvalget som Regjeringen nylig har nedsatt, og som skal utrede den videre utvikling innenfor høyere utdanning og se på tiltak for å sikre at strukturen til universitet og høgskoler bidrar til å møte samfunnets behov. Også de private sykepleierhøgskolene trenger økonomisk forutsigbarhet. Dessuten er det disse som skal levere ferdig utdannede sykepleiere og andre med helsefaglig utdanning, til bl.a. en styrket eldreomsorg. At det kuttes i bevilgningen til disse private høgskolene, slik det skjedde i Regjeringens budsjett for 2006, må ikke skje igjen. Det er positivt at det er reversert i revidert nasjonalbudsjett.




Til sist ser vi, som flere har vært inne på, en utvikling mot et todelt system på en helt annen måte enn at private inngår som en del av en offentlig plan og får kostnadene dekket av det offentlige. Vi ser en todeling mellom dem som har råd til å kjøpe tjenestene selv – eller bedriften de jobber i, gjør det – og dem som bruker det offentlige tilbudet. Hver eneste dag ser vi på TV og i aviser forsikringsselskaper som averterer med helseforsikringer. Den utviklingen vi nå ser, med en annen type todeling, bekymrer ikke den statsråden?




