 Jeg takker statsråden for svaret,
men jeg er like fullt sterkt bekymret. Jeg har i den senere
tid vært i en rekke kommuner, og i ett tilfelle, hvor også en
partifelle av statsråden var til stede, var det en kommune
som ikke engang hadde bygd om omsorgsboligen, men de hadde
omdefinert selve boligen, som var sykehjem, til omsorgsbolig. Det
var egentlig dramatisk for en del av dem som bodde der. Tilsynslegefunksjonen var
tatt bort, og det er også andre forhold,
som også statsråden var inne
på, som blir annerledes dersom man bor i en omsorgsbolig.
Det bekymrer meg at dette kan gjøres i en håndvending
i kommunene. Så mitt spørsmål til statsråden
er: Kjenner statsråden til om dette gjøres i stort
omfang rundt i kommunene våre, hvilket jeg har fått
et inntrykk av?

