 Jeg er kjent med at UNN har fått prosjektmidler fra Helsedirektoratet, der det skal bygges opp noe for seks kommuner i Nordland. I forbindelse med søknaden til dette prosjektet er det sagt at for de resterende kommunene og pasientene som bor der, skal Nordlandssykehuset selv ta ansvar for disse.


Jeg håper at et tilbud i Bodø, som statsråden snakker om, vil gjelde for alle pasienter i Nordland. Jeg vil gjerne ha en bekreftelse på det, eller i alle fall om statsråden kan finne ut om det er riktig. Jeg er veldig glad for at statsråden sier at dette vil han følge opp.


Til sist: Kan statsråden kanskje si noen ord knyttet til dette med ambulante team, som jeg mener at vi innen rimelig kort tid burde ha oppe å stå i alle regionene våre? Det tror jeg er helt avgjørende for de aller sykeste som vi faktisk vet ikke klarer å bevege seg ut av hjemmene sine.


