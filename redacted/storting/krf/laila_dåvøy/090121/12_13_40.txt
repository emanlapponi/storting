 Jeg har lyst til å takke statsråden for svaret.


Det er helt riktig at Regjeringen har gjort en hel del, og jeg er svært glad for det som er gjort de siste årene når det gjelder ME-pasienter.


Mitt poeng var at i oppdragsdokumentet til Nordlandssykehuset har man ikke fra regionen gått videre og sagt at disse skal ha et tilbud til ME-pasienter. Det er faktisk slik i dag at når ME-pasienter tar kontakt med Nordlandssykehuset, blir de henvist til andre steder, f.eks. til UNN. Pasientombudet i Nordland har også sagt at det er for dårlig det man sier fra Nordlandssykehuset i dag til pasientene, nemlig at de må henvende seg til UNN. Dette er pasienter som er svært dårlige, som ikke kan dra langt – mange av dem kan faktisk ikke komme seg opp av sengen. Så jeg er ikke kjent med at Nordlandssykehuset i sine oppdragsdokumenter har fått dette presisert.


