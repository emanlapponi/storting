  Jeg takker statsråden for svaret,
men undrer meg noe over at Sosial- og helsedepartementet, som det
het tidligere, den 29. april 1998 skrev et brev til landets sykehus
der det helt klart tolket § 3 i lov om svangerskapsavbrudd
dit at medikamentell abort kun kan utføres i institusjoner
som er godkjent for utføring av svangerskapsavbrudd, altså enten
sykehus eller godkjente institusjoner, institusjoner
som fylkeslegen har godkjent.

Jeg er likevel glad for at statsråden sier
at hun selv ennå ikke har tatt et endelig
standpunkt i denne saken, og jeg mener at vi bør
ha en politisk, en faglig og en mer offentlig diskusjon rundt dette.
Hvordan kan ett og samme departement komme til to så forskjellige
konklusjoner når det gjelder å tolke en lov?

