 Jeg vil takke for svaret, og jeg er helt enig med statsråden i at ambulansetjenesten er blitt mye mer enn en transporttjeneste. Det er jo på mange måter sykehusets forlengede arm. Det er åpenbart behov for kompetanse. Det er fint at noen regioner kanskje ser ut til å klare dette, men andre påpeker at de altså ikke vil kunne klare det.


Statsråden påpeker at det er de regionale helseforetakene som har et sørge for-ansvar. Det er for så vidt riktig, men statsråden har jo også et ansvar langt utover dette, og det er i alle fall ikke de regionale helseforetakene som sørger for utdanningskapasitet for disse gruppene. Så mitt oppfølgingsspørsmål er om statsråden vil være med på eventuelt å tallfeste mål for flere læreplasser, i tillegg til andre tiltak som bør inngå i en målrettet plan for å sikre den akuttmedisinske beredskapen. Dette kan ikke de regionale helseforetakene sørge for selv.


