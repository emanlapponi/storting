 Jeg vil takke for engasjementet i salen her i dag. Jeg synes det har vært mange gode innlegg.




Jeg er veldig enig med siste taler med hensyn til dette med begrep. Det er ufattelig viktig, men forferdelig vanskelig. Vi styrer heller ikke media, hvor vi jo ser disse store overskriftene. Kanskje man skulle ha gitt en henstilling den veien – man bør vite hva man gjør når man bruker slike begrep. Jeg synes det er en veldig interessant problemstilling som representanten Gunn Olsen her kommer med.




I tillegg er jeg veldig enig i dette med forskning. Det er lite forskning på dette i Norge, og jeg tror at mye kan gjøres også denne veien. Det må bygges opp en kompetanse overalt, og vi trenger erfaringer og kunnskap også omkring de behandlingsmodellene som med hell er brukt på de såkalte gatenarkomane. Kan det tenkes at disse behandlingsmodellene også kan være virkningsfulle for de nye brukerne? Det vet vi jo ikke. Men det blir det viktig å se nærmere på.




Et felt som jeg bare så vidt berørte i mitt første innlegg, er sammenhengen mellom stoffene og psykiske lidelser. Jeg har en mistanke om at disse stoffene er så sterke at de er mye farligere med tanke på å utvikle forskjellige alvorlige psykiske lidelser enn stoffer som vi har sett brukt tidligere – i og med at de er sentralstimulerende og har en rekke bivirkninger.




Jeg har til slutt lyst til også å si noe om LAR. Vi må være veldig oppmerksomme på at det er viktig at vi her utvikler helt andre modeller. LAR kan ikke brukes på disse pasientene. Vi har satset veldig mye på LAR de senere årene, men vi må ha dette i bakhodet når vi nå jobber videre med disse nye gruppene.




Jeg har også lyst til å be statsråden igjen om hun kan kommentere Helse Øst, med hensyn til at de i sitt anbudsdokument sa at de ikke ønsket at institusjoner skulle kunne reservere seg mot å ta imot LAR-pasienter. Jeg tror det er helt nødvendig at vi har institusjoner som er helt medikamentfrie, og at de får lov til å fortsette med dette tilbudet. Nå vet jeg at det også ble litt modifisert, men det bekymrer meg likevel at det er tatt opp.




Helt til sist: Jeg synes det er veldig interessant og positivt med denne åpne høringen – eller konferansen – som skal være i 2008, på vårparten. Jeg må innrømme at i forarbeidet til denne interpellasjonen har jeg personlig kommet med en del forslag til tiltak som jeg synes er meget gode, men som jeg ikke har suget av eget bryst; bl.a. har RIO gitt gode innspill til mange tiltak. Jeg håper at både RIO, LMS og andre organisasjoner blir invitert, og at de blir hørt, for de har mange gode innspill på dette viktige og vanskelige feltet.




