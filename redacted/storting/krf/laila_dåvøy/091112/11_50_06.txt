 Jeg takker statsråden for svaret. 




Jeg oppfatter at statsråden helt klart sier at man skal utvide rammen for de 12 000 plassene dersom det blir behov for det, slik at valgløftet om at alle skal få en plass når de trenger det, blir oppfylt. Jeg er veldig glad for den klare presiseringen og anser det slik at om det ikke er skrivefeil, må det iallfall være en eller annen kommunikasjonssvikt når jeg bare for få dager siden fikk helt klar beskjed om at totalrammen på 12 000 omsorgsplasser ikke skulle overskrides. Om det er finansministeren som har skrevet dette – i og med at det kommer via Finansdepartementet – eller om det har vært en annen kommunikasjonssvikt, vet ikke jeg. Men jeg ble veldig, veldig bekymret. Vi har mange svært syke eldre som i dag har behov for plass. 




Det er litt pussig at de 20 000 plassene som fylkesmennene helt klart sier vi har behov for, er blitt til 12 000 plasser, og helseministeren sier at de behovene faktisk også ble lagt til grunn, så havner man likevel ned på 12 000. Jeg skal ikke gå mer inn på det, annet enn at det i høringen i komiteen i går var organisasjoner som jobber innenfor eldreomsorgen, som påpeker at behovet på 12 000 nok blir for lavt – men nok om det. Vi får de plassene vi trenger, og det er jeg glad for. 




Når det gjelder demente, som statsråden også var inne på, er det en stor gruppe. Når man bygger boliger, er jeg helt enig i at det er bra at disse blir tilrettelagt for demente. Men det er et annet punkt som også er viktig. Det er dagtilbud for de demente. Det er et enormt behov for dagtilbud. Tidligere har jeg forstått det slik at Regjeringen i forbindelse med endringer i lov om kommunehelsetjenester og sosialtjenesteloven – altså oppfølgingen av Bernt-utvalget, som jo har blitt skjøvet på i flere år – vil vurdere å lovfeste dagtilbud for demente. Jeg kunne tenkt meg at statsråden sa noe om framdriften i den saken, som jo skulle komme, etter det jeg husker, i 2007. Nå skriver vi 2009, og vi er usikre på når dette tiltaket kommer, eller når loven kommer til Stortinget med forslag til ulike løsninger og ulike endringer. 




