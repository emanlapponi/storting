 Dette er en viktig sak.




Jeg vil ta en vinkling ut fra forskriften. Ifølge § 16 i forskrift om krav til akuttmedisinske tjenester utenfor sykehus skal ambulanseflytjenesten primært bringe pasienter til et adekvat behandlingstilbud i helsetjenesten under pågående overvåkning og behandling. Denne forskriften trådte i kraft 1. april 2005, og har altså virket i et år.




I forskriften stilles det konkrete krav til bedre koordinering, økt kompetanse og tiltak for å øke tilgjengeligheten ved utrykning. Hensikten med forskriften er å bedre kvaliteten på ambulansetjenesten og gjøre den mer likeverdig for hele befolkningen.




Denne forskriften bygger bl.a. på en merknad fra en samlet sosialkomite i forbindelse med behandlingen av akuttmeldingen i Stortinget, som også Kristelig Folkeparti i dag står inne for. Jeg har bare lyst til å sitere følgende:







«Komiteen vil understreke at den medisinske akuttberedskapen må gi et mest mulig likeverdig tilbud til hele befolkningen. Organiseringen av tjenesten må ta hensyn til at bosettingen i deler av landet er spredt, og at det mange steder er lang avstand til spesialiserte helsetilbud.»




For Kristelig Folkeparti er det viktig at den akutte transporttjenesten mellom kommuner og sykehus må være tilgjengelig uansett hvor man bor i landet, og uansett hvordan den skjer – med ambulanse, fly, helikopter eller båt. Dette er en viktig forutsetning for at folk skal føle seg trygge der de bor, og ikke minst en forutsetning for at de fortsetter å bo der.




I områder med lange avstander til sykehus kan transportmetoden være avgjørende for liv eller død, hvilket vi har sett i en del tilfeller. Gjentagende tilfeller, som også interpellanten peker på i sitt innlegg, undergraver folks trygghet i forhold til å bo spredt og ha tillit til at man mottar likeverdige helsetjenester, uansett hvor man bor i landet. De regionale helseforetakene og kommunene har ansvaret for å gi befolkningen et tilbud om nødvendige helsetjenester.




Helt til sist. I en av sakene vi har hørt om, spekuleres det i om det ligger bedriftsøkonomiske hensyn bak problemene. Jeg håper ikke det, jeg håper at de har oppstått av andre årsaker. Men uansett må årsakene på bordet slik at det kan ryddes opp. Pasientforflytning må ikke ramme akuttberedskapen.




Kristelig Folkeparti mener at statsråden virkelig må ta et dypdykk i saken, og det er jo veldig positive signaler fra statsråden at hun har grepet fatt i det. Jeg mener at statsråden om nødvendig bør vurdere å stramme inn forskriften, i alle fall se på ordlyden der, og vurdere om det eventuelt bør gjøres noe her også.




