  Jeg takker for svaret statsråden
gir, og jeg er veldig glad for at statsråden er svært
opptatt av dette spørsmålet. Jeg har også lest St.meld.
nr. 20, selvfølgelig – vi har den til behandling
i Stortinget – og der står det en del om dette.

Det som jeg tror skolehelsetjenesten har å tilføre,
er å være et viktig lavterskeltilbud,
som også statsråden har vært inne
på, som går på forebyggende virksomhet.
Det er mye, mye mer enn f.eks. prevensjonsveiledning, som er viktig
nok. Men de unge har mye problemer
i dag både med psykisk helse, med fysisk inaktivitet,
med mobbing og rus. Kristelig Folkepartis ungdomsparti
har vært veldig opptatt av dette, og har også stilt
seg spørsmålet om man burde hatt en minstetid
f.eks. pr. elev, om man skulle hatt mulighet for en time
hos helsesøster en gang i året,
og også om skolehelsetjenesten burde vært
mer tverrfaglig enn i dag. Jeg kunne tenke meg å spørre
statsråden hvordan hun ser på en slik utvikling.

