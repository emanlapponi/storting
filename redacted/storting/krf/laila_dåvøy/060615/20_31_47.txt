 Jeg vil også gjerne få knytte noen få kommentarer til denne rapporten fra Riksrevisjonen. Kristelig Folkeparti vil framholde at god kvalitet i helseforetakene er av stor betydning. Det vil bidra til en mer korrekt og pålitelig informasjon om resultatene av virksomheten. Det er også nødvendig for å sikre en best mulig ressursutnyttelse, og det vil være til hjelp for foretaksledelsen i styringen av foretakene.




Bondevik II-regjeringen satte i 2003 i verk en nasjonal strategi for nettopp å forbedre kodekvaliteten. Sentrale elementer her er hyppigere kostnadsrevisjoner, fortsatt kartlegging av registreringsendring, standardiseringsarbeid i samarbeid med det kliniske miljø og mer aktiv bruk av Avregningsutvalget for å sikre at utbetalingene til de regionale helseforetakene blir mest mulig korrekte og rettferdige.




Helseforetakene har de siste årene gjennomført tiltak for å forbedre kodekvaliteten. Derfor har vi i dag en mer fullstendig koding, både av diagnoser og av prosedyrer, men tilstanden er likevel ikke god nok. Det er bekymringsfullt at undersøkelsen fra Riksrevisjonen viser mangel på engasjement fra ledelsen i helseforetakene når det gjelder å få på plass sikrere systemer, og spesielt vil jeg framheve etterprøvbare mål og rapportering på kodekvaliteten.




Et annet viktig moment jeg ønsker å framheve, er helseforetakenes ansvar for at systematisk opplæring gis til alle leger som skal bruke kodeverket. Den opplæringen må gis jevnlig både til nyansatte og til vikarer i den grad de skal bruke systemet. I et slikt opplæringsprogram er det også viktig å bruke erfaringer og kontroller som læringselementer for brukerne av kodesystemet, ikke minst fordi feilkodingsprosenten fortsatt er for høy.




Til sist vil jeg si at det er positivt at Sosial- og helsedirektoratet har fått som oppdrag, og allerede er i gang med, et utviklingsarbeid med sikte på å etablere en nasjonal indikator på kodekvaliteten.




Helt til sist vil jeg påpeke viktigheten av at man også i framtiden jevnlig fokuserer på bedring av kodekvaliteten. Dette er viktig uansett hvilken finansieringsform sykehusene har.




