 Sivilombudsmannen er helt klar i konklusjonen om at saksbehandlingstiden er
                  uakseptabelt lang. Når vi ser at det til sammen innebærer 777 dager, altså over to
                  år, fra en sak kommer inn, til den berørte pasient får erstatning, er det
                  selvfølgelig altfor mye. Også at saksbehandlingstiden fra 2005 til 2007 har økt
                  med 86 dager, er for mye. 

Nå er det slik at det i de senere årene har vært satt i verk en rekke tiltak for å
                  bedre situasjonen. Det kan tenkes at situasjonen og saksbehandlingstiden ville
                  vært enda verre dersom dette ikke hadde vært gjort. 

Utviklingen viser at det er helt nødvendig likevel å gjøre mer. Jeg håper at
                  statsråden nå griper aktivt fatt i utfordringene, og sørger for at det settes inn
                  tiltak og foreslås tilstrekkelige bevilgninger, slik at saksbehandlingstiden blir
                  redusert. Selvsagt må heller ikke det gå ut over kvaliteten. Det kan virke som om
                  det her er behov for ekstraordinære tiltak i en periode, slik at køene kan ryddes
                  unna. I så fall må det lages en plan for det. 

Til slutt: Vi må aldri glemme at det bak hver eneste sak som behandles, er et
                  enkeltmenneske. Det er uholdbart at de mennesker som søker erstatning bl.a. på
                  grunn av feilbehandling og dårlig behandling i helsevesenet, skal måtte vente så
                  lenge på en avklaring av sin sak. For mange legger dette en ekstra bør på skuldre
                  som allerede bærer tungt. Erstatningen kunne bedret en vanskelig livssituasjon
                  tidligere. 

Køordningen som er innført, er en sak i seg selv. Jeg forutsetter at de forhold
                  som Sivilombudsmannen har tatt opp rundt denne, blir tatt hensyn til, og at
                  køordningen, slik jeg ser det, dessuten bør avvikles så snart det lar seg praktisk
                  gjøre. 

