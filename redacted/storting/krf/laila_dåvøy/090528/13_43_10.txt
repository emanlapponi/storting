 Jeg takker statsråden for et fyldig svar. 




Det er riktig at Helse Sør-Øst, som jeg også nevnte, har gått til en direkte anskaffelse i år. Jeg synes det er positivt at man kan gå til direkte anskaffelser på den måten som det er gjort, selvfølgelig innenfor regelverket. Tidligere har vi sett at man ikke har brukt dette, i alle fall ikke i den grad som det nå gjøres. Jeg synes det er positivt, samtidig som vi heller ikke skal unndra at dette kom etter at Helse SørØst først hadde hatt en annen anbudskonkurranse. Etter den runden var det mitt inntrykk at en del av de private institusjonene satt igjen med både uro og uoversiktlighet, og også at man innenfor de ulike regionale helseforetakene har helt forskjellige anbudsrunder – kanskje også helt forskjellige kriterier knyttet til tidsaspekt, kvalitetskrav osv. Slik sett er jeg veldig glad for det svaret som statsråden gir, nemlig at vi bør ha en ens policy over hele landet når det gjelder å anskaffe og lyse ut, og hvordan man gjør det overfor de private, ideelle. 




Men jeg må si at sjelden har det vel vært et område innenfor helsesektoren hvor vi har fått så mange henvendelser, over så lang tid, fra institusjoner som er veldig bekymret, og som har vanskelig for å søke på de plassene som de ønsker å drive, nettopp fordi det har vært uklarheter i mange år. Vi har kritisert Regjeringen i flere år for at de ikke har villet gripe inn i dette. Jeg håper at det svaret helse- og omsorgsstatsråden her har gitt, faktisk viser at han nå har tatt en del flere grep og ønsker å gjøre dette mer helhetlig enn vi har sett fra Regjeringen til nå. Jeg vil veldig gjerne få det bekreftet fra statsråden nok en gang. Da er dette veldig positivt. 




Samtidig er jeg selvfølgelig fortsatt bekymret for institusjoner som Håpets dør og andre som ikke nådde opp, men som faktisk har jobbet i mange år og kan dokumentere effekt. Men her regner jeg med at statsråden er trygg på at man velger det som har best kvalitet. I alle fall er det det statsråden her presiserer sterkt. Men større forutsigbarhet må vi ha, for vi kan jo ikke ha det slik at vi tredje eller fjerde hvert år bytter ut institusjoner som har drevet bra. 




