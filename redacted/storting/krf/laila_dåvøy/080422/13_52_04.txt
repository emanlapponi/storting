 Jeg vil takke statsråden for svaret, og i det påpekes det også en rekke ting som er igangsatt. Det som er bekymringen, er selvfølgelig - som også statsråden påpeker - at det er mye som skal gjøres, at dette kommer til å ta lang tid, og at det er et systematisk arbeid som må gjøres. Det tror jeg er riktig. Samtidig tror jeg det er avgjørende at man ser på finansieringssystemet. Jeg kan tenke meg å spørre statsråden om det, slik hun ser det i dag, vil bli noen incitamenter i finansieringssystemet som kan oppmuntre til færre innleggelser, at kommunene ikke blir oppmuntret til i en del tilfeller å plassere mennesker så lett i sykehus - det har selvfølgelig med kompetanse å gjøre, men det kan også ha med organisering av tjenestene å gjøre - og om finansieringssystemet blir vurdert også med tanke på dette. 




Så kan jeg tenke meg å si noe om at vi i dag har en pasientgruppe som statsråden utmerket godt vet at jeg er opptatt av, pasienter med ME. Statsråden har gjort en del her, men jeg må få lov til å komme med et lite hjertesukk. Vi ser fremdeles en enorm mangel på samhandling, samordning og samarbeid mellom primærhelsetjenesten, altså kommunen, og sykehus. Jeg hadde et spørsmål i spørretimen til statsråden for mange uker siden om en pasient som trenger tiltak, bl.a. utstyr fra spesialisthelsetjenesten. Man har altså ennå ikke, etter så mange uker, klart å gi denne meget syke pasienten det tilbudet vedkommende trenger, fordi sykehus og kommune ikke klarer å bli enige om samarbeidet. Man krangler fortsatt om ansvaret for dette, for å si det på en enkel måte. Slik er det jeg ser det, og jeg synes det er meget beklagelig. Jeg vet at statsråden også er opptatt av denne gruppen, og det har ligget meg på hjertet i mange uker. Som stortingsrepresentant føler man seg totalt hjelpeløs, for man kan ikke gjøre noe, man kan ikke gripe inn - så jeg må ta det opp på nytt. Jeg vil ikke si at jeg krever at statsråden skal svare på dette, men jeg ønsker å informere om det. Den saken er absolutt ikke løst. 




Et annet spørsmål som kan være interessant når det nå er laget en lang rekke avtaler og lokale samarbeidsavtaler mellom kommuner og stat, er: Vil det ble dokumentert en slags best praksis, og vil det kunne bli et system knyttet til å dele erfaringer? For det vil jo være veldig viktig i årene framover, slik at det kan gå litt fortere og ikke alle må finne opp det samme om igjen og om igjen. 




