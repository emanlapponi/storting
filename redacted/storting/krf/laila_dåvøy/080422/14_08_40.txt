 Først vil jeg takke både statsråden, selvfølgelig, som måtte komme hit i dag, og representantene fra Fremskrittspartiet og fra Høyre som faktisk deltok i debatten. Jeg vet ikke hvorfor ikke andre gjorde det, dette er uansett viktig. Det kan muligens tenkes at man føler at man har fått sagt sitt fra denne talerstolen.




Jeg har i alle fall lyst til å kommentere de to innleggene som har vært. 




Når det gjelder representanten Vigdis Giltun, er jeg veldig enig med henne, og jeg tror det er helt riktig at finansieringssystemet har veldig stor betydning for samhandling. I likhet med Giltun er jeg glad for at finansieringssystemet nå blir sett på med nye øyne.




En kommentar til intermediære avdelinger, som også statsråden var inne på: Jeg tror det er veldig gode tiltak. Det er bedre for pasientene, og det er samfunnsøkonomisk nyttig. Men jeg har lyst til å spørre statsråden om det kan tenkes at man burde se nærmere på systemet knyttet til finansiering nettopp av intermediære avdelinger. Det er også min erfaring fra de mange turene der jeg har vært rundt og sett på en del slike avdelinger, at det er mye fokus og mange diskusjoner knyttet til økonomien og til hvor mye hver enkelt - spesialisthelsetjenesten, henholdsvis kommunene - skal betale.




Så til representanten Lønning. Jeg er enig i at det svikter i overgangene. Vi har ikke et sømløst, helhetlig system. Vi er ikke der i dag, dessverre - og det må vi alle ta ansvar for - at pasienten opplever at ting går på skinner, at pasienten ikke behøver å bry seg om det skjer i kommunene eller i spesialisthelsetjenesten. Der er vi ikke. 




I tillegg har jeg lyst til å si når det gjelder fastlegereformen: Ja, vi er nødt til, og det er også min mening selvfølgelig, å inkludere fastlegene når vi snakker om kommunehelsetjenesten. De er portvakter, og de skal være det. Etter min mening brukes de for lite når det gjelder samhandling, og også der kan det tenkes at det bør gjøres noen grep i forhold til hvordan man kan jobbe bedre sammen. 




Til sist vil jeg nevne det som vi har sett i en del andre land, dette med å følge et pasientløp mer enn å følge nivåene i helsetjenesten, altså å legge til rette for et helhetlig pasientløp ut fra det sykdomsbildet pasienten har, og lage noen flere standardiserte opplegg som vil gi forutsigbarhet både for pasienten og for det behandlende personalet. Jeg tror dette i mange tilfeller, innenfor mange behandlingstyper og ulike sykdommer, vil kunne gjøres med hell. 




Jeg er utålmodig på pasientenes vegne. Selv om vi ser for oss at dette er mye arbeid, må vi virkelig gå i gang alle sammen og bidra så godt vi kan. Det skal vi gjøre fra Stortingets side, og jeg ønsker selvfølgelig at statsråden så snart som mulig kommer tilbake og forteller hvordan verden ser ut om et halvt år, et år, og om vi er på rett vei. Det er viktig for oss alle. 




