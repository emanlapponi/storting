 Jeg vil først få takke interpellanten for at hun setter en meget viktig sak på dagsordenen. 




Det er en realitet at innsparinger går ut over kvinner og barn. Vi så det i fjor sommer, og jeg er redd for at det kan bli like ille i år. La oss håpe det ikke blir det. 




Vi hører om barneavdelinger som holdes stengt, om fødeavdelinger som også denne sommeren vil være stengt i flere uker. 




La meg ta noen eksempler fra i fjor og fra det vi nå hører om kommende sommer. Jeg vil spesielt trekke fram Nord-Norge. I fjor holdt både Rana, Vefsn, Alstadhaug, Brønnøy og Narvik fødestuer og fødeavdelinger stengt for å spare penger. Da sa helseministeren at hun ikke var blitt informert om den omfattende sommerstengingen i Helse Nord. Fødeavdelingen ved Mo i Rana holdt også stengt. De fødende var der lovet følgetjeneste, men den kom aldri på plass. Heller ikke andre steder var dette god nok ivaretatt, og mange opplevde en total mangel på organisering av følgetjeneste for fødende. Jeg tror alle her i salen er enige om at dette er uakseptabelt. Nå, i forkant av sommeren 2008, vet vi allerede mye. Forslag om stenging foreligger, og statsråden kan allerede nå gi klare signaler til helseforetakene. Men kan vi akseptere at helseforetakene ensidig beslutter sommerstenging av fødestuer og fødeavdelinger uten samarbeid med kommuner? I så måte er jeg glad for de klare signalene som statsråden gir fra talerstolen her i dag. 




I spontanspørretimen for et par uker siden reiste jeg problemstillingen knyttet til fødeavdelingen ved Narvik sykehus på bakgrunn av NRK-oppslaget den 31. mars om at direktøren ved universitetssykehuset hadde besluttet fem ukers stenging til sommeren. Jeg opplevde da svaret fra statsråden slik at hun var bekymret. Hun bekreftet at det hadde vært store problemer for de fødende i fjor. Etter det jeg har hørt, har statsråden også i etterkant grepet inn og sagt at fødeavdelingen i Narvik skal holde åpent i sommer. Jeg håper at statsråden kan bekrefte det i dag. 




Jeg har forstått det slik at det er økonomiske innsparinger som oftest er hovedårsaken til stengte fødeavdelinger, hvilket flere har vært inne på i dag, og som vi finner meget uheldig. Ansatte har uttalt at det ikke er personellmangel under ferieavviklingen som er problemet. Hvis dette medfører riktighet, vil jeg innstendig be statsråden om å hindre at økonomiske innsparinger nettopp går ut over kvinner og barn. 




Det er for øvrig ikke bare tilbudet til fødende kvinner under sommerferieavviklingen som bekymrer meg. Vi hører stadig fra fagfolk og også fra fødende kvinner som dessverre enkelte ganger avvises når de kommer til fødeavdelinger, at de blir bedt om å komme tilbake litt senere, når riene er tettere og fødselen er kommet lenger. Noen opplever da det som kvinnen som stod fram i VG 18. april, fortalte, at fødselen skjer hjemme - som i hennes tilfelle - eller før man når tilbake til sykehuset, eller at man er veldig godt i gang med fødselen og føder utrolig kort tid etter at man har kommet til sykehuset. For kvinner som har gått over termin, kan slike hendelser bli fatale. Vi vet nemlig at faren for dødfødsel øker betydelig desto lenger den fødende går over tiden. Vi har i den senere tid hatt en del eksempler på at det er uheldig at man på en måte blir avvist når man har kommet til fødeavdelingen. Andre opplever at sykehus avviser ambulansebestilling fra kommunejordmødre. De blir bedt om å komme i drosje fordi det er så dyrt med ambulanse. Sykehusene sier det rett ut. Dette skjer til tross for at jordmor i kommunen har undersøkt kvinnen og mener hun bør sendes i ambulanse - fødselen er faktisk godt i gang. Dette rammer kvaliteten i en situasjon som for kvinner og menn er noe av det viktigste i deres liv. Det går også på verdigheten løs, etter min mening. 




Dette kom fram veldig klart på et møte jeg hadde i Nordhordland med jordmødre og helsesøstre for en tid tilbake. 




Vi har flere debatter og situasjoner som viser at fødende kvinner, og også aborterende kvinner, ikke prioriteres godt nok, slik jeg ser det. For eksempel har vi den senere tid hatt debatter ved flere sykehus om å standardisere liggetiden til seks timer for fødende. Jeg setter et stort spørsmålstegn ved om det er nok. 




Så min konklusjon er at kvinner og barn må få høyere prioritet framover. Og jeg er veldig tilfreds med at statsråden i dag signaliserer at det kommer en stortingsmelding om fødselsomsorgen. Det tror jeg vi trenger. 




