 Først vil jeg få takke interpellanten for å reise denne interpellasjonen. Den dreier seg om Feiringklinikken spesielt, men den har også en prinsipiell side knyttet til Regjeringens håndtering av avtaler med private ideelle institusjoner – slik jeg ser det.


Det er nok ikke mange hjertepasienter i dette landet som ikke kjenner Feiringklinikken, som har drevet som hjerteklinikk helt fra 1989. Den er kjent for sin høye kvalitet og sin kompetanse. Dette kommer også klart fram hvis man går inn på nettet og ser på www.frittsykehusvalg.no, der Feiringklinikken scorer høyt – for ikke å si høyest – hva gjelder «samlet kvalitet for sykehuset», som igjen er basert på ulike kvalitetsindikatorer.


Vi er mange som nå er alvorlig bekymret for Feiringklinikkens eksistens framover. Dette er, som flere har vært inne på, en institusjon som har måttet tilpasse seg endringer, med nedbemanninger og redusert kirurgisk aktivitet – for å nevne noe. Den siste tids utvikling er imidlertid så dramatisk at det er usikkert om de har driftsgrunnlag framover.


Bakgrunnen er at de regionale helseforetakene i større og større grad reduserer sine avtaler med Feiringklinikken, og sier rett ut at de skal overta mer av denne virksomheten i egne helseforetak. Spørsmålet er om dette er en politisk styrt prosess, og jeg viser til tidligere helseminister Sylvia Brustads krav i oppdragsdokumentene om å bruke private institusjoner mindre, og overta mer i det offentlige. Eller er det de regionale helseforetakene som på egen hånd får lov til å drive en langsom utpining som til sist ender opp i full stans, slik vi har sett innen rus, psykiatri og barnevernsinstitusjoner? Det at ulike statsråder ikke har grepet inn mot store reduksjoner og avvikling av ideelle institusjoner, er etter min mening oppsiktsvekkende.


La meg nevne Solbu, en psykiatrisk institusjon i Oslo, som stengte dørene i fjor høst. La meg nevne to av Kimerud Stiftelses institusjoner for rusmisbrukere, som også måtte stenge i fjor. Og la meg nevne Styve Gard for barnevernsbarn, som har fått redusert avtalen til tre – bare tre – nye barn på fire institusjoner i 2009, det er høyst usikkert hvor lenge de kan drive.


Det som kjennetegner disse institusjonene, er ikke at de har hatt et dårlig kvalitetstilbud; nei, det har vært økonomiske innsparingstiltak som har ligget bak. Og vi vet at alle institusjoner må ha et visst grunnlag for aktivitet for i det hele tatt å kunne drive – så også Feiringklinikken.


Nå er altså turen kommet til Feiringklinikken. Hadde det nå vært slik at de offentlige sykehusene generelt hadde ledig kapasitet, kunne vi forstått noe av dette. Men slik er det jo ikke. Ventetidene øker, køene øker, planlagte operasjoner på mange områder strykes i hopetall, og helseforetakene har en rekke prioriterte oppgaver de ikke får løst. Og i en slik situasjon tillater Regjeringen at en av de beste hjerteklinikkene – for ikke å si den kanskje beste – innen sine spesialfelt, står i fare for å måtte legge inn årene.


Jeg forventer faktisk at helseministeren tar klar politisk stilling til at Feiringklinikken fortatt skal drives som en del av det offentlige tilbudet, og ikke overlater dette til de regionale helseforetakene med fullmakt til å avvikle avtaler når det måtte passe dem, slik jeg i dag har vist at de har gjort innenfor andre områder.


Helt til slutt et spørsmål til helseministeren. Hvis Helse Sør-Øst velger ikke å fornye avtalen i 2010, eller gir et så lavt oppdrag at Feiringklinikken må avvikle, vil det ikke lenger heller være en del av det frie sykehusvalget. Mener statsråden at det regionale helseforetaket, altså Helse Sør-Øst, på egen hånd kan gjøre dette?


