 Jeg
får respektere det, og får håpe at det blir klargjort,
så Evangeliesenteret får muligheten til å rydde opp fort,
slik at de også kanskje kan få ytterligere tilskudd i år.

Det er en annen ting som statsråden sa i sted, som jeg reagerer
på. Statsråden sier at det skal foreligge en kommunal garanti
for at man skal kunne ta inn mennesker, eller skal få tilskudd til
å drive. Det virker etter min oppfatning veldig rigid og spesielt.
Så mitt spørsmål er følgende: Evangeliesenteret
er et av de sentrene som veldig tidlig begynte å ta imot ruspasienter.
Også i dag bruker de av egne midler - de bruker ikke bare midler som
de får fra staten, de bruker faktisk egne midler i stor grad. De avviser
ingen pasienter. Mener statsråden med det hun sier, at Evangeliesenteret
er nødt til å gå over til en annen praksis, nemlig å
avvise mennesker dersom de ikke har penger med seg fra sin egen kommune?
Det vil i så fall være enda mer dramatisk for Evangeliesenteret
og for ruspasientene først og fremst, som faktisk søker til
dette stedet, og som ønsker å være der. Dette må
statsråden være snill og klare opp i. 

