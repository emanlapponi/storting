Jeg vil takke statsråden for svaret. Jeg føler det virkelig slik at statsråden ønsker å gripe fatt i dette på en god og helhetlig måte.




Jeg er enig i at foreldrene er en ressurs, men det som er mitt anliggende i dag, er å få foreldrene til vedvarende å klare å orke å kunne være en ressurs. Det er de som vet best når det gjelder barnet, og vi er nødt til å lytte til foreldrene og deres situasjon på en langt bedre måte enn i dag.




Jeg vil først kanskje si at når det gjelder det at arbeids- og inkluderingsministeren koordinerer det totale ansvaret, er nok det riktig. Samtidig har vi store utfordringer bare innenfor helsesektoren. Det er dårlig med koordinering internt i kommunene og mellom første- og andrelinjetjenesten. Jeg snakker primært kanskje akkurat i mitt innlegg for de sykeste syke, de som virkelig har multifunksjonshemninger.




Det som også oppleves, og som gjør at det er ufattelig viktig at man her ser over grensene til hverandre, er at mange foreldre må søke gang på gang. Et brev jeg fikk, var om en person som måtte søke hvert halvår om tekniske hjelpemidler og om hjelpetiltak. Jeg har til og med hørt at enkelte kommuner har gått ned til tomånedersvedtak om avlastning. Og så får man ofte avslag på trygdekontoret. Det er helt uforståelig at man både skal måtte søke gang på gang, at man gang på gang får avslag, og så må anke. Den koordinatoren jeg snakker om, skal være en person som kan hjelpe disse foreldrene med alt dette papirarbeidet, og kanskje også være en som forstår. Jeg skal ikke si at ikke de på trygdekontoret forstår, men det er på en måte ikke helse- og omsorgsarbeidere som sitter der. Ofte blir det papirarbeid. Og så kan det være at man kanskje ikke har skrevet søknaden akkurat slik som det står i regelverket, og da får man avslag. Jeg får brev på brev. Noen foreldre orker ikke engang å skrive brev, men de ringer og ber om møter fordi dette er så slitsomt.




Hvis vi hadde hatt noen som kom inn og møtte foreldrene til multifunksjonshemmede barn og tok styringen sammen med dem de aller første årene, slik foreldrene ønsket at det skulle gjøres, kunne vi ha lagt grunnlaget for et virkelig godt liv med en god livskvalitet, som også statsråden var opptatt av at familier med funksjonshemmede barn også skal ha i samfunnet vårt.




