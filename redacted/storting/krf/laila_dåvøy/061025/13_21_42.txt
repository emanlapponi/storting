 Jeg takker statsråden for svaret,
og er svært glad for at ikke beslutningen er
endelig tatt. Jeg har forstått at det
har vært en utsettelse i forhold til den framdriften man
hadde.

Nå er det slik at audiopedagogisk
og logopedisk behandling er en del av etterbehandlingen for hørselshemmede,
bl.a. når det gjelder cochlea implantat, men også når
det gjelder andre grupper med språkdefekter,
som afasi. Slik i alle fall jeg vil definere det i dag,
vil det være en type speisalistbehandling initiert
av leger og en andrelinjetjeneste. Jeg kan ikke se at
dette er en undervisningsoppgave, fordi den etterbehandlingen disse
pasientene skal ha, er så spesiell. Mener statsråden
at dette ikke lenger skal være en type
etterbehandling?

Jeg vil også minne om at både
audiopedagoger og logopeder faktisk har søkt om autorisasjonsordning
innenfor lov om helsepersonell fordi de i dette
tilfellet ser seg selv som en del av spesialisthelsetjenesten som
gir en viderebehandling som pasientene faktisk har behov for.

