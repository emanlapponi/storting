 Jeg vil takke statsråden for et grundig svar.


Jeg oppfatter at den arbeidsgruppen som skal komme med sin innstilling til statsråden i løpet av relativt kort tid, ifølge svaret også har evaluert forskriften. Mitt anliggende har vært en del bekymringsmeldinger de siste månedene og ukene om at bemanningen ikke er god nok, og at forskriftens krav om tilstedevakt faktisk brytes.


Jeg kan også nevne at vi for bare få uker siden kunne lese at Helse Finnmark vil kutte ti stillinger i ambulansetjenesten, på tross av at de jobber 30 årsverk i overtid. Den tillitsvalgte der uttalte at man heller bør oppbemanne, slik at man kommer på et lovlig nivå. De sier altså at forskriften brytes. Da er det selvfølgelig viktig at statsråden, når han får denne innstillingen, sørger for at vi får likeverdighet.


