 Dette med kompetanse er veldig viktig. Jeg har lyst til å henvise til St.meld. nr. 22 for 2007–2008, om samfunnssikkerhet, samvirke og samordning, som kom fra justisministeren i fjor. Regionalt AMK-forum sa i august i fjor at de var misfornøyd med definisjonen man der hadde på ambulanse, fordi man var mer opptatt av at dette var et redskap til å forflytte mennesker, enn av at man skulle ha kompetanse til å redde liv og sette i gang livreddende behandling i ambulanser. Derfor er kompetanse veldig viktig.


Jeg har lyst til å stille statsråden et lite spørsmål til. Nasjonalt kompetansesenter for legevaktmedisin har nylig kommet med en uttalelse om at man kanskje kunne halvere legevakttilbudet her i landet. Jeg vet at statsråden ikke har tatt stilling til dette. Ser statsråden at hvis så skulle skje, hvis man skulle komme til at man halverer tilbudet, blir det enda viktigere med kompetanse også i ambulansebilene?


