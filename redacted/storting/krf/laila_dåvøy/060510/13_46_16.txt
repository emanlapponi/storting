 Jeg takker statsråden for svaret.

Da jeg jobbet med spørsmålet,
tok jeg også kontakt med Overvektsforeningen
og fikk bekreftet at dette var et ganske stort problem
for mange pasienter. Når man først får
innvilget en slankeoperasjon, altså et kirurgisk inngrep,
og det viser seg, som det jo gjør i en del tilfeller, at det
blir mye overflødig hud, og pasienten da opplever å få nei
fra helseforetaket på at det er medberegnet i denne operasjonen eller
etterbehandlingen at man skal få hjelp til å fjerne
overflødig hud, mener jeg at denne pasienten får
nei til det jeg vil kalle en fullverdig behandling av sin sykdomssituasjon.
Da snakker vi ikke om at det må gå litt tid,
for jeg er enig med statsråden i at det må selvsagt
gå tid, og det må være medisinsk
fundert når man eventuelt skal få det
nye inngrepet.

Hvis jeg oppfattet statsråden rett,
sa hun at dette også skulle være
en del av pasientrettighetene, i den grad man faktisk har behov
for en slik operasjon i etterkant. Kan statsråden være
enig med meg i at man er ikke ferdigbehandlet hvis man
har behov medisinsk-faglig? For jeg har også fått høre
at en del pasienter fra sin lege har fått bekreftelse
på at det er nødvendig at det blir foretatt en
ny operasjon, og så får de den ikke.

