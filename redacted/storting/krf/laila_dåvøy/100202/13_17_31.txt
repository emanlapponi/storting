 Først må jeg òg få takke interpellanten for hennes utrettelige engasjement for de fødende. Det er flott! 




De siste dagene har det skjedd dramatiske ting i Vestre Viken helseforetak, senest med stengningen av fødeavdelingen på Kongsberg sykehus. Sykehuset fikk i høst avvik i forbindelse med tilsynsbesøk fra Helsetilsynet. De avdekket at sykehuset tillater fødsler hvor det er kjent risiko for komplikasjoner for mor og barn – som flere har vært inne på – uten at man har tilgang til nødvendig kompetanse. Et tilsvarende avvik fikk Helse Finnmark, Klinikk Kirkenes, føde- og gynekologisk avdeling, 8. desember i fjor. Begge steder ble tilsyn gjort på bakgrunn av flere innkomne opplysninger og konkrete hendelser. Det er også påfallende at Helsetilsynet påpeker mangel på forbedringsarbeid på disse fødeavdelingene. For Kongsbergs del ble dette påpekt også i forbindelse med tilsynet i 2004. Da het det: 







«Det blir ikke gjennomført et systematisk forbedringsarbeid i virksomheten.» 




I 2009 sier Helsetilsynet: 







«Vestre Viken HF Kongsberg sykehus har ikke et internkontrollsystem som kan bidra i tilstrekkelig grad til kvalitetsovervåkning og kvalitetsforbedring.» 




Dette er det grepet fatt i fra statsrådens side, så der får vi følge med på utviklingen. Men når det gjelder klinikken i Kirkenes, sa Helsetilsynet i desember i fjor: 







«Det blir i liten grad gjennomført og dokumentert et systematisk forbedringsarbeid i virksomheten.» 




Det er altså samme avvik som Kongsberg sykehus, der fødeavdelingen nå er stengt. Dette er alarmerende. Det handler bl.a. om ledelse og styring av fødeavdelingene. En rekke tilsyn de siste årene har påvist at dette mangler mange steder i landet. Dette må følges opp, og det haster. Jeg viser òg til interpellanten, som var opptatt av dette. 




En annen sak som det er viktig å følge opp, er det nye ansvaret som helseforetakene har fått for følgetjenestene for fødende, og som statsråden var inne på i sitt innlegg. Det har skapt bekymring noen steder at kommuner sier opp vaktordninger for følgetjeneste med jordmødre før det er klart hvordan ansvaret følges opp i helseforetakene. Det etterlyses informasjon fra sykehusene om dette. Jeg håper statsråden kan orientere om status for følgetjenesten for gravide, og om hvorvidt også hun får slike alarmerende meldinger, som altså vi får inn. 




Det siste jeg ønsker å si noe kort om, og som flere har vært inne på, er sommerstengning av fødeavdelinger. Hvert år fremmes dette som forslag i mange helseforetak, til tross for at Jordmorforeningen tidligere har sagt at hensyn til turnus og ferieavvikling ikke er noe problem. Dermed er det få som egentlig har grunn til å stenge av andre enn økonomiske årsaker. Statsråden sier i dag at det er viktig at ifølge oppdragsdokumentene skal fødeavdelingene i utgangspunktet være åpne. Det er bra. Men det har jo stått i oppdragsdokumentene hvert eneste år, og til tross for dette har vi flere eksempler på avdelinger som likevel stenges. Det er viktig å sikre forutsigbarhet og kontroll for de fødende, både slik at de vet at det er trygt å føde på sykehuset de skal føde på, at de har tilbud om følgetjeneste når det er lang reisevei, og at fødeavdelingen de tilhører, holder åpent også om sommeren eller for den del i andre ferier. 




Jeg kan godt tenke meg å høre om statsråden i år vil følge enda mer med enn bare å ha det nedtegnet i oppdragsdokumentene, for det har vist seg at det faktisk ikke er nok. 




