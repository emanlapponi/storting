 Representanten Hansen stiller i denne interpellasjonen viktige spørsmål. 




Kristeleg Folkeparti vel å vera konstruktiv i denne situasjonen. Vi treng no tiltak på kort og lengre sikt. På kort sikt er det heilt avgjerande at Regjeringa møter finanskrisa og dei stadig sterkare teikna på auka arbeidsløyse med ei ekstra tiltakspakke over statsbudsjettet. 




Kristeleg Folkeparti føreslår i sitt alternative statsbudsjett ei tiltakspakke på om lag 5 milliardar kr. Ho skal gå til ekstra bygging og vedlikehald av vegar, jernbane, skular og kyrkjer. Inne i pakka ligg også 2 000 nye sjukeheimsplassar, utsetjing av Regjeringas forslag om auka formuesskatt og arveavgift for næringslivet, auka avskrivingssatsar for maskinar, farty, lastebilar og driftsbygningar i landbruket med meir enn 2 prosentpoeng og redusert arbeidsgjevaravgift for lærlingar med 25 pst. samanlikna med dagens nivå. På denne måten motverkar vi auka arbeidsløyse, og vi får gjort nødvendige investeringar og samfunnsoppgåver. 




Dette er heilt nødvendig i lys av dei stadig forverra økonomiske prognosane for neste år som har komme frå Statistisk sentralbyrå og Noregs Bank i tida etter at Regjeringa la fram sitt statsbudsjett. Forbundsleiar i Fellesforbundet, Arve Bakke, har same bodskap som Kristeleg Folkeparti, når han seier til VG at det er behov for fleire tiltak frå Regjeringas side utover det som er varsla. 




Men Regjeringa har hittil avvist dette. Det er oppsiktsvekkjande at Regjeringa ikkje sjølv ser at ho må justera budsjettet når tala har forverra seg så kraftig. Er Regjeringa på vanlege arbeidsfolks side når ho seier nei til ekstratiltak over statsbudsjettet? Eller er ein mest på lag med økonomane i Finansdepartementet? Eg stiller spørsmålet. 




På lengre sikt treng vi ei grunnleggjande erkjenning av at næringslivet må byggjast nedanfrå, og at politikarane si viktigaste rolle er å leggja til rette for gode og påreknelege rammevilkår for verdiskaping. På denne måten kan næringslivet gje trygge arbeidsplassar og overskot til fordeling til viktige fellesskapsgode. 




Kristeleg Folkeparti ønskjer eit skattesystem som ikkje øydelegg for entreprenørskap, innovasjon og vekst i næringslivet. Vi treng ein velfungerande arbeidsmarknad som balanserer omsynet til fleksibilitet i næringslivet og sentrale rettar for arbeidstakarane. Det er nødvendig at konkurransen verkar for å få ei god utnytting av ressursane i samfunnet og for å unngå at monopolmakt vert samla på få hender. Ikkje minst er vi avhengige av å ha ein kunnskapsbasert skule og best mogleg høgare utdanning og forsking, for å ta vare på vår viktigaste ressurs, menneska. 




Kristeleg Folkeparti vil derfor i sitt alternative forslag til statsbudsjett – i tillegg til den nemnde tiltakspakka – auka rammene til SkatteFUNN med 25 pst. og auka Forskingsfondet med 25 milliardar kr for å leggja til rette for forsking og innovasjon i næringslivet. Næringslivet vil også tena på framlegget om ei gradvis avskriving av arveavgifta ved generasjonsskifte i familiebedrifter og likestilling mellom sjølvstendige næringsdrivande og arbeidstakarar, òg når det gjeld svangerskapspengar og omsorgspengar. Dette er særdeles viktig for mange private næringsdrivande. 




Men det aller viktigaste no er å få vedteke ekstratiltak over statsbudsjettet til vegar, jernbane, skular og sjukeheimsplassar for å motverka den arbeidsløysa som vi ser vil komme. 




