 Det er vanskeleg å kjenna seg att i analysen om at den norske eigedomsretten til jorda er så svak som interpellanten beskriv. Som gardbrukar sidan 1969 og mange år som takst- og skjønnsmann er ikkje dette mitt inntrykk. Men nasjonalt og internasjonalt endrar vilkåra for landbruk seg. Etter Kristeleg Folkeparti sitt syn må hovudmålsetjingane for landbrukspolitikken i eitkvart land vera å sørgja for at landbruket er i stand til å produsera det meste av den maten som innbyggjarane har behov for – og å leggja tilhøva til rette slik at unge menneske finn det interessant og meiningsfullt å investera tid og kapital i det å produsera mat og ha garden som arbeidsplass. 




Langsiktigheit må vera sentralt når det gjeld omsetning av landbrukseigedom. Skal ein ung familie vera økonomisk i stand til å skaffa seg ein gard på den opne marknaden, med dei investeringane som både kvaliteten til produkt og alminnelege krav til miljømessig forsvarleg drift krev, er det heilt nødvendig at fylkesmannens landbruksavdelingar har eit sterkt regelverk som set dei i stand til å overvaka prisnivået ved omsetning av driftseiningar i landbruket. Det var med interesse eg høyrde kva landbruksministeren sa i den samanheng. Som vi forstår, har fylkesmennene ei svært viktig oppgåve rundt om i fylka på dette området. 




Kravet til kvalitetsprodukt vert sterkare hos oss i Noreg. Mange norske bønder let seg irritera av desse krava. Personleg må eg vel erkjenna at eg til tider også har gjort det. Men forventningane om at norskproduserte matvarer er frie for uønskte tilsetjingar, krev at vi har ei frisk jord og friske dyr. Meldinga frå Mattilsynet i går om at 28 av 49 stikkprøver viste for høge giftverdiar i grønsaker frå Thailand, skulle igjen minna oss om kor viktig det er å ha kontroll med matvarene borgarane våre har tilbod om å få kjøpa. 




Den hardt pressa landbruksbefolkninga vi har no, treng klåre signal frå alle som ønskjer å styra dette landet, om at unge folk skal få slike vilkår å driva matproduksjonen under, at det igjen vert oppfatta som ideologisk og samfunnsmessig viktig å ta utdaning og elles skaffa seg kunnskap om å produsera mat på norske jorde og i norske fjøs. Det er dette området landbrukspolitikken bør handla om, ikkje om at ein eller annan spekulant vil sitja att med litt mindre profitt enn han hadde tenkt seg. Finanskrisa burde ha lært oss eitt og anna på dette området. 




