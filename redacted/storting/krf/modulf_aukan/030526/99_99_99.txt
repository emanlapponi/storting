 

(ordførar for saka): 

  Denne saka gjeld Grunnlova § 71 – opphør av partimedlemskap. Forslaget er sett fram av representanten Carl I. Hagen og inneber at ein stortingsrepresentant går ut av Stortinget dersom medlemskapen i det partiet han høyrer til, ikkje lenger gjeld.




Forslagsstillaren viser til at det i dei seinare åra er døme på at representantar har skifta parti eller gått ut av parti og vorte såkalla uavhengige representantar. Det vert vist til at dette har skjedd på alle tre nivåa, kommunestyre, fylkesting og storting. Det vert også vist til at når ein representant er vald inn på grunnlag av eit program, er det programmet veljarane har gjeve si tilslutning til.




Fleirtalet i komiteen, medlemene frå Arbeidarpartiet, Høgre, Sosialistisk Venstreparti og Kristeleg Folkeparti, viser til at ut frå Grunnlova er den einskilde representanten vald personleg og ikkje som medlem av eit parti. Vi må naturlegvis sjå dette i samanheng med den tida da lova vart laga. Det var ikkje politiske parti, og det var ei rein tillitssak mellom kandidat og veljar. På mange måtar kan vi seia at slik er det også delvis i dag. Eg oppfattar eit val som ein kontrakt mellom representanten og dei veljarane som har sytt for at representanten vart vald. Dette er tufta på tillit, og kvar srepresentant er personleg ansvarleg i høve til veljarane sine. Dette gjeld for dei standpunkta og dei stemmegjevingane som representanten står for.




I løpet av ein fireårsperiode kan det skje ting, både innanlands og internasjonalt, som eit partiprogram ikkje har teke høgd for. Da er det dømekrafta til den einskilde representanten som vert viktig.




Forslaget inneber ei forskyving av innverknaden på samansetjinga av Stortinget, frå veljarane til partiorgana. Dersom eit parti ekskluderer ein stortingsrepresentant og han må tre ut av Stortinget, slik framlegget inneber, vil det bety at partiet grip inn og bryt kontrakten mellom veljar og representant. Vi kan også tenkja oss at eit parti på vesentlege punkt endrar politikken i løpet av ein periode, og at ein representant ikkje finn å kunna stå for denne endringa og melder seg ut av vedkomande parti, kanskje etter råd frå veljarane sine. Dersom partiet ekskluderer vedkomande representant, er det partiet som bryt kontrakten mellom veljar og representant. Ein representant har ikkje berre rett, men også plikt, til å utføra vervet som folkevald i den perioden han eller ho er vald for. Fleirtalet ønskjer ikkje å endra på dette og rår derfor til at framlegget ikkje vert vedteke.




Eg anbefaler tilrådinga frå fleirtalet.




 Framlegg om oppløysingsrett av Stortinget er ein gjengangar, slik som saksordføraren har gjort greie for. Mellom anna på dette grunnlaget fekk Vallovutvalet i oppgåve å vurdera også dette ved sin gjennomgang av NOU 2001:3, Velgere, valgordning, valgte. At eit fleirtal kom fram til at ei innføring av ein slik rett til å oppløysa nasjonalforsamlinga ville auka konfliktnivået i norsk politikk, er verdt å merka seg.




Det er vanleg, som det har vore sagt tidlegare i dag, elles i Europa at det finst former for og moglegheiter for å skriva ut nyval, for på den måten å skapa eit styringsdyktig regime.




Det har vore henvist til komiteen si studiereise til Sverige og Danmark. Eg synest vi der nøye fekk sett praktiseringa av denne moglegheita til å kunna skriva ut nyval dersom det vert ein vanskeleg parlamentarisk situasjon.




Konklusjonen vår i Kristeleg Folkeparti er at det mest stabile og funksjonelle er å invitera folket til stortingsval kvart fjerde år – punktum. Eit slikt system har sannsynlegvis – eg seier sannsynlegvis – hittil ført fram til det å disiplinera representantar, slik at ein har vorte nøydd til å finna løysingar både på saker og på innfløkte og krevjande parlamentariske samarbeidssituasjonar.




Kristeleg Folkeparti ser ikkje at ein oppløysingsrett er eit tenleg verktøy i dag, og går derfor imot.




