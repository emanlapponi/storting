 Det er eit nytt trekk at Stortinget sjølv oppnemner granskingskommisjonar. Det vanlege har vore at det er ei oppgåve som ligg til regjeringa. Kristeleg Folkeparti er samd i dei vurderingane som ligg i Frøiland-utvalet, som òg fleire har vore inne på her, om at terskelen for at Stortinget set ned ein granskingskommisjon, skal liggja høgt, og at ein bør halda fast på at det er regjeringa som skal oppnemna kommisjonar som skal granska forhold i forvaltinga. Kristeleg Folkeparti meiner at det var eit prisverdig initiativ som vart teke av Regjeringa til så fort å oppnemna ein granskingskommisjon, straks etter dei nye oppslaga i media om Mehamn-ulukka. Det tyder på at ho tok saka alvorleg og ønskte å fremja den eigentlege sanninga i denne saka. For Kristeleg Folkeparti er det derimot ikkje det viktigaste kven som set ned ein kommisjon for å granska Mehamn-ulukka. Det viktigaste for oss er at denne kommisjonen må ha tillit i befolkninga. Når målet for kommisjonen er å finna sanninga bak ein så omdiskutert flytragedie, er kommisjonen heilt avhengig av å ha tillit. Denne kommisjonen skal m.a. sjå om det var framande jetfly – kampfly – uvêr eller menneskjeleg svikt som var årsak til ulukka. Kan hende kjem det ikkje fram ny kunnskap eller nye sanningar, men om ein fekk strid allereie om oppnemninga, som det har vore tale om her, ville denne kommisjonen fått ein veldig dårleg start, og det ville ha vore grunn til å så tvil om kommisjonen sin vilje til å søkja sanninga i ei så vanskeleg og tragisk sak.




To flyhavarikommisjonar har ikkje klart å skapa ro om at årsaka til ulukka er funnen. Kristeleg Folkeparti håpar derfor at den nye granskinga kjem fram til eit resultat som vekkjer tillit, og som fjernar den tvilen som i over 20 år har prega saka. I det høvet er Kristeleg Folkeparti glad for at forsvarssjef Frisvold har oppheva teieplikta som Forsvaret sitt personell har hatt i Mehamn-saka. Kristeleg Folkeparti har òg merka seg at Widerøe vil stilla sin ekspertise til disposisjon for granskinga.




Presidentskapet skal no utforma mandat og velja medlemer til kommisjonen. Kristeleg Folkeparti håpar at mandatet og samansetjinga vert slik at det vekkjer tillit. Kristeleg Folkeparti vil ikkje her kommentera samansetjinga ytterlegare, berre streka under det sentrale i at dei personane som vert nemnde opp, er uavhengige, og at dei har nødvendig integritet. Det er ikkje avgjerande kven som nemner opp kommisjonen, om det er Regjeringa eller Stortinget. Det avgjerande er kven som sit i ein slik kommisjon.




Når det gjeld forliset til «Utvik Senior», er ein kommisjon allereie oppnemnd av Regjeringa, og han er i gang med arbeidet sitt. Kristeleg Folkeparti meiner derfor at det ikkje er nødvendig å setja ned ein ny granskingskommisjon for denne ulukka. Når rapporten frå denne kommisjonen er klar, må han – som det vart sagt her tidlegare, og som det står i innstillinga – verta lagd fram for Stortinget.




