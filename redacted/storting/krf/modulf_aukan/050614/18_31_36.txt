 Eg viser til saksordføraren si balanserte framstilling.




Riksrevisjonen uttalte i Dokument nr. 3:8 at dei vil kritisera meirforbruket på ca. 1,15 milliardar kr. Kristeleg Folkeparti er samd i det. Dette kan ein ikkje akseptera. Vi finn det alvorleg at Riksrevisjonen ikkje har bekrefta at rekneskapen for Forsvaret sin militære organisasjon er utan vesentlege feil og manglar, men er nøgde med at Riksrevisjonen i fråsegna si peikar på at det på fleire område har vore ei positiv utvikling i rekneskapen, samanlikna med forhold tekne opp i merknadene til rekneskapen for 2003.




I St.meld. nr. 29 for 2004–2005, Om merforbruket på forsvarsbudsjettet i 2004, som vi behandla tidlegare i dag, vert det gjeve ei nøyen forklaring på årsakene til overskridingane. Dette er ei forklaring som samsvarer med dei årsakene forsvarssjefen oppgav i årsrapporten sin.




Forklaringane på årsakene i meldinga baserer seg faktisk på forklaringane på årsakene i forsvarssjefen sin årsrapport. Forsvarssjefen har gjort eit svært grundig arbeid med å finna dei faktiske og reelle årsakene til meirforbruket. Alle delar av Forsvarets militære organisasjon har gjeve innspel til denne rapporten.




Forsvarsdepartementet har altså konkludert med at forsvarssjefen sine forklaringar på årsakene er riktige, og baserer seg på desse i stortingsmeldinga. At det er semje mellom departement og etat om årsakene, bidreg til å underbyggja konklusjonane og gjev eit godt utgangspunkt for det pågåande arbeidet med å gjennomføra tiltaka.




I meldinga vert det peika på at det alt vesentlege av meirforbruket har skjedd innanfor FLO og Hæren. Utilstrekkeleg økonomistyring og kontroll er hovudårsakene til meirforbruket. Riksrevisjonen seier at den einskilde eininga i Forsvaret har eit sjølvstendig ansvar for å halda oversikt over einingane sine samla forpliktingar. Vi er også einige i at det må vera slik. Det kan ikkje ha vore god nok oppfølging av dette i Hæren og i FLO.




Komiteen er nøgd med at Forsvarets forskningsinstitutt, Nasjonal sikkerhetsmyndighet og Forsvarsbygg har teke imot revisjonsbrev for 2004 utan merknader. Kristeleg Folkeparti er òg nøgd med å kunna konstatera ei svært positiv utvikling i Forsvarsbygg si økonomiforvaltning.




Eg vil òg visa til at Riksrevisjonen uttaler i Dokument nr. 3:8 for 2004–2005:







«Til tross for at det er lagt til rette for god styringsdialog mellom departementet og FMO, konstaterer Riksrevisjonen at FMO i 2004 endte opp med en betydelig overskridelse, ca. 1,15 mrd. kroner, av gitte bevilgninger.»




Riksrevisjonen meiner altså at overskridinga skjer trass i at det er lagt til rette for god styringsdialog mellom departementet og Forsvaret sin militære organisasjon. Eg vil vidare visa til at Riksrevisjonen seier følgjande:







«Riksrevisjonen vil bemerke at FMOs enheter uansett har et selvstendig ansvar for å ha oversikt over enhetens samlede forpliktelser.»




Kristeleg Folkeparti ser alvorleg på at det er avdekt omfattande feilutbetalingar av lønn, og sluttar seg til Riksrevisjonen sin føresetnad om at nødvendige tiltak vert fullførte eller vert sette i verk. Desse medlemmene har merka seg at lønnsrekneskapen samla er avstemd mot rekneskapen for heile 2004, noko som er gjort mogleg på grunn av det nye lønns- og rekneskapssystemet.




Vi er glade for opplysninga i brev frå Forsvarsdepartementet til Stortinget sin forsvarskomite av 26. mai 2005 om at Forsvaret sin lønnsadministrasjon i Harstad har gjennomført ei avstemming av lønnsrekneskapen akkumulert hittil i 2005, pr. 19. mai 2005, og at lønnsrekneskapen aldri tidlegare har vore dokumentert avstemd.




Avstemminga omfattar lønnsmelding, lønns- og trekkoppgåverapport, mot lønnsartar, lønnsslipp, og forskotstrekk. Eg ser positivt på at lønnsrekneskapen vil verta avstemd kvar månad framover, og at alle tre avstemmingsområda no er på plass.




