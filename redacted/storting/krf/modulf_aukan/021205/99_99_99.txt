 Når det gjeld sjølve budsjettforslaget og den sida av saka, har leiaren av komiteen gjort veldig godt greie for det, det er det full semje om i komiteen. Som fleire andre registrerte eg det som leiaren kommenterte når det gjeld det som står i Gul bok.




Stortinget sin kontoll med forvaltinga er eit berande element når det gjeld trygg forvalting. Her trengst det opne kanalar mellom forvaltinga og revisjonseininga, og det må vera udiskutabel integritet i revisjonseininga, altså Riksrevisjonen.




I brev av 14. oktober skriv Riksrevisjonen m.a.:







«Det er derfor Riksrevisjonens erfaring at det normalt gis innsyn i alle relevante interne dokumenter, også dokumenter som inneholder politiske overveielser og dokumenter med påtegning av politisk ledelse.»




Det heiter også i det same brevet at det har vore ein dialog om innsynsretten i enkelte tilfelle. Dette er det ikkje noko merkeleg ved. Også når vi kjem så langt at vi har behandla Dokument nr. 14 for 2002-2003, som har vore omtala av fleire her i dag, vil det nok framleis vera «ein dialog» om kva som er relevante dokument og kva som ikkje er det.




Forhistoria til denne saka syner at fleire regjeringar i sine høyringsutsegner har gjeve uttrykk for at Riksrevisjonen skal ha tilgang til alle opplysningar og dokument som gjer at Riksrevisjonen kan gjennomføra kontroll- og revisjonsoppgåvene sine.




Alle desse forholda vert det mogleg å koma tilbake til til våren når den nye lova skal behandlast.




