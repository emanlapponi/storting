 Interpellanten tar opp et svært aktuelt og viktig tema. Utfordringen med tidkrevende planprosesser er velkjent både fra lokalt nivå og fra nasjonalt nivå. Det tar for lang tid å bygge vei og bane i Norge. En viktig grunn til at det tar så lang tid, er selve planleggingstiden. Selv etter at det er fattet en beslutning om et nytt vei- eller baneprosjekt, kan det ta svært lang tid før prosjektet er fullført. Formelle planprosesser skal gjennomføres med politisk behandling både lokalt, regionalt og nasjonalt. Det er nødvendig å effektivisere disse planprosessene.




Opposisjonen har fremmet en rekke forslag som ville ført til en effektivisering av systemet. Nå har også departementet tatt prisverdige grep, og signalene er oppløftende. Store vei- og baneprosjekter blir altfor ofte forsinket. Når vi ser på den gjeldende transportplanen, ser vi at to tredeler av alle nye veiprosjekter er forsinket etter fire år. Tre firedeler av nye baneprosjekter er forsinket. Dette viser at vi ikke får nok igjen for de pengene som settes inn i sektoren. Det er for mange propper i systemet. Det hjelper ikke med løfter om store bevilgninger hvis ikke planene kan iverksettes.




Eksempler fra mitt eget fylke, Akershus, er dobbeltsporet Oslo–Ski. Ifølge regjeringens plan skulle vi brukt 2,5 mrd. kr på dette i perioden 2010–2013. Nå vet vi ikke utgangen av dette prosjektet.




Et annet eksempel er rv. 22 gjennom Fetsund. Her har både spissnutefrosker og krysningen av Glomma skapt hodebry. Det kan virke som at staten selv har forsinket seg selv. Innbyggerne og pendlerne har i årevis måttet forholde seg til en uholdbar køsituasjon.




Som flere har vært inne på i debatten i dag, har regjeringens hurtigarbeidende arbeidsgruppe sett på effektiviseringen av systemet, og det foreligger en rekke tiltak. Dette er forslag som dels er knyttet til effektivisering av planprosessene etter plan- og bygningsloven og dels knyttet til kvalitetssikringssystemet for store statlige prosjekter. Flere av forslagene er også knyttet til endringer av regelverk og retningslinjer. Kristelig Folkeparti forventer nå at vi finner igjen flere av disse gode forslagene i ny NTP som kommer denne uken, og jeg er glad for at statsråden nå lover at det vil skje.




Jeg vil særlig peke på tre helt nødvendige tiltak:




For det første mener jeg at staten må koordinere og samkjøre de ulike etatenes interesser på en bedre måte enn det som skjer i dag. Vi vet at det er ulike interesser, f.eks. knyttet til miljø og til landbruket. Den type interesser fra statens side må avklares så tidlig som mulig.




For det andre mener jeg det er svært viktig at alle involverte parter kommer inn i bildet så tidlig som mulig i prosessen. Da sikrer vi en god prosess, og vi slipper omkamper. Trasévalg og de ulike løsningene må forankres, og det må sikres medvirkning på et tidlig stadium.




For det tredje bør det være mulig å bruke statlig plan og reguleringer i større grad enn i dag. Jeg tror mange kommuner som har slitt med en sak i lang tid, kan oppleve det positivt når staten skjærer igjennom. Dette må selvsagt vurderes nøye fra tilfelle til tilfelle, men for store prosjekter av nasjonal betydning kan nok statlig inngripen være helt nødvendig for å unngå forsinkelser.




Det trengs fornyelse og effektivisering av samferdselssektoren. Det handler bl.a. om nye finansieringsløsninger, men også redusert planleggingstid for nye veiprosjekter må være en viktig del av den fornyelsen.




Sigvald Oppebøen Hansen overtok her presidentplassen.




