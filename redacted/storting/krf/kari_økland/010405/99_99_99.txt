 

(ordfører for saken):

 Denne saken vedrørende Aetat tok kontroll- og konstitusjonskomiteen opp på eget initiativ. Bakgrunnen var påstander om mulig triksing med jobbtall i Arbeidsformidlingen og rapporten fra Det Norske Veritas om registrering av formidlingstall som kom 18. oktober i fjor. Rapporten avdekket en omfattende feilregistrering av antall formidlinger i Aetat og konkluderer med at omfanget av overregistreringer kan ha utgjort 25-30 pst. av de totale formidlingstallene for 1998 og 1999, og at bare et lite mindretall av kontorene oppgir at de kun har registrert formidlinger som har vært i samsvar med regelverket. Disse forholdene fant altså komiteen så pass alvorlige at den besluttet å reise sak. 




Hvordan kunne så slike forhold oppstå? I rapporten fra Veritas oppgir de fleste som er intervjuet, høyt press på oppnåelse av måltall for antall formidlinger som hovedårsak til at de har foretatt registrering av formidlinger som ikke har vært i samsvar med regelverket. Arbeidsdirektoratet peker på at vanskeligheter knyttet til registrering av antall formidlinger koblet med nye krav til omstilling og effektivitet, utviklet seg til noe mer – en ukultur i deler av etaten, preget av triksing og uryddighet. 




Komiteen har hatt både møte og korrespondanse med statsråden om saken og har merket seg at statsråden har tatt saken alvorlig, og at han har tatt initiativ til full gjennomgang av Aetats arbeidsmetoder, noe som var nødvendig for å sikre fullstendig opprydning og gjenreisning av tillit til etaten.




Arbeidsdirektoratet har nå gjennomført en del tiltak for å rydde opp i forholdene som ble avdekket. 










For å sikre at alle medarbeidere forstår og praktiserer gjeldende retningslinjer for registrering av formidlinger har rutiner og praksis for registrering av formidlinger ved samtlige av Aetats lokale kontorer blitt gjennomgått på grunnlag av en egen instruks fra arbeidsdirektøren.







Det er gjennomført en ny gjennomgang av formidlinger i perioden 20. november til 5. desember i fjor, og det ble da ikke avdekket noe tilfelle av tilsiktet feilregistrering. 







Det er også gjennomgått andre sider av Aetats registreringer og statistikkproduksjon, og kun små avvik er funnet. 







For å vurdere årsakene til at avvikene som ble avdekket av Veritas, ikke ble fanget opp av de etablerte revisjons- og kontrollsystemene i etaten, har internrevisjonen gjennomgått kvalitetssystemet og andre styrende dokumenter. Rapporten deres konkluderer med at det var på grunn av utformingen av kvalitetssikringsrutinene at avvikene ikke ble oppfanget. Formidlinger ble ikke sett på som et risikoområde, og revisjonen omfattet derfor ikke denne delen av virksomheten.




Komiteen er tilfreds med gjennomføringen av de tiltak som ble iverksatt av Aetat, men anser at det kan være behov for gjennomgang av rutiner for å vurdere forenklinger, og at Aetat arbeider videre med forståelsen for korrekt registrering. Komiteen er tilfreds med at statsråden vil følge dette opp overfor etaten. 




En enstemmig komite anbefaler at saken vedlegges protokollen. 




