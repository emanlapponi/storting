(ordfører for saken): 

Husleieordningen i staten ble gradvis innført fra januar 1992. Ordningen innebærer bl.a. at statlige virksomheter som disponerer lokaler i statlige bygg, skal betale husleie, og at brukerne selv har frihet til å velge lokaler og utleier. 




Viktige mål med ordningen er å synliggjøre brukernes utgifter til husleie og å få en mer effektiv og bevisst ressursbruk. Et viktig incentiv i den sammenheng er at virksomhetene normalt får beholde gevinsten ved en reforhandling.




Formålet med Riksrevisjonens undersøkelse vedrørende husleieordningen for statlige virksomheter har vært å kartlegge hvordan departementene og utvalgte virksomheter har praktisert ordningen, og om praktiseringen skjer i henhold til Stortingets forutsetninger. Av rapporten fremgår det at incentivordninger i liten grad er etablert, og at departementene i ulik grad delegerer videre fullmakt til å inngå leieavtaler til underliggende virksomheter.




Det er viktig at de virkemidler som ligger i mål- og resultatstyring, blir brukt, og komiteen ber departementene i større grad delegere fullmakt til underliggende virksomheter. Samtidig er det viktig at kostnadene ved å flytte alltid vurderes i forhold til omkostningene ved løpende leiekontrakter.




Komiteen har merket seg Riksrevisjonens bemerkning om at Arbeids- og administrasjonsdepartementet burde ha påtatt seg et mer aktivt oppfølgings- og veiledningsansvar overfor departementene, og komiteen ber Arbeids- og administrasjonsdepartementet vurdere dette. Men å praktisere husleieordningen på en hensiktsmessig måte må til enhver tid være det enkelte departements ansvar.




For øvrig viser undersøkelsen at det er flere forhold som begrenser husleieordningens virkning. Mange sektorer er unntatt fra ordningen, mange virksomheter må ha spesialbygg, og for noen virksomheter kan samlokalisering begrense valgfriheten.




En samlet komite tilrår at Dokument nr. 3:8, Riksrevisjonens undersøkelse vedrørende husleieordningen for statlige virksomheter, vedlegges protokollen.




