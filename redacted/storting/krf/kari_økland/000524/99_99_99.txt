  Jeg vil gjerne stille følgende spørsmål
til miljøvernministeren:

«En tidligere personalsjef i Direktoratet
for naturforvaltning hevder at Miljøverndepartementet sørget
for at søkere som var positive til rovdyr ble foretrukket
ved ansettelse i DN (Nationen 28. april 2000). Dette bekreftes av
en tidligere direktør i DN gjennom 12 år: «Gang
på gang ble vi overprøvd i ansettelsessaker av
Miljøverndepartementet. Dette til tross for at vedtakene
i vårt styre var enstemmige.» (Nationen 2. mai
2000). 

Hvordan vurderer statsråden fremgangsmåten
og realitetene ved disse ansettelsene?»

  Jeg takker for svaret.

Jeg har forståelse for at dette er
vanskelig siden det er en sak som ligger såpass langt tilbake
i tid, men når jeg tok det opp, var det på grunn
av det prinsipielle i saken. Jeg innser imidlertid at det er vanskelig å få en
avklaring av dette.

Den tidligere personalsjefen reagerte også på at
Miljøverndepartementet oppfordrer ansatte ved Direktoratet for
naturforvaltning til å melde seg inn i Norges Naturvernforbund.
Bør ikke embetsverket – og nå spør
jeg generelt – være særdeles varsom med
medlemskap i interesseorganisasjoner som er tilknyttet deres arbeidsområde,
da dette kan svekke tilliten til embetsverket?

 Jeg vil gjerne stille nok et spørsmål
til miljøvernministeren: 

«I 1987 utarbeidet Direktoratet for
naturforvaltning Arbeidsrapport fra Rovviltprosjektet nr. 30 om
ulvers næringssøk og mennesket. Ifølge
Nationen 2. mai 2000 ble denne rapporten trukket tilbake etter pålegg
fra Miljøverndepartementet og hele opplaget destruert.

Hva var bakgrunnen for departementets reaksjon?»

 Jeg takker statsråden for svaret. Jeg
er glad for at hun tar avstand fra denne framgangsmåten – for
det å fjerne og destruere informasjon som kan være
av interesse, er vel neppe et demokrati verdig. 

Jeg har forstått det slik at det stort
sett er samme ulvestamme eller rase som befinner seg i Russland
og Norge, og at det man har av erfaring og kunnskap om ulv f.eks
i Sverige eller Norge, er som dråper i havet sammenliknet med
det en har på russisk side. Derfor stusser jeg litt over det
statsråden sier, at det ikke er relevant for oss det som var
i denne rapporten. Er ikke erfaringene fra vårt naboland
Russland av særlig interesse for oss? 

