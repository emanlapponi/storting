 

(ordfører for saken): 

Siden 1993 har Riksrevisjonen ved flere anledninger tatt opp svikt i Statens Pensjonskasses kontrollrutiner knyttet til beregning og utbetaling av pensjoner, og i Innst. S. nr. 82 for 1997-98 uttalte kontroll- og konstitusjonskomiteen at «slike forhold ikke kan fortsette uten at ansvarlig statsråd ser til at kvaliteten blir tilfredsstillende».




Riksrevisjonens undersøkelse som vi i dag har til behandling, dokumenterer at Statens Pensjonskasses resultatutvikling i perioden fra og med 1994 til og med andre tertial 1998 ikke har gått i positiv retning. Dette gjelder både utbetaling av nye pensjoner til riktig tid og andel feil i saksbehandlingen.




Undersøkelsen viser at forsinket utbetaling av pensjoner skyldes en kombinasjon av for lang behandlingstid i SPK og for sent innkomne krav om pensjon. Mange krav sendes for sent inn, til tross for at SPK driver en omfattende informasjonsvirksomhet for å øke andelen søknader og pensjoneringsmeldinger sendt inn i tide. Den lange saksbehandlingstiden i SPK skyldes i hovedsak at sakene blir liggende lenge før saksbehandlingen påbegynnes. Komiteen har registrert at det er uenighet mellom departementet og Riksrevisjonen om fra hvilket tidspunkt saksbehandlingstiden begynner å løpe. Etter komiteens oppfatning er det naturlig å regne saksbehandlingstiden fra det tidspunkt saken er mottatt, til vedtak foreligger. 




SPKs beregnede feilprosent i saksbehandlingen var i 1997 på 6,5. Det er 2,5 pst. høyere enn målsettingen. Feilene skjer oftest i saksbehandlingen i SPK, noe som kan henge sammen med stort arbeidspress og høy gjennomtrekk blant de ansatte. 




Komiteen har merket seg at SPK har gjennomført en betydelig modernisering av statens personalforvaltning og vil understreke betydningen av at SPK rekrutterer og beholder personell med riktig kompetanse. Komiteen har også merket seg at SPK gjennomfører et utviklingsprosjekt med sikte på å bedre sine resultater, men mener det ikke er tilfredsstillende at resultatforbedringene bare har vært kortvarige.




Hovedmålet med den statlige tjenestepensjonsordningen er at den sammen med ytelser fra folketrygden, skal gi statens arbeidstakere en trygg pensjonisttilværelse. Komiteen vil understreke at forsinket utbetaling vil kunne skape både usikkerhet og økonomiske problemer for den det gjelder, når forventet inntekt uteblir i flere måneder. 




På bakgrunn av de kritikkverdige forhold som fremkommer av Riksrevisjonens gjentatte bemerkninger, samt Stortingets tidligere behandlinger og klare påpekninger av disse forhold, ber komiteen Regjeringen om snarest å foreta en grundig gjennomgang av de påpekte forhold, og at Stortinget orienteres i en egnet form om resultatet av dette så snart som mulig. 




For øvrig rår komiteen Stortinget til å gjøre slikt vedtak:







«Dokument nr. 3:4 (1998-99) – Riksrevisjonens undersøkelse av produksjon og kvalitet i Statens Pensjonskasse - vedlegges protokollen.»




(sakens ordfører): Stiftelsesloven er primært utformet for å regulere tradisjonelle stiftelser og forutsetter at en stiftelse er selvstendig. Tradisjonelle stiftelser har gjerne en høy grunnkapital og er ikke avhengige av inntekter fra egen drift eller løpende bevilgninger. Utviklingen har gått i retning av at stiftelse som organisasjonsform også brukes når formålet er å gjennomføre en aktivitet, f.eks. museumsdrift eller forskning innen et fagfelt. I løpet av de siste 20 årene har staten opprettet en rekke stiftelser, enten ved at eksisterende statlige virksomheter er omdannet til stiftelser, eller ved at statlig kapital er stilt til rådighet for nye virksomheter, organisert som stiftelser. Stiftelsene er vanligvis institusjoner som ivaretar viktige samfunnsbehov på selvstendig grunnlag, uten økonomisk fortjeneste som mål. Stiftelsene har ansvaret for egen økonomi og har et selvstendig arbeidsgiveransvar. Men for mange av dem er statlige tilskudd eller statlige kjøp av tjenester helt avgjørende for den daglige drift.




I St.meld. nr. 35 for 1991-1992 Om statens forvaltnings- og personalpolitikk, ble det uttalt at stiftelsesformen ikke bør nyttes når staten har styringsinteresser av innholdsmessig karakter eller er innstilt på å ta et langsiktig økonomisk ansvar for virksomheten. Dette innebærer at stiftelsesformen ikke bør velges når oppgavene har karakter av myndighetsutøving, virkemiddeldisponering eller tjenesteyting der staten har ansvaret for tjenesteytingens omfang og kvalitet.




Utgangspunktet for Riksrevisjonens undersøkelse av statens forhold til stiftelser var en mulig konflikt mellom statens behov for å påvirke eller styre virksomheten i aktuelle stiftelser og stiftelseslovens krav til selvstendighet, og det ble fokusert på følgende problemstillinger:










1. I hvor stor grad og på hvilken måte styrer staten stiftelser?







2. Er den statlige styringen av stiftelser så omfattende at den kan sies å være i strid med stiftelsesloven, eventuelt at det kan stilles spørsmål ved om stiftelsene er reelle?







3. Er stiftelsesformen hensiktsmessig sett i lys av statlig styringsbehov og mål på området?




Undersøkelsen omfatter 18 stiftelser som sorterer under til sammen syv departementer. De kjennetegnes ved at de er sentrale aktører på områder med statlig interesse, og de er økonomisk avhengige av statlige tilskudd eller statlige oppdragskjøp.




Undersøkelsen viser at stiftelser brukes på områder hvor staten har styringsinteresser, og at statens viktigste styringsvirkemidler er å knytte vilkår til tilskudd og kjøp av tjenester, utnevne styremedlemmer og utforme og endre vedtekter. Den viser også at 16 av de 18 stiftelsene som undersøkelsen omfatter, er økonomisk avhengige av staten. For tre av stiftelsene kan det stilles spørsmål ved om stiftelsene er reelle.




De fleste departementene i undersøkelsen oppfatter stiftelsesformen som en hensiktsmessig organisasjonsform, som fungerer bra i praksis. Men selv om bruken av stiftelsesformen kan være hensiktsmessig og løse en del problemer for staten, strider praksis i mange tilfeller mot overordnede forvaltningspolitiske mål. Undersøkelsen viser også at bevisstheten om de begrensninger stiftelsesformen setter for departementenes styringsadgang, varierer hos de ulike departementer.




Det er viktig at uheldige sider ved dagens praksis endres, og at ansvarsforholdene på dette området klargjøres. Komiteen forutsetter at Arbeids- og administrasjonsdepartementet vil holde seg oppdatert når det gjelder forvaltningens bruk av stiftelser, og at departementet vil følge opp sitt veiledningsansvar med hensyn til bruk av stiftelser, samt at reglene i Statens personalhåndbok vil bli fulgt også når det gjelder styrer som er dannet på grunnlag av stiftelsesloven.




Komiteen ber om at det opprettes en dialog mellom Arbeids- og administrasjonsdepartementet og de fagdepartementer som bruker stiftelsesformen på andre måter enn forutsatt, med sikte på å finne alternative løsninger i tilfeller der gjeldende praksis er uheldig. På denne bakgrunn ber komiteen om at Stortinget blir orientert om disse forholdene på en egnet måte. 




For øvrig rår komiteen Stortinget til å gjøre slikt vedtak:







«Dokument nr. 3:6 (1998-99) – om Riksrevisjonens undersøkelse vedrørende bruken av stiftelser i statlig forvaltning – vedlegges protokollen.» 




