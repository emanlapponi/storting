  Jeg vil gjerne få stille følgende spørsmål
til miljøvernministeren:

«Ifølge Fiskeribladet er
kråkebollenes nedbeiting av tareskogen i ferd med å bli
et alvorlig problem. På store deler av kysten av Nord-Trøndelag
og Helgeland er viktig fauna for sjøens primærproduksjon
erstattet av et undersjøisk «ørkenlandskap»,
og kystfisket har hatt en dramatisk nedgang. 

Hvordan vurderer statsråden denne
situasjonen, og hva vil Regjeringen foreta seg i saken?» 

  Jeg takker statsråden for et ganske
utfyllende svar.

Det har lenge vært hevdet at det er
en sammenheng mellom nedfisking av steinbitbestanden og oppblomstring
av kråkeboller. Men den forklaringen har ikke like stor
oppslutning i dag. Vi vet egentlig veldig lite om et omfattende
og alvorlig fenomen, som statsråden også nevner,
i vår kystøkologi. Burde ikke myndighetene da initiere
et større prosjekt, der man tar sikte på å få kunnskap
om hvorfor kråkebollene kunne bli i stand til å beite ned
tareskogen?

