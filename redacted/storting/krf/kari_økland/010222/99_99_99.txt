 I dette dokumentet fra Riksrevisjonen er det tatt opp 37 saker. Komiteen ser alvorlig på at det er flere regnskap Riksrevisjonen ikke har kunnet godkjenne eller kun har godkjent med forbehold. Det er alvorlig at innføringen av nye økonomisystemer fortsatt skaper problemer, og det er viktig at problemene knyttet til regnskapsføring og økonomiforvaltning blir prioritert av hele forvaltningen. 




Flere av sakene omhandler store saksrestanser og restanser knyttet til innfordring, bl.a. knyttet til arveavgift og skatt fra utenlandske selskaper og arbeidstakere. Kortere saksbehandlingstid og høy prioritering av innkrevingsarbeidet er her vesentlig. Når det gjelder behandling av feilutbetalinger og misbruk av attføringsytelser, er utestående restanser på slike saker bortimot fordoblet fra 1998 til 1999. Dette er alvorlig, og komiteen forutsetter at departementet følger opp at Aetat Arbeidsdirektoratet iverksetter tilstrekkelige tiltak for å bedre saksbehandlingen på området. Det er viktig at rutiner følges, slik at krav ikke foreldes. 




Feilprosenten i pensjonsutbetalingene har ikke blitt redusert i løpet av de siste årene. Dette er ikke tilfredsstillende. For den enkelte mottaker kan det være svært vanskelig å kontrollere om utbetalingene er riktige. For øvrig er komiteen tilfreds med at tilnærmet alle pensjoner utbetales i rett tid. 




Riksrevisjonen har funnet store mangler ved Forsvarets oppbevaring og kontroll med våpen- og ammunisjonsbeholdningene. Dette gir grunn til bekymring, og komiteen vil understreke betydningen av at Forsvaret har god kontroll med dette. 




Enkelte av sakene er gjengangere. Det er alvorlig at forhold blir påpekt flere ganger av både Riksrevisjonen og Stortinget uten at dette blir rettet opp. Ekstra alvorlig blir det når situasjonen for noen av sakene tvert imot har forverret seg. 




For øvrig viser jeg til komiteens tilråding.




 Den årlige behandlingen av Riksrevisjonens kontroll med statsrådens forvaltning av statens interesser i selskaper, banker mv. for 1999 gir oss en god oversikt over hva som skjer på dette området. Målet for Riksrevisjonens kontroll er å ta standpunkt til om statsråden har utøvet sin oppgave som forvalter av statens interesser i samsvar med Stortingets forutsetninger og vedtak.




Ett av de temaene som tas opp i dokumentet, er sammenslåingen av Telenor og Telia og senere avviklingen av det nye selskapet, Newtel AB. De største utgiftene var i forbindelse med planleggingen av integreringen av de to selskapene. Totalt ble det brukt ca. 250 mill. kr på den avviklede sammenslåingen med Telia.




Kontroll- og konstitusjonskomiteen merket seg at det var sprik mellom det tallet som er oppgitt i stortingsdokumentene, og det som Telenor AS har i sine regnskaper. Dette skyldes at beløpet inkluderer utgifter som Telenor har hatt, men som ikke er tatt med i delingen med Telia.




Også Posten Norge BA er et av de selskapene som er omtalt i dokumentet. Postens regnskapssentre er gjort om til aksjeselskap, og 115 mennesker er overført til det nye selskapet. Dette ble gjort uten å legge saken fram for generalforsamlingen i Posten Norge BA. Bakgrunnen for det er ifølge departementet at det ikke dreier seg om en utskilling av virksomheten, og derfor behøvde ikke saken bli behandlet etter vedtektenes § 10, som sier:







«Saker som gjelder utskilling av basisvirksomhet og av vesentlige støttefunksjoner i selskapet skal forelegges generalforsamlingen.»




Saken er fortsatt til behandling i Riksrevisjonen, og komiteen har derfor ikke tatt konkret stilling til spørsmålet om saken burde vært fremlagt for generalforsamlingen. Men jeg finner grunn til å nevne at komiteen i sine merknader har presisert at praktiseringen av vedtektene ikke må føre til at virkeområdet snevres inn i praksis.




For øvrig viser jeg til innstillingen.




 Det denne undersøkelsen avdekker, er alvorlig. Man må kunne forvente at familier med hjelptrengende barn får sine krav om hjelpestønad tilnærmet likt behandlet, og at man får de ytelser som regelverket tilsier. Men undersøkelsen viser altså at det er store forskjeller i utmåling av hjelpestønad til barn med samme omsorgsbehov. Undersøkelsen er basert på gjennomgang av dokumenter, statistikk, intervjuer og en vignettundersøkelse. I vignettundersøkelsen ble skjønnsutøvelsen undersøkt ved å la trygdekontorer og fylkestrygdekontorer i alle fylkene behandle de samme krav om hjelpestønad. De fleste sakene viste stor spredning i vedtak. Og som vi har hørt, varierte vedtakene i enkelte av sakene fra avslag til tilståelse av høyeste sats, dvs. en differanse på mer enn 60 000 kr pr. år.




Regelverket på hjelpestønadsområdet gir rom for stor grad av skjønnsutøvelse. Men variasjonene som undersøkelsen avdekker, gir grunn til å stille spørsmål om saksbehandlingen bygger på en rimelig ensartet og sikker skjønnsutøvelse, og om rettssikkerheten og hensynet til likebehandling ivaretas i tilstrekkelig grad. Det er i hovedsak slik at innvilgelsesprosenten er lav i fylker med høy søkning, og høy i fylker hvor søkningen er lav. Gjennomgangen viser at det er ulike oppfatninger om hvilke saksopplysninger som er relevante, og hvordan disse skal vurderes. Rikstrygdeverket har fremhevet at prinsippkjennelsene fra Trygderetten er en viktig kilde for erfaringsutveksling i etaten, men undersøkelsen viser at disse kjennelsene er lite brukt i saksbehandlingen.




Det er lite samarbeid mellom fylkene på hjelpestønadsområdet, og det er forholdsvis begrenset samarbeid mellom trygdekontorer innen samme fylke. Et flertal av de intervjuede mener at variasjonene ikke skyldes utformingen av regelverket i seg selv, men manglende kjennskap til eller forståelse av regelverket.




En forsvarlig og korrekt saksbehandling forutsetter at nødvendig og detaljert kompetanse blir bygd opp og vedlikeholdt. Rikstrygdeverket bør forsterke veilednings- og oppfølgingsfunksjonen overfor ytre etat på dette området.




Regionalisering av saksbehandlingen vil kunne gi større fagkompetanse og fagmiljø, men også gi økt risiko for at kunnskap om søkerens lokale forhold ikke vurderes i tilstrekkelig grad.




Hjelpestønadsområdet er over år viet liten oppmerksomhet fra departementets og Rikstrygdeverkets side. I for stor grad synes det å ha vært opp til det enkelte fylkestrygdekontor og trygdekontor å etablere sin egen praksis for tildeling og utmåling av hjelpestønad. Komiteen vil understreke viktigheten av at departementet prioriterer arbeidet med å få en mer ensartet skjønnsutøvelse på tildeling og utmåling av hjelpestønad til barn og unge under 18 år.




