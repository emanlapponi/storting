 

(ordfører for saken): 

Spørsmålet om å gjøre 24. oktober, FN-dagen, til offisiell flaggdag i Norge i forbindelse med 60-årsmarkeringen av FN ble satt på kartet i et Dokument nr. 8-forslag, Dokument nr. 8:78. Jeg har også registrert engasjementet i saken både innenfor og utenfor Stortingets murer.




Forslaget bringer fokus på den sentrale rolle som FN spiller for internasjonal fred og sikkerhet, og komiteen peker på at Norge fortsatt bør ha et meget sterkt engasjement i FN. Spørsmålet om å gjøre FN-dagen til en offisiell flaggdag vil ifølge komiteen være en god symbolsk måte å markere det norske FN-engasjementet på.




I brevet fra utenriksministeren får komiteen opplyst at flaggforskriften av 21. oktober 1927 er under revisjon. Flertallet i komiteen støtter Utenriksdepartementet i at det vil være prematurt å innføre en fast flaggdag før dette revisjonsarbeidet er fullført.




Det lyktes ikke å samle komiteen til et felles standpunkt ved avgivelse i saken, men i ettertid har det lyktes å komme fram til et felles standpunkt om at saken vedlegges protokollen. Jeg vil derfor anbefale et forslag som blir framlagt i denne sal senere.




Jeg regner med at spørsmålet om FN-dagen som offisiell flaggdag blir tatt opp i forbindelse med revisjonsarbeidet, og at saken blir belyst på en slik måte at det kan fattes et godt vedtak når den tid kommer.




Komiteen er videre tilfreds med at Utenriksdepartementet vil vurdere å anbefale statlige virksomheter særskilt flagging den 24. oktober i år, som en markering av at FN er 60 år i 2005. Etter komiteens syn vil Norge med dette kunne markere FNs 60-årsjubileum på en verdig og symbolsk måte.




