  Jeg vil stille følgende spørsmål
til sosialministeren:

 «Ei jente i Buskerud har forsøkt
både tekniske hjelpemidler og helsepersonell i rikt monn,
fordi hun må vekkes når hun «faller ut».
Det har vist seg at en spesialtrenet hund er det som har fungert
best, og som i tillegg har gitt vedkommende større frihet
og bedret livskvalitet. Det viser seg imidlertid at det ikke er
hjemmel i folketrygdloven for å gi stønad til
trening av hjelpehund/servicehund. 

Vil statsråden endre loven, slik at
også hjelpehund blir godkjent som hjelpemiddel?»

  Jeg takker statsråden for svaret,
selv om jeg nok hadde ønsket at en lovendring kunne ha
blitt varslet allerede i dag. Men det er en god begynnelse å ta
kontakt med de funksjonshemmedes organisasjoner for å kunne
se på saken på nytt.

Det har skjedd en del siden 1994, da Rikstrygdeverket kartla
behovet for hjelpehund, ikke minst i forhold til utdanning av hund
og bruker for å få samspillet til å fungere
optimalt. Derfor er jeg også opptatt av en kvalitetssikring
av denne type opplæring, og jeg håper statsråden kan
ta også den delen med i det videre arbeidet, både
i forhold til FFO, Handikapforbundet og andre organisasjoner. 

Det er allerede etablert en gruppe for trening
av hjelpehunder. De har utarbeidet etiske retningslinjer og krav til
opplæring som virker lovende.

 Jeg vil stille følgende spørsmål
til kirke-, utdannings- og forskningsministeren:

 «Det ble nedsatt en arbeidsgruppe
for å se på situasjonen for studenter med lese-,
skrive- og regnevansker i høgere utdanning. Arbeidsgruppen
skulle blant annet vurdere opptak til høgere utdanning,
tilrettelegging av eksamen, fritak fra fag/unntak av faglige
krav i det enkelte studium.

På hvilken måte vil statsråden
følge opp den innstillingen arbeidsgruppen leverte til
departementet 18. september i år?»

 Jeg takker statsråden for svaret.

Jeg er glad for at departementet nå vil
sette i gang arbeidet med oppfølgingen av rapporten. Samtidig
vil jeg si at det er bra at rapporten sendes ut til orientering
og legges ut på ODIN, for da blir mindretallets synspunkter på en
riktig og god måte også kjent, noe som kan gi
departementet nyttige tilbakemeldinger.

Rapporten har imidlertid blitt brukt til å vise
til at det ikke er en lovfestet rett til eksempelvis muntlig istedenfor
skriftlig eksamen. Juridisk fakultet ved Universitetet i Oslo har
vist til loven og nektet en student muntlig eksamen. Hva kan statsråden
gjøre med slike holdninger og for å løse
utfordringene, både på kort og på lang
sikt, jf. handlingsplaner for funksjonshemmede studenter og brev til
utdanningsinstitusjonene i vår? 

Det blir hevdet at det finnes en liste over
studieretninger som nå er stengt for dyslektikere, eksempelvis
sykepleier- og medisinstudiet. Har statsråden kjennskap
til en slik liste?

