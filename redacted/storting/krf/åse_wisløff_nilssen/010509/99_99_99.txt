 Jeg tillater meg å stille følgende
spørsmål til kirke-, utdannings- og forskningsministeren:

«Søknader om tilrettelegging
av eksamen for studenter med dysleksi er ikke imøtekommet
ved Universitetet i Oslo. Det samme gjelder noen av høgskolene.
I St.meld. nr. 27 for 2000-2001 uttrykkes klare intensjoner
om at brukerbasert tilrettelegging skal bli en realitet.

Kan statsråden ta initiativ
til at søknader om tilrettelegging blir imøtekommet
nå, hvilke tiltak kan iverksettes inntil permanent ordning
er etablert, og vil retten til brukerbasert tilrettelegging bli
lovfestet?»

  Jeg takker for svaret.

«Brukerbasert tilrettelegging»,
det synes jeg er et veldig godt uttrykk som departementet har brukt
i St.meld. nr. 27. Men det nytter ikke lenger med pene ord fra storting
og regjering hvis de opplevelsene som studentene har i hverdagen,
er preget av manglende forståelse og motarbeiding. Derfor
ble jeg litt skuffet, for jeg tenkte også på det
brevet som ble sendt for ca. et år siden, og hadde forventet
en bedring ved eksamen i vår. Dessverre ser
vi at tilbakemeldingene er omtrent like mange som i fjor.

Vil statsråden ta en ny runde for
nærmest å få innskjerpet at dyslektikere
har en rettighet etter sakkyndig vurdering, slik at de får
den tilretteleggingen som de skal ha? Senest i dag fikk jeg melding
om at en student går opp til skriftlig istedenfor til muntlig
eksamen, som hun søkte om.

  Det er laget handlingsplaner for funksjonshemmede
i våre høgskoler. De er etterlyst av dyslektikere,
og avdelinger under høgskolen har ikke kjent til disse
handlingsplanene.

Disse handlingsplanene ble vel ikke laget for
departementets skyld, eller bare for «moderhuset»,
for å si det slik, men også for at avdelingene
under skal bruke dem. Jeg har lest noen av dem, og de
er veldig gode. Mitt spørsmål blir da: Vil statsråden
gjøre noe med den biten?

