 Da Stortinget vedtok at Norge skulle vekk fra et tradisjonelt invasjonsforsvar og over til et moderne og fleksibelt forsvar, startet en omfattende omstillingsprosess der avhending av eiendommer er en av oppgavene.




Da Forsvarsbygg startet 1. januar 2002, tok de fatt på salg av bl.a. over to millioner kvadratmeter bygningsmasse, fordelt over hele landet. Det er den største avhending av eiendom i norsk historie. Forsvaret vil spare hundretalls millioner kroner i årlig drift og vedlikehold, pluss at det blir inntekter fra eiendomssalgene.




Kristelig Folkeparti mener det er viktig at vi får en vellykket strategi for avhending, kassasjon og innfasing av eiendommer for at omleggingen av Forsvaret skal kunne gjennomføres på en best mulig måte og slik Stortinget har vedtatt.




Hovedregelen i avhendingsinstruksen av 1997 sier at avhending skal skje på den måten som gir det beste økonomiske resultatet for staten dersom Stortinget ikke har bestemt noe annet, og det blir også gitt en åpning for unntak.




Det er viktig at Forsvaret får solgt sine eiendommer, slik at omstillingen kan gå som planlagt. Jeg er enig med representanten Gunnar Halvorsen i at dette er et spørsmål som er viktig, og som berører mange kommuner. Forsvaret er i dag Norges klart største eiendomsforvalter med bygningsmasse spredt over 400 kommuner, og avhendingsproblematikken er derfor en utfordring for oss alle som politikere.




Kjøpere og de lokale kommuner ønsker gjerne å overta Forsvarets eiendommer på billigst mulig måte. Det viser alle henvendelsene vi får. Men som ansvarlige politikere plikter vi også å innse at vi har lagt veldig sterke føringer på Forsvarsbygg til å opptre markedsøkonomisk.




Stortinget påla under sluttbehandlingen av statsbudsjettet Forsvarsbygg Avhendingsprosjekt, nå Skifte Eiendom, å øke inntektene med mer enn 100 mill. kr i år og realisere inntekter på eiendomssalg på 220 mill. kr i 2003. Forsvaret er også pålagt å spare penger og redusere bygningsmasse de nærmeste årene og må følge opp det budsjettet Stortinget har vedtatt.




Kristelig Folkeparti er i denne saken veldig opptatt av at samarbeidet mellom kommunene, interesserte aktører og Forsvaret må bli best mulig, slik at de sammen kan finne fram til de beste løsningene. Det handler om en god dialog, om å være kreative og åpne sammen, og om å høre hverandres meninger og argumenter. Jeg har vært med på noen av disse møtene, og jeg tror kanskje det er den viktigste delen når det gjelder avhendingsprosjektene. I spesielle tilfeller kan det også bli vurdert avhending til redusert pris eller vederlagsfritt til bruk for ny næringsvirksomhet, for målsettingen er jo nye arbeidsplasser, og de skal helst være sikre.




