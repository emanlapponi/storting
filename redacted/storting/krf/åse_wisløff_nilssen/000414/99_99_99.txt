 «Utvikling og produksjon av lydbøker vil kunne legges til Tambartun kompetansesenter for spesialundervisning», står det i merknadene. Det er bare den lille biten med lydbøker jeg har lyst til å ta opp.




Hovedgruppene for bruk av lydbøker er de blinde og svaksynte, og de trenger én type lydbøker. Men den store gruppen med dysleksi, spesifikke lesevansker – og man kan også legge til gruppen med fysiske funksjonshemninger der mange opplever lydboken lettere tilgjengelig enn papirutgaven – de trenger en litt annen type lydbøker. 




Det aller viktigste er å gjøre fagstoffet tilgjengelig for alle elever, og der er vi ikke i dag. For grunnskolen skal alle lærebøker være lest inn fra høsten 2000, men i videregående skole er det fortsatt veldig mye igjen. Det er ingen likeverdig skole så lenge ikke alle får lov til å tilegne seg det nødvendige lesestoff. Noen får ikke med seg den viktige lærdom som forventes av dem også i forhold til det å få karakterer. De blir hengende etter og får skoleproblemer. Det fører ofte til uro og atferdsproblemer. De blir lett oppfattet som problembarn, og etter hvert kanskje også som et problem i samfunnet. Vi vet at det kan bli rusproblemer, og noen hevder seg på den kriminelle løpebane og havner i fengsel. 




Det er denne helheten og sammenhengen som jeg utfordrer statsråden til å se nærmere på. Når vi leser i avisene, står det gjerne at elevene i gjengen har dysleksi. Vi leser om noen med atferdsproblemer, og da står det gjerne i en setning at de har lese- og skrivevansker. Vi må skjønne at det er et rop om hjelp. Lydbøker er en av de viktige tingene vi har til å forebygge bivirkningene som vi ikke ønsker. 




Lydboken kan man si er dagens – ja nesten gårsdagens – teknologi, og den er i ferd med kanskje å bli overtatt av andre områder. Jeg kan nevne CD-er og programvarer hvor man kan lese eller snakke til datamaskinen og få det på skjermen som skrift, og også få det skriftlige lest opp; eksempelvis utvikler Nordisk Språkteknologi på Voss slik programvare. Jeg håper at det går an å ta i bruk den programvaren for de funksjonshemmede aller først, for å kompensere for den dårlige leseferdigheten og skriveferdigheten. Så min konklusjon blir en utfordring til statsråden om å bidra til at det blir utviklet programvare som kompenserer for dårlig lese- og skriveferdighet, se på behovet for hjelpemidler, se på de hindringer som åndsverkloven og portokostnadene utgjør, og få til en lettere håndtering av de lydbøkene og de hjelpemidlene vi har i dag.




Gunnar Breimo hadde her overtatt presidentplassen.




