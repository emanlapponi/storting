  «Vil statsråden ta nye initiativ for å betra
teksting og tolking av TV-program for døve og tunghøyrde
i NRK og TV 2?»

  Eg takkar for svaret. 

Bakgrunnen for at kulturministeren òg
ved tidlegare høve har blitt spurt om dette, er at det
er eit visst utolmod i det norske samfunnet for å få retta
opp ein urett som har fått utvikla seg altfor lenge. Me
har venta, og det har vore gjeve uttrykk for gode intensjonar frå dei
to institusjonane, men dessverre har ikkje nok skjedd. Det er derfor gledeleg å konstatera
at kulturministeren nå meir offensivt vil møta
desse to institusjonane, gje dei nok ein sjanse til å få dette
på plass, og om ikkje det hjelper, at ein brukar andre
verkemiddel, f.eks. lov eller konsesjonsvilkår, for å få dette
på plass. Dette gjeld ei stor gruppe, nærare ein
halv million menneske, og stasjonane burde sjå på dette
som eit konkurransefortrinn, slik at det burde vera i deira eiga
interesse å utvikla ei slik tolke- og tekstingsteneste. 

I utlandet har dei kome mykje lenger enn i
Noreg med aktualitetsprogram, nyheiter og debattprogram som blir direkte
oversette og tolka for denne viktige gruppa. TV 2, som
ved sida av NRK har ei sterk nasjonal forplikting, har positive
intensjonar, og det burde vera aktuelt å ta dette inn i
konsesjonsvilkåra til dette viktige selskapet, som går
med god økonomi, for å løysa denne sjølvsagde
oppgåva. 

Derfor vil eg takka kulturministeren for hennar
engasjement og håpar at det kan lukkast å få dette
på plass seinast i løpet av neste år. 

