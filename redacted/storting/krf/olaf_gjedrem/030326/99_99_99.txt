 Eg vil stilla følgjande
spørsmål til utviklingsministeren:

«Landbruk i utviklingsland er viktig
for å skaffa innbyggjarane veldstandsvekst og sikker tilgang
på mat og å redusera svolt. Til no har under 1
pst. av utviklingshjelpa vorte nytta til å stimulera landbruksutvikling.

Vil statsråden bidra til å realisera
målsettinga om at inntil 15 pst. av bistanden vert innretta
mot utviklingslanda sitt landbruk?»

 Eg takkar for eit positivt svar, som eg tolkar
som ei klar støtte til den målsetjinga
dette interne utvalet har om å fokusera meir på å få ein
høgare støtteandel når det gjeld utviklinga
av landbruket.

Det er jo kjent at helse, utdanning og kompetanse
og andre viktige område har blitt veldig sterkt
fokusert på av norsk utviklingshjelp. Men eg føler
nok òg at ein bør prioritera slike basale behov
som mat for å kunna redusera svolt og ikkje minst
fattigdom, som WHO har ei offensiv målsetjing
om å halvera på verdsbasis dei neste ti–tolv åra.
Eg føler at ein treffer det veldig godt ved å effektivisera
og gjera utviklingslanda i stand til å produsera meir av
denne maten og energien sjølve. Då er det sikkert
at det kjem fram til dei befolkningsgruppene som har bruk for det.

 Eg takkar igjen for svaret.

Eg vil i dette andre innlegget mitt
etterlysa meir konkrete føremål i denne satsinga.
Er det det verkemiddelapparatet som kan vera mest mogleg
effektivt, ein vil analysera? Er det rådgiving, forsking,
forskingsformidling, låneordningar, tilrettelegging av
mekanisering og bruk av pensjonerte ressurspersonar, f.eks. i Noreg,
som kan hjelpa med faglege råd som kan vera av
stor nytte, ein vil analysera? Det er nokså mange verkemiddel
som kan vera disponible på ein relativt avgjerande
måte. Noreg som landbruksland har markert seg
ved å vera i fyrste rekkje på verdsbasis
på mange av desse områda, og eg vil tru at både
kapasiteten og kvaliteten er til stades. Vil statsråden
tenkja i desse banane?

