 I Kristelig Folkeparti er vi glad for det brede flertallet som støtter hovedtrekkene i meldingen fra Regjeringen, og også at det har lyktes å ha et bredt flertall i komiteinnstillingen. Kristelig Folkeparti er en del av det. Vi har hørt Fremskrittspartiets representant tydeliggjøre forskjellene i politikken på dette området.




I Kristelig Folkeparti er vi opptatt av at urfolkenes situasjon også er et nasjonalt ansvar. Det gjelder både kultur og språk. Norge har også et spesielt ansvar, ganske enkelt fordi en stor del av den samiske befolkningen på Nordkalotten bor i Norge. Vi vet også at Norge faktisk har gått foran i urbefolkningsspørsmål på vår del av det europeiske kartet.




I komiteens innstilling har vi påpekt at Universitetet i Tromsø har et spesielt ansvar. De har hatt det i forhold til forskerutdanning så langt, og de har også utviklet en strategiplan for å ivareta den biten. Vi synes det er viktig at den blir iverksatt og fulgt opp. Det forhindrer ikke at også nye institusjoner kan ta ansvar innenfor språk og kultur. Men for å få det til tror jeg det er nødvendig å styrke de miljøene som vi allerede har. Når det gjelder fagmiljøer, har vi Samisk høgskole i Kautokeino, og vi har Nordisk Samisk Institutt. Og det er positivt at det nå foreligger planer om en samlokalisering i et vitenskapsbygg i Kautokeino, som kan legge til rette for en tettere integrasjon av dette fagmiljøet.




Jeg vil imidlertid peke på at Samisk høgskole er et rent norsk ansvar, mens Nordisk Samisk Institutt er en institusjon tilhørende Nordisk Ministerråd. Og mens presidenten i Nordisk Råd nå sitter og presiderer, har jeg lyst til å peke på at Norge trenger en dialog med Ministerrådet og de andre nordiske landene omkring hvordan vi kan få til en sterkere forening av kreftene uten at vi svekker verken Ministerrådets eller de andre nordiske landenes ansvar for og medvirkning til styrkingen av dette fagmiljøet. Her har vi en utfordring som jeg tror vi skal ta på alvor og jobbe videre med. Jeg tror det er viktig for hele den samiske befolkningen på Nordkalotten.




La meg også bemerke at komiteen i sin innstilling peker på at vi har en del mindre språk- og kulturgrupper innenfor den samiske befolkning, og at en del høgskoler har fått ansvaret for disse. Bodø har ansvaret for den lulesamiske befolkningen. Høgskolen i Nord-Trøndelag får et spesielt ansvar for den sør-samiske befolkningen når det gjelder språk og kultur, da spesielt knyttet til lærerutdanningen. Det er viktig for meg å peke på at disse institusjonene må få midler utover det som følger av ordinær finansieringsordning for nettopp å kunne ta det ansvaret overfor disse små språkgruppene som det her er snakk om.




Jeg er glad for det brede flertallet bak innstillingen i dag, og jeg håper og tror at dette kan være med på å styrke den samiske utdanningen i årene framover.




