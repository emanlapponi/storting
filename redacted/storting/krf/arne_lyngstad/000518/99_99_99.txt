Jeg har noen korte merknader på slutten av debatten.




Jeg har lagt merke til at statsråden og Arbeiderpartiets representanter så å si frir til sentrumspartiene og Kristelig Folkeparti. Det er alltid hyggelig å bli gjenstand for oppmerksomhet, og det er en oppmerksomhet vi vil forvalte godt. Vi er innstilt på et sak til sak-samarbeid med alle partier der vi kan finne felles løsninger. I Kristelig Folkeparti legger vi faktisk vekt på å være forutsigbar. Vi stemmer for det vi er for, og det er den linjen vi ønsker å legge oss på.




Ellers konstaterer jeg at statsråden i et forsøk på å klargjøre hva som ligger i begrepet «fellesskole», ikke klarte å fortelle om det ligger noe særlig mye nytt i det i forhold til enhetsskolen. Jeg synes det er positivt at statsråden vektlegger betydningen av tilrettelagt opplæring. Det var også et av elementene i den gamle retorikken om enhetsskolen, slik at jeg er litt i tvil om hva det nye begrepet fellesskolen består i. Men alt som kan være med på å skape oppmerksomhet om den enkelte elevs behov og om klassemiljøet, synes vi er positivt.




Jeg la også merke til statsrådens svar til representanten Reikvam om Teknologirådet. Også i Kristelig Folkeparti er vi bekymret for de endringer i mandatet som næringsministeren har varslet i IT-redegjørelsen. Det er viktig at Teknologirådet bevarer sin uavhengighet og prøver å få til en offentlig debatt om teknologiens betydning. Derfor blir teknologikritikk så viktig. Jeg er glad for at statsråden vil arbeide for å videreføre de oppgavene som ligger i dagens mandat for teknologiområdet, men det gjenstår å se om det nye mandatet og næringsministeren er enige når det gjelder disse tingene.




Jeg konstaterer at statsråden faktisk velger å provosere Stortinget når det gjelder friskolepolitikken. Det er helt unødvendig, fordi debatten i dag og tidligere har klarlagt at flertallet fra i høst fortsatt står ved lag i sin fortolkning av intensjonene i privatskoleloven. Her er det statsråden som er i mindretall.




Til slutt noen kommentarer til de forslagene som er lagt fram.




Når det gjelder forslag nr. 1 fra SV, er intensjonen i det bra. Men jeg deler Arbeiderpartiets vurdering av at her er det ting på gang, og vi henstiller derfor til SV å omgjøre det til et oversendelsesforslag.




Når det gjelder forslagene nr. 2 og 3, vil Kristelig Folkeparti støtte dem. Vi er enige i dem.




Når det gjelder forslag nr. 4, er det viktig at reglene etterleves. Men det forutsetter at vi kjenner prislappen før vi går til lovfesting. Vi vil derfor stemme imot forslag nr. 4.




Jeg vil be om ordet til et nytt innlegg for å kommentere resten av forslagene.




 Kristelig Folkeparti hadde primært ønsket en stipendmodell framfor en utlånsordning. Vi valgte imidlertid å bli med på en utlånsordning for å få vedtatt et budsjett for år 2000. 




Når jeg nå har hørt statsråden redegjøre for gjennomføringen, må jeg innrømme at jeg ble noe overrasket. Jeg ville tro det hadde vært best å begynne med grunnkurs framfor videregående kurs I og II for at det skulle komme alle elevene i et årskull til gode. Videre har Kristelig Folkeparti vært opptatt av at når først ordningen er der, skal alle elever i videregående opplæring få del i ordningen. Dette er i tråd med Arbeiderpartiets argumentasjon om en læremiddelreform for en gratis videregående skole. Derfor bør ordningen også inkludere elevene i friskolene. Jeg forutsetter derfor at statsråden kan bekrefte at det vil skje. Hvis ikke, må vi vurdere å komme tilbake på en egnet måte.




Kristelig Folkeparti oppfatter ikke dette som en reform for bedre kvalitet i videregående skole. Vi oppfatter det faktisk som en velferdsreform. Kristelig Folkeparti ønsker å prioritere kvalitetstiltakene i årene framover, og da vet jeg om mange gode formål som bør iverksettes framfor velferdstiltak.




Til slutt vil jeg påpeke at tenåringsfamiliene nå faktisk får en bedre økonomi ved at det fra mai i år også gis barnetrygd for 16- og 17-åringer.




