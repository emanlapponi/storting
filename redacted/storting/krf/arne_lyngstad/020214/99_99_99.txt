 Jeg har vært litt nølende til hvorvidt jeg skulle delta i debatten i dag eller ikke. Men etter å ha hørt litt både på interpellantens innlegg og på debatten, må jeg si at jeg er litt overrasket over interpellasjonen, og ikke minst synes jeg at den også gir uttrykk for en heller uklar politisk tanke. Når jeg hører på hva flere fra disse partiene har sagt i dag, registrerer jeg at Fremskrittspartiet ønsker å videreføre landslinjeordningen, men da helst gjennom en statlig øremerket finansiering, SV ønsker helst å legge det inn under fylkeskommunalt ansvar som et landsdekkende tilbud, Arbeiderpartiet vil vel også helst det med henvisning til Stoltenberg-regjeringen, men vil vurdere dette videre, og Senterpartiet vil ikke legge ned linjer, men ønsker alternativ finansiering.




For meg og Kristelig Folkeparti blir det da viktig å understreke at vi mener det er behov for landslinjer med statlig driftstilskudd, ganske enkelt fordi landslinjene har inntak fra hele landet på tvers av fylkesgrensene. Det er særlig kostbare tilbud, og det er tilbud en ikke kan forvente å finne i hvert fylke. Jeg tror også at det i framtiden vil være behov for å vurdere dimensjoneringen av landslinjetilbudene og den regionale fordelingen av disse.




Statsråden kan ha et poeng i at en landslinjestruktur og den finansieringen kan virke konserverende på de tilbud man har. Men det er også litt opp til hvilke tanker og hvilken vilje Stortinget der gir uttrykk for.




Kristelig Folkeparti var uenig i det kuttet som flertallet gjorde på 30 mill. kr. Vi visste at dette kuttet ville få konsekvenser, og det har også ført til at hvis fylkene viderefører disse tilbudene som landsdekkende tilbud, så har ikke fylkene fått kompensert det gjennom tilbud. Fylkene får derfor en økt økonomisk belastning på 30 mill. kr på inneværende års budsjett ved å videreføre et slikt landsdekkende tilbud.




Jeg er glad for at fylkeskommunene nå ser ut til å ville opprettholde tilbudene om landsdekkende tilbud, men jeg beklager at de ikke får noen kompensasjon for dette i inneværende år.




