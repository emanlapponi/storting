  Jeg vil stille følgende spørsmål
til barne- og familieministeren:

«Evalueringen av kontantstøtten
viser at det på en rekke arbeidsplasser er vanskelig for
småbarnsfedre å få aksept for å prioritere
tid og omsorg for egne barn. Ulike mekanismer i arbeidslivet bidrar
til å prioritere arbeid framfor omsorg for egne barn. 

Hva vil statsråden gjøre
for å gjøre det lettere for småbarnsfedre å prioritere
tid til omsorg for egne barn?» 

  Jeg takker statsråden for svaret.
Det var riktignok mye av svaret som bar preg av at statsråden
har ideologiske briller på, og ikke er så sterkt fokusert
på nettopp det som er kjernen i mitt anliggende, nemlig
hvordan vi skal øke småbarnsfedrenes engasjement
i omsorgen for egne barn.

I debatten om kontantstøtten har særlig
to temaer gått igjen. Det er likestilling, og det er tilgang
på arbeidskraft i arbeidslivet. Når det gjelder
arbeidslivet, er det forstemmende å lese i evalueringsrapporten
gjengitt bl.a. i Aftenposten 15. februar i år,
at småbarnsfedre opplever bemerkninger og baksnakkelse
fra arbeidskolleger når de vil redusere sin arbeidstid
til fordel for tid med barn. Vi har altså med holdninger
i arbeidslivet å gjøre, og disse holdningene har
også likestillingsmessige konsekvenser ved at det er liten
sosial aksept for at fedre bruker tid på småbarn.

Jeg er glad for at statsråden peker
på det ansvar som partene i arbeidslivet har her (presidenten
klubber), men jeg tror også det er viktig at vi i det politiske
miljøet, også statsråden (presidenten
klubber), hele tiden fokuserer på at det er småbarnsforeldrenes
engasjement og ønske om å tilbringe tid med barna
som er utslagsgivende.

Til slutt …

