 Jeg vil få stille følgende spørsmål
til helseministeren:

«Statens helsetilsyn la i juli
2001 fram en rapport om tilstanden for helsetilbudet til skoleungdom.
Den avdekket store mangler i tilbudet om skolehelsetjeneste, spesielt
i videregående skole. Rapporten inneholdt også flere konkrete
anbefalinger til forbedringer.

Hva vil statsråden gjøre
for å bedre helsetilbudet for barn og unge?»

 Jeg takker for svaret, som jeg også oppfatter
som en vilje til å bedre helsetilbudet for barn
og unge.

I Kristelig Folkeparti
har vi i lengre tid vært bekymret for dette helsetilbudet.
Statens helsetilsyn påviste jo også i
fjor sommer alvorlige mangler. Spesielt mangler elever i
de videregående skoler en skolehelsetjeneste.
I denne rapporten påpekte også Helsetilsynet
at kommuner skjærer ned på tilbudet til skolehelsetjenesten,
og at enkelte kommuner også legger ned helsesøsterstillinger,
for så å opprette dem på nytt ved hjelp
av midler fra Opptrappingsplan for psykisk helse.

Statsråden viser i svaret sitt til
målet om at 20 pst. av tilskuddene i psykiatriplanen skal
gå til barn og unge, mens han selv sier at rapportene
nå viste – hvis jeg ikke oppfattet det
feil – 13 pst.

Er statsråden fornøyd
med at bare 13 pst. av tilskuddene går til barn
og unge? Hva vil statsråden gjøre overfor de kommunene
som legger ned stillinger, for så å opprette dem
på nytt ved hjelp av midler fra denne opptrappingsplanen?

 Jeg takker for svaret.

Jeg er glad for at statsråden vil
stå på sine ambisjoner her, og at han ønsker å følge
dette opp både overfor helseforetakene
og i en dialog med kommunene.

Statsråden sier også i
sitt svar at han gjennom en felles forskrift ønsker å samordne
skolehelsetjenesten og helsestasjonene i det han kaller ungdomshelsetjenesten,
og perspektivet om at skolehelsetjenesten og disse ungdomshelsestasjonene
kan utfylle hverandre, deler jeg.

Men fordelen med skolehelsetjenesten er at
den lett når mange, og den er også lett
tilgjengelig for ungdom, nettopp fordi den er plassert
på skolen, f.eks. i den videregående
skolen. Overfor elever i den videregående skolen
blir det da viktig med et nært og godt samarbeid mellom
kommunehelsetjenesten og skoleeiere, altså fylkeskommunen.
Og elever i den videregående skolen kommer
jo også fra flere kommuner.

Vil statsråden fokusere spesielt
på behovet for et interkommunalt samarbeid, et samarbeid mellom
kommunehelsetjenesten og kommuner/fylkeskommuner, i arbeidet
med helsetjenestetilbudet videre?

