  Jeg vil tillate meg å stille følgende
spørsmål til helseministeren:

«Statens helsetilsyn mener
tilstanden i skolehelsetjenesten er kritisk, ifølge Aftenposten
26. februar 2001. Rapporter fra fylkeslegene avdekker
brudd på lover og forskrifter i 63 pst. av undersøkte
kommuner. Den politiske ledelse i Sosial- og helsedepartementet
ville den gang ikke kommentere disse opplysningene.

Hva mener statsråden må gjøres
for å styrke skolehelsetjenesten i både
grunnskole og videregående
skole?»

  Jeg takker statsråden for svaret.

Svaret viser at det er nødvendig med
et politisk press for å få fram resultater, da
Helsetilsynet ennå ikke har klart å ferdigstille
denne rapporten som de har jobbet med i – jeg tror faktisk
det er – et halvt års tid allerede.

Jeg har også lagt merke til at de
tiltak som statsråden nevner, er planer som ble satt i
gang av den forrige regjeringen. Skolehelsetjenesten er da integrert
i disse planene. Det er for så vidt vel og bra, men det
viser seg altså at det er behov for å følge
opp dette. Skolehelsetjenesten er jo et lavterskelhelsetilbud, og
det er svært bekymringsfullt det som nå avdekkes.

Flere tiltak kan tenkes å være
nødvendig, som samarbeid med andre
etater, f.eks. barnevernet, men det er også viktig å tydeliggjøre
ansvaret for skoleeier. Spesielt det som gjelder videregående
skole, trakk jo også statsråden fram som bekymringsfullt.

Vil statsråden vurdere å gi
skoleeier ansvaret for skolehelsetjenesten?

  Jeg takker statsråden for svaret.
Jeg registrerte at han ikke hadde noen nye svar og ikke ville gå inn
på spørsmålet om hvorvidt en ville vurdere å gi
skoleeier ansvaret, slik at det ikke nødvendigvis bare
er hjemlet i kommunehelsetjenesteloven, slik det er i dag.

Statsråden pekte også på at
det er behov for ressurser. Men det jeg føler det er mest
behov for, er faktisk politisk oppmerksomhet fra Regjeringen – ja,
også fra statsråden – på skolehelsetjenesten
og de mangler som er avslørt også i den foreløpige
rapporten.

Mitt spørsmål til statsråden
blir: Når vil statsråden komme til Stortinget
med tiltakene?

