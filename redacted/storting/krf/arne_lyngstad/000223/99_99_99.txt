  Jeg tillater meg å stille følgende
spørsmål til finansministeren:

«DataPower Norge AS er fra 1. mars
2000 pålagt av fylkesskattekontoret i Nord-Trøndelag å innkreve
merverdiavgift for lærebøker innen data som selges
med øvingsdiskett. Et slikt krav er ikke fremmet overfor
andre selskap med tilsvarende produkt.

Mener statsråden et slikt krav er
riktig i henhold til bokforskriften som fritar lærebøker
for merverdiavgift, og vil statsråden sørge for
likebehandling av like produkter?»

  Jeg takker for svaret.

Statsråden gjør jo dette
til et generelt spørsmål. Jeg er noe overrasket
over det selv om fritak for lærebøker også bygger
på det generelle fritaket for trykt skrift. En relevant
sammenlikning for lærebøker er tilknytningen til
utviklingen av elektroniske læremidler. Det er en slik
kombinasjon som vi nå snakker om. Det vil derfor være
naturlig å vurdere disse spørsmålene
både i lys av spørsmålet om merverdiavgift
på trykt skrift og elektroniske tjenester. Jeg regner med
at statsråden ser denne sammenhengen og helheten her og
viser til det han sa da han snakket om en eventuell vurdering i
forbindelse med den generelle momsreformen. 

Statsrådens svar er også klargjørende
på en måte, idet statsråden mener at
det må være likebehandling av like produkter.
Jeg merker meg at Skattedirektoratet nå har sendt en klargjøring
av bokforskrifter på det punktet. Det er det behov for.
Vi kan ikke ha forskjellig praksis fra fylke til fylke. Nå er
det viktig at bransjen og aktuelle bedrifter informeres om det.
Vil statsråden bringe en slik informasjon til bransjen?

