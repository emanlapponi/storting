 Det er en sentral utfordring for norsk forskning og næringsliv som representanten Grete Knudsen tar opp, og den fortjener den oppmerksomhet som en får gjennom en slik debatt. Vi får også anledning til å komme tilbake til dette i forbindelse med den bebudede forskningsmeldingen. 




Det er også en aktuell debatt, fordi strukturendringer i næringslivet, f.eks. innenfor telesektoren, viser at det ikke vil være likegyldig hvor – for å være konkret – mobiltelefon- og internettenheter skal ligge, for sånne enheter har mye å si for nærheten til utviklingsarbeid på disse områdene. 




For Kristelig Folkeparti er det viktig å legge vekt på kvalitet i forskningen, men dette alene vil ikke hindre utflagging. Det må også være interessant for næringslivet å ha virksomhet i Norge. Dermed er vi over på næringslivets generelle rammevilkår i landet vårt. 




La meg i denne debatten peke på tre forhold som Kristelig Folkeparti mener er viktig i en strategi for å gjøre det interessant for næringslivet å ha en FoU-aktivitet i Norge. 




For det første er det nødvendig at vi har en god grunnforskning. Vi er nødt til å ha god kvalitet gjennom et kvalifisert utdanningssystem med bra utstyr. Vi trenger også en debatt i forskningsmiljøene om at ikke alt er forskning, og at det er forskjell mellom forskning og utvikling. Det vil nemlig tydeliggjøre grunnforskningens art og funksjon og sette kvalitet og nyskaping i fokus. 




For det andre må forskerrekrutteringen ta høyde for å ta vare på de gode talentene, samtidig som den også tar hensyn til næringslivets behov. De gode talentene må pleies og stimuleres. Det er positivt at vi nå har en økning i antall doktorgradsstudenter. Men disse doktorgradsprogrammene må også legge vekt på internasjonale kontakter og forskningserfaring og legge til rette utvekslingsprogram for å gi forskerne en internasjonal erfaring og horisont. Det er der i dag, men jeg tror at vi har mer å hente også her.




Men vel så viktig som doktorgradsprogram er det å få ungdom til å velge en forskerkarriere. En spesiell utfordring her er faktisk å få ungdom til å studere realfag, da realfagenes betydning er stor for næringslivet.




Til slutt: Næringslivets rammevilkår for FoU trenger en gjennomgang, og jeg er glad for at statsråden setter i gang dette hurtigarbeidende utvalget som skal komme med gode forslag og tiltak. Kristelig Folkeparti tror det er nødvendig med stimuleringstiltak for å utløse økt privat finansiering av FoU, og her vil det være riktig å vurdere ulike former for utviklingskontrakter og skatte- og avgiftstiltak. Er det økonomisk interessant, samtidig som man har god tilgang på forskere av høy kvalitet, har Norge de beste forutsetninger for å beholde og få økt næringsrettet FoU.




