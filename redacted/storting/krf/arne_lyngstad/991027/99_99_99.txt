 Jeg tillater meg å stille følgende
spørsmål til kirke-, utdannings- og forskningsministeren:

«I reglene for tildeling av reisestøtte
i Statens lånekasse for utdanning legges postnummer til
grunn i stedet for reiseavstand. Ifølge Dagsrevyen 20.
oktober 1999 kan dette få som konsekvens at skoleelever
med lang reiseavstand kan få avslag på reisestøtte
fordi postnummeret er lavt, mens skoleelever med kortere reiseavstand
og høyt postnummer får støtte.

Synes statsråden dette er i tråd
med intensjonen for støtteordningen, og vil statsråden
endre regelen?»

 Jeg takker statsråden for svaret. 

Jeg er glad for at statsråden vil
se nærmere på utformingen av reglene for reisestøtte,
og da med sikte på å endre dem, slik at postnummer
ikke lenger skal ligge til grunn. Jeg er enig i at det er behov
for et håndterbart regelverk i Lånekassen, og
at det også er behov for forenklinger i Lånekassen.
Men vi må ikke bli så ivrige i den tjenesten at
vi overforenkler reglene, slik at håndteringen gir til
dels – etter min mening – idiotiske utslag, slik
som Dagsrevyen viste til.

Det jeg har lyst til å spørre
statsråden om, er om han i sitt videre arbeid med denne
ordningen vil legge reiseavstand til grunn som det avgjørende
kriteriet for regelverksutformingen.

