 Jeg tillater meg å stille følgende
spørsmål til kirke-, utdannings- og forskningsministeren:

«I årsmeldinga 1999 fra de
regionale komiteer for medisinsk forskningsetikk heter det at «virksomheten
har vært holdt på et minimum, og komiteene har
på flere områder ikke kunnet oppfylle sitt mandat».
I Innst. S. nr. 110 (1999-2000) sa en samlet kirke-, utdannings-
og forskningskomite at disse komiteene må få selvstendige budsjett
og tilføres økte økonomiske ressurser.

Hva har statsråden gjort for å følge
opp Stortingets vilje i denne saken?»

  Jeg takker statsråden for svaret.

De regionale forskningsetiske komiteene for
medisin er viktige instrumenter for å sikre at etiske problemstillinger
rundt medisinsk forskningsvirksomhet blir skikkelig vurdert. Disse
utvalgene har to viktige oppgaver. Det ene er å veilede
forskerne i utviklingen av prosjektene, slik at de er innenfor de
forskningsetiske rammene som en mener er forsvarlige, og som bør
legges til grunn, og for det andre selvfølgelig å initiere
en offentlig debatt om etiske problemstillinger i tilknytning til
aktuelle medisinske forskningsprosjekter. For å klare å utføre
disse oppgavene trenger de ressurser. Det var derfor Stortinget også sa
at de måtte få egne budsjett for å synliggjøre
den virksomheten som de der har.

Jeg merker meg at statsråden sier
at han nå har «satt i gang et arbeid»,
og at han i budsjettet for 2002 vil fremme konklusjoner på de
vurderingene som han der gjør. Mitt spørsmål
til statsråden blir da: Hva gjør han med disse
områdene i 2001?

