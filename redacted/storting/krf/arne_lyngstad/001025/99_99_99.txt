 Jeg tillater meg å stille følgende
spørsmål til miljøvernministeren:

«Tautra Ramsar-området i
Nord-Trøndelag står i fare for å bli ødelagt
som internasjonalt fuglereservat. En veimolo må åpnes
og bro bygges. Dersom dette prosjektet ikke får statlig
støtte, må det skrinlegges.

Mener statsråden at fuglereservatet
kan bevare sin Ramsar-status hvis broprosjektet skrinlegges?»

  Statsråden har gjort rede for det
unike naturreservatet som her finnes, og hvor viktig dette området
har vært. Norge har gitt det høy status, og det
har blitt anerkjent som Ramsar-område.

Jeg lyttet også til hva statsråden
sa, at her er det ikke penger i 2001. Jeg oppfattet det også slik
at det heller ikke ville bli det i framtida, og at hun derfor ville
be om å få satt Tautra på Montreux-listen.
Dette viser at Arbeiderpartiet ikke klarer å ha en miljøprofil,
ja det er faktisk en oppfølging av Arbeiderpartiets manglende
miljøprofil, og det er et nederlag for miljøet
at vi havner der.

Samtidig viser denne saken hvor vanskelig det
er å få samordnet de ulike etatene som har ansvar
her. Så jeg stiller spørsmålet til statsråden:
Hvilke lærdommer trekker statsråden av Tautra-saken,
og hvilke tiltak vil statsråden i framtida sette i verk
for at det ikke skal skje større skader enn de som allerede
er skjedd?

  Statsråden skal for så vidt
ha ros for at hun er ærlig om at dette er et miljønederlag
i den forstand at vi nå havner på Montreaux-listen.
Statens naturforvaltningsråd sier at det vil være
egnet til å svekke Norges anseelse i betydelig grad dersom
vi på grunn av denne saken havner på Montreaux-listen
over land som ikke oppfyller sine internasjonale miljøforpliktelser.
Det sier Statens naturforvaltningsråd i et brev til samferdselskomiteen
datert 20. oktober. Det føyer seg inn i den manglende miljøprofilen
til Regjeringen. Betyr det statsråden nå sa om
at en ville følge opp videre, at statsråden ikke har
gitt opp å få midler i senere år enn
2001? Og mener også statsråden at det bare gjennom å overvåke
situasjonen er mulig å redde fuglereservatet på Tautra?

