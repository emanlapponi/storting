 Jeg tillater meg å stille følgende
spørsmål til justisministeren:

«Politiattest kan kreves fremlagt
før ansettelse i visse stillinger som innebærer
utstrakt kontakt med barn. Denne opplyser om søker tidligere
er straffet for en sedelighetsforbrytelse, men ikke om
vedkommende f.eks. er dømt for drap eller for
grov vold. Straffeloven § 29 gir domstolene mulighet til å ilegge
rettighetstap. Rettighetstap ilegges sjeldnere enn ønskelig.

Vil statsråden foreslå lovendring
slik at domstolene må vurdere rettighetstap dersom en person
dømmes for drap og/eller en alvorlig voldsforbrytelse?»

 Jeg takker statsråden for svaret,
og jeg er fornøyd med at statsråden
vil gå inn i disse problemstillingene.

Jeg tror det er utrolig viktig at
barn har et trygt oppvekstmiljø, og at personer som jobber
nært og med barn, ikke misbruker sin stilling.
Jeg er også enig med statsråden i at
en overfor personer som utøver grov vold, og drapsdømte
er nødt til å skille med hensyn til om dette er overgrep
som er begått overfor barn eller ikke,
og om det her foreligger fare for
gjentakelse.

Ut fra dette synes jeg det er viktig at man
går grundig inn i saken, og jeg opplever vel at domstolene
i for liten grad bruker dette virkemidlet. Er statsråden
tilfreds med den praksis som domstolene følger i dag når
de vurderer disse tingene og kan fradømme en person stillingen?

 Jeg takker igjen statsråden for svaret.

Det jeg skjønner er kravene i loven
i dag, er at domstolene kan foreta en slik vurdering – ikke
at de må fradømme, men at de kan fradømme.
Det betyr også at det er frivillig hvorvidt de
vil foreta vurderinger eller ikke. Det som er mitt og
Kristelig Folkepartis poeng, er at domstolene skal foreta
en slik vurdering. Det er vurderingen vi er ute etter, ikke
nødvendigvis en bestemt konklusjon på vurderingen.
Er statsråden enig i at domstolene skal foreta en slik
vurdering?

