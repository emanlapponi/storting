 Jeg vil få stille følgende spørsmål
til utenriksministeren:

«I handlingsplanen for menneskerettigheter
ble det varslet økt innsats og aktivitet i menneskerettighetsdialogene
med Kina, Tyrkia og Cuba, og mulig igangsettelse av en tilsvarende
dialog med Indonesia og Vietnam.

Hvilke nye aktiviteter og initiativ har Regjeringen igangsatt
under de etablerte dialogene, hva er status for dem, og hvilke konkrete
planer foreligger for menneskerettighetsdialogene fremover?» 

  Jeg merket meg at de aktiviteter og tiltak
som utenriksministeren nå refererte til, ligger i fremtiden.
Jeg må nok si at jeg ikke på noen måte
er fornøyd med utenriksministerens svar, fordi han var upresis
i forhold til hvilke nye initiativ og aktiviteter Regjeringen har
tatt og igangsatt under de etablerte dialogene. 

Utenriksministeren har utvilsomt rett i at
menneskerettighetene har en lang linje i norsk utenrikspolitikk gjennom
skiftende regjeringer. Men det er likevel utvilsomt at det ble tatt
et spesielt initiativ under sentrumsregjeringen. En fikk et momentum
i saken, og det var meget viktig at det momentum ble beholdt med
nye initiativ, at man fulgte opp dialogene. Jeg må konstatere,
ut fra det utenriksministeren nå har gjort rede for, at
han ikke har utnyttet det momentum. Jeg er glad for det hvis dette
følges opp i fremtiden. Men det er meget viktig at Utenriksdepartementet
avsetter nødvendige ressurser og oppmerksomhet til dette
feltet. 

  Jeg vil minne utenriksministeren
på at de konkrete tiltak han nevnte, altså ligger
i fremtiden. Regjeringen har sittet omtrent et år ved makten.
Jeg er ikke imponert over det utenriksministeren har gjort rede
for når det gjelder initiativ og oppfølging av
menneskerettighetsdialogene og Handlingsplanen for menneskerettigheter. 

Amnesty International offentliggjorde mandag
en rapport om menneskerettighetssituasjonen i Kina. Der meldes det
om alvorlige episoder med tortur og mishandling. Opposisjonelle
dopes ned og tvangsinnlegges på psykiatriske sykehus. En
slik rapport bør få en bred plass i den dialogen
som føres mellom Norge og Kina. Vil statsråden
ta et initiativ for å fokusere på disse forholdene
i dialog med Amnesty og deretter i forhold til Kina?

