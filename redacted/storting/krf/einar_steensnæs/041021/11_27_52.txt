 Jeg tror Vard-modellen fortjener alle de rosende ord fra denne talerstol som den i dag har fått. Det er et flott initiativ, og den har vist seg å være slitesterk. Det er en del initiativ som har vist seg ikke å kunne overleve, men Vard-modellen har vist seg å fungere godt over tid, og den har også vært et forbilde og en inspirasjon for tilsvarende initiativ i andre deler av landet.




Hovedutfordringen for Vard-modellen gjennom alle disse ti årene er å sikre en stabil finansiering. Interpellanten ser for seg en treårig periode hvor staten også bidrar med finansiering. Det er jeg for min del enig i. Statsråden har gjort rede for at både Kommunal- og regionaldepartementet og Kultur- og kirkedepartementet har midler, som de igjen har kanalisert til fylkeskommunene, Norges Idrettsforbund og Olympiske Komite, for å nevne noen. De tar så stilling til hvordan midlene skal fordeles til enkeltprosjekter. Jeg tror at dette er den eneste farbare praktiske veien å gjøre det. Jeg er glad for den anerkjennelse og den attest som kultur- og kirkeministeren gir Vard-modellen i dag. Jeg tror det kan ha betydning for oppfølgingen av denne saken.




Vard-modellen må etter hvert finansiere og forankre sine budsjetter i de vanlige kanalene – egenfinansiering og støtte fra kommune og fylkeskommune. Jeg er enig med interpellanten i at så lenge Vard-modellen også er et pilotprosjekt og en modell for tilsvarende prosjekter ellers i landet, fortjener den også en finansiering med statlige midler, i hvert fall i en begrenset tidsperiode. Uansett hvem som er adressat for denne søknaden, håper jeg at denne runden i Stortinget har vist at det er bred politisk enighet om en slik tilnærming, og at Vard-modellen også bør sikres en slik statlig medfinansiering.




Jeg vil være praktisk og konkret og si det slik: Jeg synes for min del at Norges Idrettsforbund og Olympiske Komite er den naturlige adressat å henvende seg til når det gjelder Vard-modellens andel i statlige budsjetter. De har fra departementets side blitt tildelt midler som nettopp retter seg mot de målgrupper som Vard-modellen arbeider for.




Kjell Engebretsen hadde her overtatt presidentplassen.




