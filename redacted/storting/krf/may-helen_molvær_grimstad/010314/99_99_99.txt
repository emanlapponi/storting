 Eg tillèt meg å stille følgjande
spørsmål til barne- og familieministeren: 

«7 av 10 kommunar svarer i ei undersøking
Kommunal Rapport har gjort, at dei har auka eller kjem til å auke foreldrebetalinga
i barnehagane i år. Mange stader er det uakseptabelt høg
foreldrebetaling. Målet er at staten innan 2005 skal dekke
50 pst. av kostnadene, kommunane      30 pst. og foreldra 20 pst.. 

Korleis vil statsråden nå denne
målsettinga?» 

 Eg takkar statsråden for svaret.

For Kristeleg Folkeparti er det viktig å få full
barnehagedekning og ei foreldrebetaling som er akseptabel.
Derfor la sentrumsregjeringa fram ei barnehagemelding som skisserte
ein del mål for å nå dette. Den barnehagemeldinga
jobbar den noverande regjeringa vidare med.

I Stortinget blei det brei tilslutning til å auke
statstilskotet til 50 pst., og at kommunane skal betale
30 pst. og foreldra 20 pst. Og om ein greier å få det
til, får ein prisane monaleg ned. Men det som bekymrar
meg, er at etter at dette budsjettet blei vedtatt, har det vore
ein auke i barnehageprisane over heile landet. Sju av ti kommunar
har allereie auka prisane. Derfor spurde eg barne- og familieministeren
tidlegare i dag om ikkje Regjeringa burde kome med meir pengar allereie
i revidert budsjett og ikkje vente til neste år når
ein ser at utviklinga er stikk i strid med det som det er brei tilslutning
til på Stortinget.

 Eg takkar igjen for svaret.

Det er bra at Regjeringa vurderer ulike verkemiddel for å nå dette
målet. Men det som er mitt poeng, er at om vi aukar statstilskotet
til barnehagane i revidert nasjonalbudsjett, er eg sikker på at
det går til barnehageformål. Eit problem i dag
er at statistikken er for gammal i forhold til kor stor del av dei
faktiske utgiftene staten faktisk dekkjer. Den siste offentlege
statistikken er frå 1998. Vi veit at lønsutgiftene
i barnehagane har stige, så kor stor staten sin del er
i dag, om staten dekkjer 40 pst., er noko usikkert. Kanskje
den ligg på rundt 35 pst. Det hevdar enkelte barnehagar. 

Mi utfordring til statsråden er om
Regjeringa vil auke statstilskotet allereie i revidert budsjett,
som er det verkemiddelet vi har i dag som raskast vil medverke til
at barnehageprisane ikkje stig.

