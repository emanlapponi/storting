 Eg har følgjande spørsmål
til barne- og familieministeren:

«Mindreårige asylsøkjarar
vert verande mykje lenger på asylmottaka enn dei tre månadene
som er føresette. Røyndomar frå mottaka
tilseier at mange av desse barna treng tettare oppfølging
og meir hjelp enn det dei får i dag. Aldersspennet hos
barna er for tida 4-18 år. Redd Barna foreslår
at mottak for åleinebarna skal bli gitt status som barnevernsinstitusjonar. 

Kva vil statsråden gjere for å sikre
fagleg kvalitet og kompetanse, ressursar og rettstryggleik for desse
barna?»

 Eg takkar statsråden for
svaret.

Eg er kjend med at kommunal- og regionalministeren har
ansvaret for asylmottaka, men i forhold til barnevernet og den biten
der er det viktig at barne- og familieministeren er inne.

Det at vi får ei eiga stortingsmelding
om denne problematikken, er positivt. Ein skal vere klar over at
tidsperspektivet er annleis for barn enn for vaksne. Derfor er nokre
få veker ei lang tid for små barn. Denne problemstillinga
har med jamne mellomrom vore oppe. Derfor er det viktig å få tiltak
straks.

Det å ha ei eiga avdeling for dei
minste synest eg er positivt. Og eg oppfattar barne- og familieministeren
slik at ein vil styrke kompetansen inn mot dette området.
I forhold til barnevernet og deira utfordring i asylmottaka er det
viktig (presidenten klubbar) å ikkje framstille det som
om ein brukar barnevernet for å gjere nokon til barnevernsklientar. 

Mitt spørsmål til statsråden
er: Meiner statsråden at (presidenten klubber) barnevernslova
skal gjelde for alle som er i Noreg, slik det er, slik at den også skal
gjelde for dei som er i asylmottak?

  Eg har eit spørsmål til
barne- og familieministeren: 

«13 asylmottak i Noreg tek imot barn
som kjem åleine for å søkje asyl. I dag
er det 316 barn som bur i mottak utan foreldra sine. Gjennom media
er vi blitt kjende med at 70 einslege mindreårige asylsøkjarar
ikkje hadde fått oppnemnt verje. I førre veke
blei vi informerte om at Redd Barna har meldt frå om alle
desse 316 barna som «bekymringssaker» til det
lokale barnevernet. Barnevernlova gjeld alle barn i Noreg. 

Kvifor har ikkje barnevernet gjort noko for
situasjonen til desse barna tidlegare?»

  Eg takkar statsråden for svaret.

Det har i mange år vore jobba for
at det skal vere lågare terskel for å nytte seg
av barnevernet utan at ein skal føle at ein blir ein klient,
nettopp for at barnevernet skal førebygge før
problema oppstår. Derfor sit dei med stor kompetanse, som
dei barna som er på asylmottak, kunne hatt nytte av. 

Det har vore ein stillteiande situasjon i mange
kommunar at barnevernet ikkje har involvert seg med omsyn til barna
som er på asylmottaket, fordi dei rett og slett ikkje har
klare retningsliner for det, er det blitt meg fortalt. Men når
lova er slik som barnevernslova § 4-6 om mellombelse
vedtak i akuttsituasjonar, må det vere informasjon som
ikkje er komen klart ut til desse barnevernsarbeidarane eller til
kommunane, for om ein følgjer det lovverket vi har, ville
desse fått hjelp. Men situasjonen i dag er at lovverket
ikkje blir følgt, og alle får ikkje hjelp.

