 Eg takkar statsråden for svaret og for hennar engasjement på dette området. 




Med jamne mellomrom har vi i media fått eksempel på mange tragiske saker, om folk som har opplevd seksuelle overgrep. Det er barn som fortel at dei ikkje blir trudde når dei fortel til andre vaksne at dei har opplevd overgrep, barn som har opplevd overgrep på institusjon, og som ønskjer vakne nattevakter til stades på institusjonen for at dei kan bli tryggare, fosterbarn som har opplevd overgrep i fosterheim, og det er fleire fosterforeldre som etterlyser fleire tilsynsførarar. 




Noko som går igjen i veldig mange av dei historiene vi får, er at vaksne har for lite kunnskap til å fange opp signala frå barna. Eg har sjølv snakka med mange førskulelærarar og lærarar som seier at ei mangelvare ved deira utdanning er å bli opplært f.eks. i å ha ein dialog med barn der ein har mistanke om seksuelle overgrep. Dei er usikre på korleis dei skal handtere den vanskelege situasjonen som dei er oppe i. Dette har vi for så vidt høyrt i fleire år, så eg er utolmodig etter å få til konkrete endringar i utdanninga for dei som blir førskulelærarar og lærarar. Når ser statsråden for seg at dette kan bli ein realitet? No veit eg at dette gjeld forskjellige departement, men det er viktig å jobbe tverrdepartementalt. Når kan ein forvente at det blir ei betre utdanning? Og også dette med opplæring: Vi veit at dei fagpersonane som i dag jobbar med å lære opp politi i avhøyringsteknikk, er veldig få. Dette er ein veldig viktig jobb, og vi treng fleire fagpersonar som kan jobbe med dette. 




Barneombodet har kome med eit innspel – eigentleg frå fleire barneombod i Norden – om at tannlegane er i ein unik posisjon til å sjå barn som er utsette for overgrep og omsorgssvikt gjennom tannhelsetenesta si rolle. Med den nærkontakta dei har med barn, får dei ei god oversikt over skadar, og dei kan registrere om ein ikkje kjem til tannlegetime. Det vil vere viktig å fange opp det som tannlegane kjem med her. Det er vel kanskje ikkje den yrkesgruppa ein tenkjer først på når det gjeld å oppdage barn som er utsette for overgrep, men faktisk kan dei med den behandlinga dei gir til barn, oppdage fleire trekk som kan gi grunn til bekymring. 




Så det eg gjerne vil at statsråden seier noko meir om, er heilt konkret: Når kan vi forvente ei endring her? 




