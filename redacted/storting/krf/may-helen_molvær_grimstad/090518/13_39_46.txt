 Eg vil takke alle som har delteke i interpellasjonen. Det er flott at mange har eit engasjement for dette. 




Det som eg trur det er viktig å gripe fatt i vidare, er problemstillinga som også andre har nemnt her, nemleg teieplikta. Det er fleire fagpersonar som opplever teieplikta, slik ho er i dag, som eit dilemma. Ho gjer at dei føler seg forhindra frå å hjelpe barn og få informasjon fordi teieplikta mellom helsesyster, lærar, barnehagar osv. er for streng. Det trur eg det er veldig viktig å ta med seg. 




Det å få fleire tilsette i barnevernet er nok også veldig viktig, for det er klart at kapasiteten veldig mange stader er sprengd, og det er viktig å følgje godt nok opp. Mange av oss har møtt ein del barn som har vore under barnevernet, og som i rein fortviling seier at barnevernet er bra, men at dei skulle ha fått hjelp tidlegare, og at dei skulle ha blitt følgde opp tidlegare. Ei som var her på Stortinget, sa at ho var så lei av at barnevernet lét seg manipulere av mora. Då ho var 15 år, nekta ho å bu i lag med mora lenger og ville flytte. Det er så viktig at vi lyttar til barna og gir dei som jobbar i barnevernet, nok kompetanse og fagleg påfyll, og ser til at det er nok tilsette som kan jobbe med dette. 




Karin Woldseth var inne på akkurat det punktet som eg heldt på å notere meg – det med undervisningsmateriell i skulen. Stine Sofies Stiftelse har i samarbeid med Lions – trur eg det var – utarbeidd eit undervisningsopplegg som skal hjelpe og lære barn til å setje grenser. Det undervisningsmateriellet er prøvt ut i enkelte skular i nokre kommunar, har blitt evaluert og fått veldig positive tilbakemeldingar. Eg oppfordrar statsråden til å ta opp med kunnskapsministeren at det finst undervisningsmateriell som verkeleg kan fange opp og hjelpe barn til å setje grenser, som har fått ei god evaluering, og som ein eigentleg så raskt som mogleg burde sørgje for å få landsdekkjande. 




Det med helsesyster, som mange har vore inne på, er mitt siste poeng. Det er mange barn som seier at dei kunne ønskje at helsesyster hadde betre tid til å snakke. Ein har helsesystrer på helsestasjonane som skal fange opp foreldra og utfordringane deira, men barn har også behov for å snakke med nokon, kanskje andre enn læraren, om dei utfordringane og dei problema dei opplever. Mange opplever helsesyster som ein trygg instans, men dei kunne gjerne ønskje at ho hadde meir tid. Så det at helsesystrene får meir tid, både på barne- og ungdomsskulen og på vidaregåande skule, er viktig. Ressursane deira og betydinga av dei er veldig viktig, også i arbeidet med å kjempe mot seksuelt misbruk av barn. 




Eg trur det er mange faktorar vi kan jobbe med i fellesskap, og eg håpar at alle vil halde lyset på det høgt heva, så vi får gjort mest mogleg. 




