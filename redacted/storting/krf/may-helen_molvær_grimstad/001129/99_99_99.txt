  Eg tillèt meg å stille følgjande
spørsmål:

«Når eit samlivsbrot er eit
faktum, og det er born inne i bildet, veit vi at det er viktig å få til
gode avtaler som også ivaretek barnet. Buforhold og økonomi,
herunder bidragsmessige og stønadsmessige forhold, kan
i praksis spele ei rolle i foreldra si oppfatning av kva for løysing som
bør veljast. 

Kva vil statsråden gjere for å sikre
at born får best mogeleg kontakt med begge foreldra etter
samlivsbrot?»

  Eg vil takke statsråden for svaret.
Eg er einig i veldig mykje av det som ho skisserte i svaret sitt.
Dette er krevjande utfordringar, og det er viktig med
ein revisjon av barnelova. Det synest Kristeleg Folkeparti er viktig.
Vi har gått ganske djupt inn i denne problemstillinga.

Eg var ganske overraska då eg las
intervju med barne- og familieministeren i «Tidskriftet
2 foreldre» nr. 1,       2. juni 2000. Der blir ho spurd
om dette temaet når det gjeld modernisering av norsk barnelov,
og fekk spørsmål om det er nokon skiljelinjer
som går mellom partigrupperingar, t.d. når
det gjeld denne problemstillinga. Der svarar statsråden
følgjande:

«Når
det gjelder partipolitiske skillelinjer, går dette i stor
grad mellom KrF og de andre partiene. KrF har fokusert på kjernefamilien
og tar ikke innover seg dagens virkelighet. Ingen av oss ønsker
seg skilsmisse, men det finnes. Se på hvor mange barn som
lever sammen med bare en av foreldrene sine. Det er en virkelighet
vi ikke kan vedstå oss utad.» (Presidenten klubbar.) «KrF
fokuserer på kjernefamilieideologien» – eg
er straks ferdig, president – «og at det er mor
som skal ha barna. Regelverket må tilpasses samfunnet.
Vi kan ikke vedta at alle skal leve i fred og fordragelighet.» 

– Lenger kjem eg ikkje. (Presidenten
klubbar.) Eg er eigenleg sjokkert over at ein statsråd
uttalar seg på denne måten.

 Det er alltid vanskeleg å avgrense
tida når vi har ein debatt om familiepolitikk, men eg tillèt
meg å stille eit nytt spørsmål til barne-
og familieministeren:

«Samlivsbrot vedkjem mange born. Over
halvparten av ektepara som blei skilde i 1999, hadde born under
18 år. Totalt dreidde det seg om 9 000 born. I tillegg
kjem dei borna som hadde sambuande foreldre. På denne bakgrunnen
synest behovet for samlivstiltak stort. Det synest som om det er
blitt meir allment akseptert å søke hjelp også for
problem som dreier seg om familiens indre liv, før problema
har blitt for store.

Kva vil statsråden gjere for å imøtekomme
behovet for å førebygge og gi hjelp når
problema oppstår?»

  Eg takkar statsråden for
svaret. Eg er samd i at det er viktig med god fagleg utvikling både
innan familievern og når det gjeld samlivstiltaka. Arbeidarpartiet
har kvart år hatt ein tendens til å vilje
kutte i dei midlane som er sette av til samlivstiltak. Det skjedde
også i samband med neste års budsjett, og vi har
gjennom forliket fått til ein auke. No skal ikkje dette
vere nokon budsjettdebatt, men ein ser gong på gong at
Arbeidarpartiet går til angrep på desse midlane.
Derfor har eg lurt på kva slags grunnhaldning Arbeidarpartiet
har til førebygging. Vi får ofte den oppfatninga
av måten Arbeidarpartiet omtalar Kristeleg Folkeparti
på, at det å drive førebygging er å moralisere, men ut
frå det statsråden her seier, verkar det som om
ho er oppteken av å førebygge. Ved å førebygge
kan ein også vere med og forhindre samlivsbrot, og det
er alltid vanskelegare og meir konfliktfylt å reparere
enn å førebygge. Av omsyn til alle borna
som opplever dette, er det viktig.

Vil statsråden i framtida halde fram
med å nedprioritere samlivstiltak, etter at vi endå ein
gong har fått auka posten?

