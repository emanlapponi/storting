Interpellanten retter søkelyset mot et viktig og utfordrende område. Det er fortsatt mye ugjort innenfor likestillingsarbeidet.




Sonja Irene Sjøli er i sin interpellasjon opptatt av at det fortsatt er få kvinner i lederposisjoner i statlig sektor. For oss som er opptatt av likestilling mellom kvinner og menn, er ikke antallet kvinnelige toppledere tilfredsstillende.




Statsråden har redegjort grundig om hvordan Regjeringen arbeider systematisk for å oppfylle målsettingen om 30 pst. kvinner i ledelsen i offentlig forvaltning innen utgangen av 2001. Det er åpenbart at staten har en særlig forpliktelse til å være pådriver og forbilde i likestillingsspørsmål.




Noen vil kunne tolke denne debatten dit hen at det utelukkende er et mål i seg selv å sørge for å rekruttere flere kvinner inn i ledende stillinger. Men jeg vil også understreke betydningen av de erfaringer og kvalifikasjoner kvinner bidrar med på alle plan i samfunnet. Det er en berikelse for et lederskap å inneha størst mulig bredde i sin samlede kompetanse. Det er alltid urovekkende når ett kjønn ensidig dominerer en arena i arbeidslivet. 




Arbeidet for likestilling må også fokusere sterkt på andre nivå enn på toppledere. Det er f.eks. et mål å få flere menn til å arbeide innenfor kvinnedominerte yrker, som f.eks. i barnehage og helsesektor. Undersøkelser viser at det er forskjell på arbeidsmengden til mange kvinner og menn. Det er stor differanse mellom kvinners og menns gjennomsnittlige arbeidstid pr uke. Menn arbeider betydelig mer enn kvinner. 




Det er videre verdt å merke seg at mannen ikke i vesentlig grad øker innsatsen i hjemmet når kvinnen er yrkesaktiv på heltid, i forhold til menn som har hjemmearbeidende ektefeller. Der begge to er yrkesaktive, viser det seg at kvinnene bruker nesten dobbelt så mye tid på husarbeid som menn.




Det ser altså ut til at kvinners innsats i hjemmet er relativt stabil uavhengig av yrkesaktiviteten utenfor hjemmet. På denne bakgrunn har begrepet dobbeltarbeidende kvinner oppstått. Det er dermed ikke rart at vi har en del slitne kvinner i vår midte som kanskje ikke orker nok en utfordring: topplederjobb i staten. Derfor er det viktig – i tillegg til alle gode tiltak statsråden har nevnt som en jobber med i likestillingsperspektiv – at vi jobber med likestillingen på absolutt alle felt, helt fra barndommen av. Likestillingsarbeidet blir vi aldri ferdig med, det må det arbeides kontinuerlig med slik at vi når de mål vi ønsker, og at vi – som tatt opp i denne interpellasjonen – får flere kvinnelige toppledere i offentlig sektor. 




Jeg er glad for at Regjeringen tar likestillingsutfordringene på alvor, at den er villig til å sette i verk tiltak og vil følge utviklingen nøye, og at den, hvis man ikke når de mål som er satt, er villig til å se på nye virkemider.




