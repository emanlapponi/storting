 Sidan saksordføraren, Einar Steensnæs, ikkje kunne vere til stades i dag, vil eg seie nokre ord om Dokument nr. 8:30 frå stortingsrepresentantane Odd Roger Enoksen, Marit Arnstad og Åslaug Haga om tiltak for å sikre og skape nye arbeidsplassar i Finnmark basert på marine ressursar.




Det er ein samla komite som ser at Finnmark står overfor ei rekkje viktige utfordringar når det gjeld utviklinga i marin sektor. Enkelte delar av næringslivet har store utfordringar. Den internasjonale konkurransen blir stadig sterkare, og handelsmønster blir endra. Dette merkar ein godt i mange næringar og bransjar. Ikkje minst merkar ein det godt i enkelte distrikt og regionar.




Situasjonen som Finnmark opplever, viser dette, men han viser også kor kompleks og samansett utfordringa er. Stadig fleire bransjar og næringar opplever internasjonal konkurranse. Forskjellen er at mindre samfunn og regionar vil kunne vere meir sårbare overfor store endringar ut frå den gitte næringsstrukturen dei har. Ei vekstkraftig næringsutvikling er avhengig av gode prosjekt og investeringar. Gode prosjekt og investeringar gir arbeidsplassar, og arbeidsplassar gir busetjing. Samtidig kan det vere ei utfordring å få dette til i alle delar av landet. Derfor treng ein både gode generelle og selektive verkemiddel i nærings- og distriktspolitikken.




Komiteen viser til at bortfall av russisk torsk til foredlingsanlegga i Finnmark, konkurranse frå lågkostland og nødvendige kapasitetstilpassingar både på sjø og på land har skapt problem for næringa. Det synest ikkje å vere ueinigheit om kva som er situasjonsbeskrivinga for Finnmark. Utfordringa ligg i korleis dei skal klare å omstille seg. Finnmark er godt i gang, og sjølv om den marine næringa utgjer, og vil utgjere, hovudtyngda i Finnmarks næringsliv, er det også andre bransjar, som f.eks. reiseliv og turisme, som kan bidra til ytterlegare næringsutvikling og verdiskaping. Nye marknadsmoglegheiter austover mot Russland kan også etter kvart, og ikkje minst når Russland blir WTO-medlem, bli svært interessant.




Sjølv om situasjonen i Finnmark i dag er tøff, kjem det positive signal frå delar av næringslivet i Finnmark, der bl.a. utviklinga av situasjonen på arbeidsmarknaden er god.




Ut frå summen av utfordringar som Finnmark er i, blei det i budsjettet løyvt 75 mill. kr til nasjonale tiltak for regional utvikling for å skape ny sysselsetjing i Kyst-Finnmark – dette for å leggje til rette for nye arbeidsplassar i nokre særleg vanskelegstilte kommunar for å bøte på ein alvorleg situasjon med nedlegging og tap av arbeidsplassar og fråflytting. Her vil eg vise til dei ulike partia sine merknader og forslag i budsjettinnstillinga.




Komiteen har ikkje gått inn i dei konkrete forslaga i Dokument nr. 8-forslaget, men har vist til dei midlane som har blitt løyvde, og den varsla stortingsmeldinga om marin verdiskaping, der ein kan sjå forslaget i samanheng med drøftinga av den overordna politikken for marin verdiskaping.




