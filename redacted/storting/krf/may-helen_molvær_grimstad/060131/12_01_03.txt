 Jeg vil takke statsråden for svaret på interpellasjonen. Jeg er glad for at man vil følge opp utredningen i forhold til de ensliges levevilkår og dermed styrke kunnskapsgrunnlaget.




Når det gjelder situasjonen til de aleneboende, merket jeg meg at statsråden sa at man vil komme tilbake til Stortinget på en egnet måte. Jeg oppfattet det litt uklart, men det jeg da lurer på, er om Regjeringen vil komme med en egen stortingsmelding, slik den forrige Regjeringen varslet. Det ville være en god anledning for Stortinget til i full bredde å gå gjennom situasjoner og utfordringer knyttet til de enslige.




Det de enslige har felles, er at de bor alene og har én inntekt. Ellers er de like forskjellige som resten av befolkningen. Så det kan være mange ulike ting man ønsker å se på her. Men vi vet at hver tredje husstand består av én person, så dette gjelder veldig mange.




Vi vet også at status kan endre seg over tid. De som er aleneboende, kan bli samboende eller gifte seg etter en periode, eller det kan bli samlivsbrudd. Om man bor alene eller sammen med flere kan for enkelte personer endre seg over tid. Men vi vet at det er en trend at stadig flere bor alene.




Jeg kunne tenke meg å få et tydelig svar på dette, nettopp fordi den forrige regjeringen varslet at man ville løfte dette opp og legge fram en egen stortingsmelding slik at man kunne drøfte det. Betyr det statsråden sa, at man ikke har tatt stilling til om det skal komme en egen stortingsmelding, eller er Regjeringen usikker på på hvilken måte man vil angripe disse utfordringene i forhold til Stortinget? Det ville være fint om statsråden kunne svare på det. Jeg håper jo på at man kommer med en egen melding om dette.




