 Tusen takk til alle som har deltatt i debatten. Jeg synes det har vært en interessant debatt, hvor en på tvers av alle parti har vist et engasjement i forhold til de aleneboendes situasjon.




Jeg kan ikke la være å komme med en kommentar til Tove Karoline Knutsen, siden hun på tampen her var innom at en forbinder Kristelig Folkeparti med kjernefamilien. Kristelig Folkeparti er opptatt av familiepolitikken og har i mange år vært tydelig og profilert i kampen for småbarnsforeldre, i kampen for barnehageplasser, i kampen for kontantstøtte, i kampen for samlivstilskudd, men Kristelig Folkeparti har også vært opptatt av at vi må ha en politikk for alle typer grupper, at familien er mangfoldig, at folk velger å leve på ulike måter, og at også de aleneboende er en viktig gruppe oppi dette. Derfor har vi, når vi har vært i regjering – selv om det kanskje ikke har vært like synlig som andre ting – også vært opptatt av de aleneboendes situasjon. En del tiltak ble satt i gang, men samtidig så vi at en måtte gjøre mer for de aleneboende. En så at det var en voksende gruppe. Derfor fikk SSB i oppdrag å utrede de ensliges levevilkår, og derfor satte vi i gang et arbeid med en stortingsmelding, som en hadde til hensikt å legge fram i år.




Når jeg har reist denne interpellasjonen for at vi kunne få drøfte disse problemstillingene, er jeg glad for at det er en bred enighet. Det som overrasker meg litt – jeg trodde det hadde kommet et annet svar fra statsråden – er i forhold til dette med stortingsmelding. Arbeiderpartiet, ved sekretær for programkomiteen, Snorre Wikstrøm, sendte for en tid tilbake et brev til Ensliges Landsforbund hvor de sier følgende:







«Vi slår også fast i programmet at vi vil utrede ensliges levekår, og vi kan klart svare JA på deres konkrete spørsmål om vi støtter framleggelse av en stortingsmelding om enslige i 2006. Det ønsker også Arbeiderpartiet å gjøre.»




Derfor trodde jeg egentlig at en hadde konkludert med at det ville bli en stortingsmelding. Jeg håper at Regjeringen i hvert fall ikke kommer med noen få sider i en budsjettproposisjon, hvor det lett vil drukne i andre ting. For når det gjelder alle disse utfordringene vi snakker om, å samordne kanskje en del av avgiftene og informasjonen, vil nettopp det at det blir en egen, bred sak, kunne virke informativt ut til kommunene, for noe av dette ligger innenfor det kommunale selvstyret, hvor vi kan være med og legge en del av premissene. Derfor trodde jeg at konklusjonen ville være at det ble bred enighet om det i dag, men jeg håper fortsatt at Regjeringen vil fokusere sterkt på dette, og så får vi se hva konklusjonen blir fra Kristelig Folkepartis side. Så håper vi at det blir en stortingsmelding.




Takk for debatten.




