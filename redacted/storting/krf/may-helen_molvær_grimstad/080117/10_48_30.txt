 Eg vil takke statsråden for svaret, og eg vil takke for engasjementet i saka. Men eg vil samtidig seie at når det gjeld beslutningsgrunnlaget med omsyn til å gjere ordninga med eit utgreiingsteam som det som er i Vest-Agder, til ei landsdekkjande ordning, burde det ikkje vere vanskeleg å gå inn og føreta ei ny evaluering, dersom statsråden meiner det trengst. Dei erfaringane vi har blitt fortalt om, er veldig gode, og det er ein veldig flott måte å jobbe på for dermed å få fanga opp ein del av dei utfordringane ein har. Eg vil be statsråden om raskast mogleg å sjå på det.




Så vil eg seie at når det gjeld denne aksjonen www.reddesmå.no, som blei opna i går, har ein allereie fått nesten 1 000 underskrifter. Det er eit engasjement ute blant folk, og det er mange utfordringar på feltet. Ei av utfordringane når det gjeld dette med grunnutdanninga og vidareutdanninga i arbeid med barn, er at ein i fagplanane må inkludere kunnskap om seksuelle overgrep, vald og omsorgssvikt. Rammeplanane for allmennlærar- og førskulelærarutdanninga er svært overordna og generelle i forma, og utdanningsinstitusjonane er delegerte stor fagleg fridom til å utforme undervisninga. Når det gjeld samarbeidet med barnevernet generelt og bekymringsmeldingar spesielt, er dette ikkje omtalt i rammeplanane, og rammeplanane seier at høgskulanes fagplanar skal dekkje emnet «barn i krise», ein har også nemnt overgrep og omsorgssvikt. Det er ikkje nemnt i rammeplanen kor mykje undervisning ein skal gi om dette - eller på kva slags måte.




Når det gjeld korleis temaet barnevern og bekymringsmeldingar er dekt opp i undervisninga, melder utdanningsinstitusjonane sjølve tilbake at dette er dekt opp, og det verkar generelt som om dei meiner at undervisninga er tilstrekkeleg på dette området.




Ein rapport frå Nasjonalt kunnskapssenter om vald og traumatisk stress viser likevel at allmennlærar- og førskulelærarstudentar ikkje får tilstrekkeleg kunnskap om barns rettar, om vald og seksuelle overgrep og om samtalemetodikk - kunnskap som er nødvendig for å fange opp barnet og hjelpe det med å få nødvendig støtte. Den nyleg framlagde handlingsplanen mot vald i nære relasjonar inneheld heldigvis tiltak for å styrkje kompetansen til lærarar og førskulelærarar, men eg vil be statsråden vere spesielt merksam på at dette blir følgt opp, for dei tilsette som ein møter innanfor førskulelærar- og læraryrket, seier at dette ikkje er godt nok. Det hjelper ikkje at lærarinstitusjonane seier at det er godt nok, når dei som er barna nærmast, meiner at dette feltet ikkje blir følgt opp.




Eg håper at statsråden vil ta tak i dette, for nøkkelen for å få inn fleire bekymringsmeldingar er kompetansen i barnehagar og skular.




