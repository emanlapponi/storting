 Ein amerikansk forfattar har uttalt om ekteskap: For å få i stand eit ekteskap trengst to personar: brura og mor hennar.




Dagens interpellasjon om ekteskap etterlyser meir utfyllande svar frå Regjeringa. Regjeringa har gjennomført ei høyring om forslag til endring av ekteskapslova og vil snart leggje fram ei sak for Stortinget. Forslaget som ligg i høyringsnotatet, inneber ei rekkje endringar som har konsekvensar for både barn og vaksne:










Ekteskapslova blir endra slik at ekteskapet blir likestilt for heterofile og homofile par.







Partnarskapslova opphøyrer, og dagens partnarskap og ekteskap blir konvertert til ny ekteskapsordning. Viss ektepar ikkje ønskjer å bli overførte til ei ny kjønnsnøytral ekteskapsordning, blir dei då automatisk skilde? Og kva med partnarane?







Kyrkje- og trussamfunn får rett til å vie homofile og lesbiske, men ikkje plikt til det.







Bioteknologilova blir endra slik at lesbiske får anledning til assistert befruktning.







Barnelova blir endra slik at ei ikkje-biologisk mor til barn fødde i lesbisk ekteskap blir medmor.







Adopsjonslova blir kjønnsnøytral, og homofile og lesbiske par kan vurderast som adoptivforeldre.







Noreg seier opp den europeiske konvensjonen om adopsjon på grunn av at lovendringa som blir foreslått, er i strid med konvensjonen. 




Som politikarar har vi eit ansvar for å lage gode rammer for folks samliv, oppfordre til forplikting og vareta barn sine rettar uavhengig av dei vala foreldra tek. Kristeleg Folkeparti meiner desse omsyna kan varetakast gjennom dagens lovverk.




Partnarskapslova gir homofile og lesbiske eit juridisk rammeverk rundt livet deira. Kristeleg Folkeparti er oppteke av å sikre alle barn god kontakt med begge foreldre, uavhengig av om dei er biologiske foreldre eller ikkje. Når eit barn blir født inn i eit etablert partnarskap og er planlagt i familien, meiner Kristeleg Folkeparti at vi må sikre barns rettar til ein god kontakt med begge foreldre. Derfor støttar vi forslaget frå Regjeringa om å lovfeste retten til foreldrepengar og lønna permisjon for begge foreldre ved stebarnsadopsjon i registrerte partnarskap.




Kristeleg Folkeparti meiner at mange sterke argument taler mot Regjeringas forslag. Spørsmålet om barns oppvekstvilkår dreier seg ikkje om om homofile har like god omsorgsevne som andre, noko dei sjølvsagt har. Spørsmålet handlar om stabilitet i samlivet og kva vekt ein tillegg det at barnet har både mor og far som rollemodellar for identitetsutvikling i sitt daglege oppvekstmiljø. Det må understrekast at mange barn får ein god oppvekst utan å ha både ein far og ei mor hos seg. Likevel er det noko anna å sjå alternative familiekonstellasjonar som likestilte ordningar og som like ønskjelege på barnas vegner.




Forslaget om kunstig befruktning av lesbiske bryt med prinsippet om foreldreskapets biologiske forankring. Forslaget reiser også ei rekkje spørsmål som vi saknar eit svar på: Dersom lesbiske skal kunne få kunstig befruktning, kva skal vi då med far? Er pappa berre viktig når det allereie er utvikla ein relasjon mellom far og barn? Er far viktig utelukkande for likestilling og for å avlaste mor, eller er han også viktig for barnet?




Det mest nærliggjande svaret bør vere at far er viktig for barnet, rett og slett i kraft av å vere far. Regjeringas forslag tyder på at dei tenkjer annleis, utan at det er noka grunngjeving. Det blir heller ikkje gitt noko klart svar på kvifor lesbiske får moglegheit til kunstig befruktning, medan homofile blir nekta å bruke surrogatmor. Her er det ein logisk brest. Eller er det å opne opp for surrogatmor det neste steget Regjeringa vil ta?




Ein fransk parlamentarikarrapport frå januar 2006 avviser ei kjønnsnøytral ekteskapslov grunna barnets rettar. I tillegg ser vi at Regjeringa ikkje har føreteke noka konsekvensutgreiing av forslag til kjønnsnøytral ekteskapslov. Eg håpar Stortinget vil gå grundig inn i saka og unngå å gjere eit forhasta vedtak som endrar både ekteskapslova, adopsjonslova og bioteknologilova.




Dette handlar ikkje om om ein respekterer homofile eller ikkje. Dette handlar om kva lovverk vi skal ha. Når May Hansen seier at ein no kjempar for å forhindre diskriminering av menneske, og at barn av lesbiske og homofile skal få dei same rettane som andre barn, vil eg seie at dette er ei endring av lovverket slik at barn i mindre grad vil kunne ha rett til ei mor og ein far.




