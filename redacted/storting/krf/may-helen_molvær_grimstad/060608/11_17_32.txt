 Eg vil nytte anledninga til å takke for debatten.




Kristeleg Folkeparti er for valfridom og for likestilling. Kristeleg Folkeparti har vore aktivt i forhold til å styrkje likestillinga. Når det gjeld fedrekvoten, som blir vedteken seinare i dag, er det faktisk opphavleg eit forslag frå Bondevik II-regjeringa om å utvide fedrekvoten øyremerkt far. I motsetning til Framstegspartiet vil vi bruke mild tvang mot far for å styrkje likestillinga, fordi ein ser at ved å ha enkelte verkemiddel som er øyremerkte far, blir far meir delaktig i omsorga for barna heilt frå dei er små, og det er ei god investering både for familien som heilskap og ikkje minst for barna.




Når det gjeld dette forslaget om syskenbonus, er det ikkje slik at vi etter at vi har gått ut av regjering, plutseleg har teke det opp i ein interpellasjon. Dette er jo ei sak som vi arbeidde med då vi var i regjering, og ein einstemmig komite på Stortinget slutta seg i førre periode til ein merknad der ein sa at det var positivt at departementet såg på dette. Og når vi har gått ut av regjering, er det jo interessant å finne ut korleis den nye regjeringa følgjer opp det arbeidet som var sett i gang. Derfor synest eg det var viktig å få lufta denne saka i dag, for å finne ut korleis Regjeringa ville følgje ho opp. Eg skjøner at det her er ulike synspunkt, men at Regjeringa vil leggje det fram og utgreie det på ein ordentleg måte.




Når det er sagt, er det, sjølv om ein kan ha ulike svar på ulike problem, viktig for Kristeleg Folkeparti at ein gir eit visst handlingsrom for foreldra til å velje sjølve. Når det gjeld dei som ikkje har opptent lønna svangerskapspermisjon, har Kristeleg Folkeparti eit ønske om at eingongsstønaden blir auka til 2 G. Men når det gjeld dei tiltaka ein har, skal vi ikkje snu det og seie at vi ikkje skal ha fedrekvote som er øyremerkt far. Nei, vi skal ha ein aktiv politikk i forhold til likestilling og i forhold til familien. Men det er jo slik, som nokre har nemnt her, at det er når ein går ut i jobb igjen, at ein opplever tidsklemma. Då er det enkelte som kanskje ikkje rekk å kome ut i jobb igjen før dei er blitt gravide på nytt, eller som kan kjenne seg stressa på at dei må kome i jobb før dei får barn nr. 2. Dette vil kanskje vere eit tilbod som nokre få ønskjer å benytte seg av, slik at moglegheita ligg der dersom ein i ein periode ønskjer å velje litt annleis. Det er ikkje noko mål for Kristeleg Folkeparti at dette skal vere ei ordning som flest mogleg skal benytte seg av, men vi vil gi ein valfridom, slik at foreldra sjølve kan få avgjere korleis dei vil ha det. Det trur eg kan vere ei god ordning – med litt mindre stressnivå og litt meir valfridom.




