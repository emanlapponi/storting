 Takk til interpellanten. Dette er et viktig tema, et tema vi har brukt mye tid på i hele høst, både gjennom spørretime og gjennom skriftlige spørsmål, og vi har fått vage svar fra statsråden. 




Daglig leser vi i avisene – og jeg følger spesielt med på det som skjer på Nordvestlandet – om store utfordringer. Kristelig Folkeparti er urolig over at Regjeringen ikke synes å ta tilstrekkelig inn over seg at deler av det internasjonalt konkurranseutsatte næringslivet fortsatt er og vil være rammet av finanskrisen. Statsråden viser i sine svar til dagens ordninger, men vi har hørt lite om hvordan vi skal møte nye utfordringer. Kristelig Folkeparti mener at det må foretas grep i skatte- og avgiftssystemet og foreslår i statsbudsjettet bl.a. en økning av avskrivningssatsene på maskin og utstyr fra 20 til 25 pst., som et målrettet tiltak overfor disse bedriftene. Kristelig Folkeparti er skuffet over at Regjeringen ikke har sluttet seg til dette forslaget. 




For verfts- og leverandørindustrien er det allerede inneværende år svært krevende. Som statsråden nevnte, vil verftene oppleve svært tunge år dersom det ikke kommer nye ordre inn. Flere tusen jobber kan forsvinne, og den norske maritime klyngen risikerer å bli varig svekket som følge av krisen. Kristelig Folkeparti mener at Regjeringen må være villig til å se på et bredt spekter av tiltak for å sikre at dette ikke skjer. 




En av mulighetene i denne situasjonen er å etablere et forsknings-, utviklings- og innovasjonsprogram for utvikling av maritime fornybare energiløsninger rettet mot verftsindustrien, som kan bidra til at skip og installasjoner for fornybar energi, særlig havvindmøller, kan bygges på norske verft i samarbeid med norsk leverandørindustri. Dette vil sikre utviklingen av ny viktig miljøteknologi, samtidig som det kan gi verftene sårt tiltrengt aktivitet. Norge har verdensledende forskningsmiljøer som kan bidra til et slikt program. Leverandørindustrien har på sin side spisskompetanse på produksjon for offshorevirksomhet. 




For kort tid siden besøkte jeg Bergen Group, som er svært positive til et slikt forskningsprogram. Dette ble godt fulgt opp av Norsk Industri. Næringen er parat til å ta nye utfordringer. Vi har også maritime forskningsmiljøer med MARINTEK og NTNU i spissen, som er verdensledende på sine felt. I likhet med næringen mener Kristelig Folkeparti at Norge har svært gode forutsetninger for å finne løsninger innenfor offshore og fornybar energi. Likevel var næringsministeren avvisende i sitt svar på Kristelig Folkepartis brev om å opprette et slikt program om fornybar energi rettet mot verfts- og leverandørindustrien. 




En annen måte å stimulere verftene på kan være sterkere satsing på utviklingen av mer moderne og bærekraftig nærskipsfartsflåte og å investere i nye klimavennlige gassferjer. Begge disse flåtegruppene trenger fornying. I tillegg har Fiskebåtrederens Forbund stilt spørsmål til statsråden om ikke tiden er inne for et stimuleringstiltak for å fornye deler av fiskeflåten. Alt dette handler ikke bare om aktivitet og sikring av kompetansearbeidsplasser, men det vil også være viktige miljøtiltak. 




Som nevnt i tidligere innlegg er leverandørindustrien til offshore avhengig av oljeselskapene. Oljeselskapene kutter aktiviteten, og dette slår umiddelbart negativt ut for industrien. Hva som skjer etter 2009, er svært vanskelig å spå om. På kort og mellomlang sikt vil vi trolig likevel ikke oppleve noen dramatisk negativ utvikling på norsk sokkel. Men bildet kan endre seg dersom den økonomiske krisen blir mer omfattende eller om oljeprisen svekkes. 




Norsk leverandørindustri har et stort internasjonalt marked, og vi forventer at konkurransen hardner til også her. Det industrien trenger nå, er stabile og gode rammevilkår. Dagens aktivitetsnivå på norsk sokkel må videreføres, og vi må ikke minst føre en aktiv letepolitikk. Samtidig må vi forvalte ressursene på en bærekraftig måte, og slik sikre grunnlaget for generasjoner som kommer etter oss. 




Øyvind Korsberg hadde her overtatt presidentplassen. 




