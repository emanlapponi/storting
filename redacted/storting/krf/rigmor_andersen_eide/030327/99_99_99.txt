 

(ordfører for saken): 

Denne saken har sitt utgangspunkt i de pågående forhandlinger mellom EU og Sør-Korea vedrørende rettferdige og gjennomsiktige konkurransevilkår for skipsbyggingsindustrien i EU og Sør-Korea. Det er snakk om å innføre en midlertidig kontraktsrelatert støtte på maksimum 6 pst. for containerskip, produkt- og kjemikalieskip fram til 31. mars 2004, eller fram til en måned etter at kommisjonen i Det Europeiske Fellesskaps Tidende har meddelt at WTO-saken har ført til en løsning, eller har blitt suspendert fordi fellesskapet anser den godkjente protokollen som gjennomført fullt ut.




Noen ord om markedssituasjonen for verftene.




Norske verft konkurrerer i et internasjonalt marked og står i den forbindelse overfor store utfordringer og omstillinger for å klare seg i framtiden.




Vi vet at de tradisjonelle markedene har skrumpet inn, og næringen som i tillegg er svært sårbar, må tilpasse seg denne nye markedssituasjonen. Dette gjøres, og jeg er imponert over hvordan verftene har vist seg konkurransedyktige over tid, på tross av høye lønnskostnader. Dette fikk Møre-benken understreket ved sitt besøk til Ulstein Verkstedsforening i forrige uke. Verftene samler seg mer i klynger i områder hvor det befinner seg flere tilsvarende virksomheter, og satser mer på nisjer, samtidig som de driver merkevarebygging av disse.




Høyt norsk kostnadsnivå, høyt rentenivå og høy kronekurs kombinert med et uttørket marked gjør situasjonen vanskelig for mange verft. Jeg har likevel fått forståelsen av at det også er betydelig overkapasitet innenfor skipsbygging i verden, kombinert med at enkelte land til dels har et åpenbart proteksjonistisk regelverk. Dette er en tøff markedssituasjon i seg selv, i tillegg til at verftene må organisere seg slik at de fortsatt kan leve med svingningene i markedet. Man må være fleksibel for å møte framtiden.




Rosenberg verft er et tilfeldig valgt eksempel på et verft som er effektivt. De har hatt en omlegging mot nye typer oppdrag og i denne sammenheng vist at de er både konkurransedyktige og attraktive. Utfordringen for dette verftet er at deres tradisjonelle marked har blitt altfor lite.




Det er tøffe tider generelt for næringslivet, også for verftsnæringen. Ser vi på verftenes utfordringer over tid, har de klart seg i skarp konkurranse med i sin tid japanske verft, kinesiske verft og østeuropeiske verft. Norske verfts undergang har vært spådd opp til flere ganger, men de har vist en stayerevne og har hatt et produkt og en produktutvikling som står seg i den internasjonale konkurransen over tid.




Til slutt noen ord om rammevilkår. Det er viktig for denne næringen som opererer i et internasjonalt marked, at politikere og myndigheter spiller på lag i forhold til rammevilkår og i forhold til kontraktsbetingelser. Regjeringen foreslår, for å sikre likeartede konkurransevilkår mellom skipsbyggingsindustrien i Norge og skipsbyggingsindustrien i konkurrentlandene i EU, at det innføres en begrenset verftsstøtteordning for containerskip, produkt- og kjemikalietankskip på opp til 6 pst. fra og med 15. mars 2003 til 31. mars 2004, etter mønster av den ordningen som det nå er åpnet for i EU. Dette vil ha en budsjettmessig konsekvens på statsbudsjettet for 2003 på 300 mill. kr. Det er jeg fornøyd med.




