 

(ordfører for saken):

 Fremskrittspartiet foreslår i Dokument nr. 8:106 at Stortinget gir Regjeringen fullmakt til å ettergi 3,6 milliarder kr som er gitt som lån til Oslo Lufthavn AS, Gardermoen.




Det argumenteres i Dokument nr. 8-forslaget med at verdiene fra Fornebu, ca. 2,3 milliarder kr, ikke i sin helhet ble overført til Gardermoen, slik forutsetningen var.




Jeg vil på vegne av komiteens flertall, alle unntatt medlemmene fra Fremskrittspartiet, vise til at det i 1999 ble bevilget 2,3 milliarder 1992-kroner, over Luftfartsverkets budsjett til innskudd i ansvarlig lånekapital fra Luftfartsverket til Oslo Lufthavn AS. Flertallet i komiteen er enig med departementet i at betegnelsene for tilføring av egenkapital til Oslo Lufthavn AS dermed er oppfylt.




Jeg registrerer at forslagsstillerne har endret argumentasjon etter at departementets svar forelå. Jeg siterer fra innstillingen:







«Disse medlemmer mener det er urimelig at flypassasjerene skal betale alle ekstrakostnader som følge av at hovedflyplassen på Gardermoen ble mye dyrere enn om en annen lokalisering var blitt valgt.»




Det er etter mitt skjønn en annen argumentasjon enn det som ligger til grunn i Dokument nr. 8-forslaget. I Kristelig Folkeparti tolker vi snuoperasjonen i argumentasjonen som et uttrykk for at Fremskrittspartiet innser at verdiene fra Fornebu i sin helhet er overført til Gardermoen. Den vanskelige situasjonen for luftfarten og for Luftfartsverkets økonomi vil vi komme tilbake til i de årlige budsjettene. Kristelig Folkeparti er med i flertallet i komiteen, som avviser det fremsatte forslaget i Dokument nr. 8:106.




