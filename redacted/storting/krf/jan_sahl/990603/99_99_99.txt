 Med en parlamentarisk ordbruk tror jeg at jeg vil uttrykke meg sånn at feilinformasjonen ikke blir mer sann om den gjentas mange ganger. 




Representanten Ola Røtvei uttrykte at bare Arbeiderpartiet og SV går inn for høyhastighetsnett til alle brukerne. Representanten Gunn Olsen er forbauset over at sentrum ikke vil instruere Regjeringen i et arbeid som Regjeringen allerede er i full gang med. Og representanten Schjøtt-Pedersen sa i sitt hovedinnlegg at regjeringspartiene vil ikke ha maksimalpris, vil ikke ha leveringsplikt, vil ikke ha framtidsrettede reguleringer.




Dette tror jeg er for drøyt til at folk skal tro på det, i hvert fall etter denne debatten. Og la meg nå slå fast at sentrumspartiene vil ha maksimalpris hvis og når det er nødvendig. Vi vil ha leveringsplikt hvis og når det er nødvendig. Og vi vil ha nye og framtidsrettede reguleringer og ber også sågar Regjeringen arbeide for at EØS-regelverket skal bli framtidsrettet og fleksibelt i så måte. Og vi vil ha et høyhastighetsnett til alle brukerne allerede nå. Det er viktig å understreke at vi ikke skal sitte og vente til en situasjon med underdekning oppstår. Vi skal være i forkant, og vi ber Regjeringen om å være i forkant, slik at utbyggingsplanene hele tiden holdes ved like i forhold til det kravet som i framtida vil bli stilt.




Så til slutt til denne pressemeldingen som det nå nettopp var referert til. Den er i seg selv et studium verdt, bl.a. fordi det hevdes at sentrumspartiene, som tidligere har lagt så stor vekt på samfunnsnyttig styring, nå sier at det er markedet selv på bedriftsøkonomisk grunnlag som skal sikre et likeverdig telenett. Det er jo å snu hele problemstillingen på hodet. Det vi mener, er at det pr. dags dato synes som om markedet vil oppfylle de krav vi har. Og det er det jo virkelig grunn til å glede seg over. Det er ikke markedet som har styringen, men selskapenes planer sikrer i dag en tilfredsstillende utbygging av tilbudet.




Til slutt: Dersom Arbeiderpartiets samferdselsfraksjon skal fortsette med å kommunisere våre standpunkter ut til allmennheten på en slik måte som vi har opplevd i det siste, vil det få store konsekvenser for vår pressedekning.




