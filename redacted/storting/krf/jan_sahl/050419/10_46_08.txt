Det er betryggende å høre at omstillingen i Statens vegvesen etter statsrådens oppfatning så langt er vellykket. Vi vet at statsråden aktivt følger arbeidet i Statens vegvesen for å sikre at omstillingen skjer i samsvar med Stortingets forutsetninger.




Men det var forunderlig å høre representanten Oddbjørg Ausdal Starrfelts begrunnelse for sin kritiske interpellasjon på Politisk kvarter i dag tidlig. Der ble det hevdet at det har blitt større humper i veiene og at det har vært manglende brøyting. Jeg vil tro at opptil flere av disse humpene og hullene i veiene sannsynligvis var der også før omstillingen ble satt i verk. Da synes jeg det er greit å kunne vise til at nettopp vår regjering har prioritert å fjerne noen av disse humpene ved økt satsing på vedlikehold, og at begrunnelsen for omstillingen er å få ytterligere midler til opprusting av veinettet. Jeg skulle gjerne fått en dokumentasjon på at hullene i veibanen er blitt større etter at omstillingen i Statens vegvesen ble satt i gang. Men jeg har stor forståelse for at interpellanten ikke har kapasitet til å gå rundt med tommestokken.




Det er allerede dokumentert at konkurranseutsettingen har gitt gode resultater for drifts- og vedlikeholdssiden. En nettogevinst på 10–15 pst. gir betydelig mer vedlikehold for pengene. Dette skal komme brukerne til gode ved færre hull og humper i veiene.




Så vil jeg også understreke følgende: I Kristelig Folkeparti var vi forberedt på at en så omfattende omstilling måtte ta både tid og ekstra ressurser i omstillingsperioden. All omstilling er utfordrende, både for ledelsen og for de ansatte. Jeg vil gi ros til alle involverte i omstillingsprosessen som har vært med på å bidra til et vellykket resultat så langt.




I Kristelig Folkeparti ser vi fram til de planlagte interne og eksterne evalueringene av omleggingen som vil komme. Først når gode og omfattende evalueringer av iverksettelsen av våre vedtak foreligger, vil vi få vite om våre forutsetninger og intensjoner oppfylles fullt ut. I mellomtiden stoler Kristelig Folkeparti på at statsråden følger med i utviklingen og underveis sørger for at prosessen går på en best mulig måte.




