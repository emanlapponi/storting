 For Kristelig Folkeparti er det viktig å gi sin fulle støtte til den prioriteringen av sikkerhet i luftfarten som samferdselsminister Skogsholm vektlegger så sterkt.




Det er ingen tvil om at omstillingsprosessen som norsk luftfart er i ferd med å gjennomføre, er omfattende. Den omstillingen som Stortinget har vedtatt, er omfattende, men omstillingsprosessen skal gå sin gang. Ingen skal noensinne være i tvil om at mens denne omstillingsprosessen pågår, har sikkerheten første prioritet.




Jeg er glad for at det er bred enighet i Stortinget og departementet om at sikkerheten i luften skal ivaretas mens vi foretar de omstillingene vi nå gjør. Samtidig må det være helt klart at omstillingsprosessen som er på gang, skal fortsette, selv om tempoet må settes noe ned. Kristelig Folkeparti holder stø kurs i lokaliseringssaken. Vi vil fortsatt flytte hele Luftfartstilsynet til Bodø. Flyttingen er vedtatt av Stortinget og skal gjennomføres. Luftfartsmiljøet i Bodø er solid og har allerede ansvaret for en betydelig del av den sivile så vel som den militære luftfarten i landet. Bodøs solide luftfartsmiljø ønsker tilsynet velkommen til byen.




Kristelig Folkeparti støtter statsrådens vurdering av en midlertidig deling og understreker svært sterkt, som statsråd Skogsholm også gjør, at en slik eventuell oppdeling av Luftfartstilsynet ikke skal være permanent. Enkelte funksjoner kan beholdes i Oslo for en periode, men ikke på fast basis. Det må overhodet ikke være et alternativ at vi får en permanent deling, med et stort regionalkontor som ligger i hovedstaden, mens et lite hovedkontor ligger i Bodø.




Kristelig Folkeparti stiller seg positiv til å innføre tiltak og lage konkrete handlingsplaner for den videre flytteprosessen. Deriblant ser vi på muligheten for å opprette en egen prosjektorganisasjon som kan styre flytteprosessen fra Bodø. Jeg tror det er nødvendig av to årsaker: for å skape ro blant allerede ansatte i Bodø, og for å gjøre den videre ansettelsesprosessen troverdig.




Vi har full tillit til at statsråden og Regjeringen vil finne gode løsninger som ivaretar de overordnede hensyn, at det blir gjennomføring av Stortingets vedtak og videreføring av dagens sikkerhetsnivå i norsk luftfart.




