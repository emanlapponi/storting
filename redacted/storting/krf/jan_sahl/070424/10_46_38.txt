 Sikkerhetspolitikk i nord er et svært viktig tema. Det står mange fine ord i Soria Moria-erklæringen om at den rød-grønne regjeringen ser nordområdene som Norges viktigste strategiske satsingsområde i årene som kommer. Vi har merket oss at forsvarsministeren har lovet at Forsvarets tilstedeværelse i Nord-Norge skal holdes på et høyt nivå, og at beredskap langs kysten skal prioriteres høyt. Ved framleggelse av Regjeringens nordområdestrategi i Tromsø ble dette gjentatt.




Men, som interpellanten har understreket, er det blitt bemerkelsesverdig stille rundt dette temaet fra regjeringshold. Det ble skapt store forventninger. Men hvor er de konkrete resultatene blitt av? Vi har i den senere tid opplevd eksempler på at Regjeringen har løpt fra helt konkrete løfter i nordområdestrategien, og i Kristelig Folkeparti er vi redde for at militær tilstedeværelse skal lide samme skjebne.




Norge står overfor en rekke faktiske og potensielle sikkerhetspolitiske utfordringer i de store norske havområdene i nord. Både Norges målsetting om en bærekraftig forvaltning av levende ressurser og vår petroleumsvirksomhet kan medføre utfordringer som kan få sikkerhetspolitisk karakter. Manglende internasjonal aksept for norsk jurisdiksjon i fiskevernsonen, den uavklarte delelinjen med Russland og det faktum at nordområdene fremdeles har stor militærstrategisk betydning for Russland, er faktorer i så henseende. En stabil utvikling i nord basert på en konsekvent og forutsigbar norsk politikk i området samt et konstruktivt samarbeid både med Russland og med våre allierte partnerland er av denne grunn sentrale mål for landet. Forsvaret er gjennom sin evne til overvåking, suverenitetsutøvelse og myndighetsutøvelse et av Norges viktigste redskap for å oppnå dette målet.




I 2005 møtte statsminister Bondevik president Putin i Moskva. Her var nordområdene et viktig tema, og samarbeid om olje og gass i nord kom høyt på dagsordenen. Det ble avtalt et strategisk partnerskap hvor bl.a. norsk deltakelse på russisk sokkel var et hovedtema.




Utenriksminister Gahr Støre gav utrykk for stor optimisme om løsning på delelinjeproblematikken tidlig i den nye regjeringsperioden. Så kan man spørre: Hvordan har det gått? Vi kan konstatere at det for tiden er slik at den rød-grønne regjeringen sliter med forholdet til Russland. Optimismen er byttet ut med pessimisme både når det gjelder norsk deltakelse på russisk sokkel, og når det gjelder delelinjeforhandlingene. Vi har med en stormakt å gjøre som definerer sin egen dagsorden, og for Norges vedkommende blir det svært viktig å være tålmodig. Vi må fortsette arbeidet med å utvikle gjensidig tillit og samarbeid med Russland, vise fasthet i fortsatte forhandlinger, utøve en troverdig, konsekvent og forutsigbar myndighet i nord og søke støtte hos våre samarbeidspartnere.




Norges posisjon som en stor og troverdig energieksportør gir Norge og våre nærområder økt internasjonal betydning. Det er derfor avgjørende at vi har en langsiktig politikk som sikrer stabile energileveranser og trygge transportruter. Forsvaret må derfor i større grad enn i dag innrettes mot å håndheve suverenitet og sikre stabilitet i våre havområder.




Om Norge mener alvor med satsingen i nord, må det signaliseres gjennom et synlig militært nærvær. I Kristelig Folkeparti er vi opptatt av at Forsvarets tilstedeværelse i nord skal være tydelig og forutsigbar. Det skal ikke herske noen tvil om at Norge vil hevde sine interesser, og derfor må Forsvaret være en del av det daglige bildet i nord. Permanent tilstedeværelse er viktig for å kunne håndtere situasjoner raskt og effektivt og for å unngå forflytting av styrker. Forflytting kan resultere i en utilsiktet opptrapping av en situasjon.




For å kunne håndtere kritiske situasjoner i nord raskt og effektivt må en ha en nødvendig kommandostruktur i landsdelen. Krisestyringskommandoen for nordområdene på Reitan spiller en sentral rolle i denne sammenhengen, og Landsdelskommando Nord-Norge har kompetanse til å kunne ta på seg flere oppgaver. Hvis nordområdestrategien skal ha et reelt innhold, er tilstedeværelse av en kommando i nord med nødvendige fullmakter og kapasiteter en forutsetning.




Vi venter i spenning på Forsvarsstudien 07 fra forsvarssjefen og konklusjonene fra det tverrpolitiske forsvarsutvalget. I mellomtiden skal det ikke herske tvil om at Kristelig Folkeparti vil ha en tydelig og forutsigbar militær tilstedeværelse i Nord-Norge.




