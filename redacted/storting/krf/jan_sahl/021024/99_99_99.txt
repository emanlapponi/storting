 Med bakgrunn i ett års erfaring fra arbeidet i Nordisk Råd er jeg positivt overrasket over drivet og viljen til å forsterke og bygge ut det nordiske samarbeidet. Den nordiske fellesskapsfølelsen er sterk, og Ole Norrbacks rapport «Nordboernes rettigheter» har skutt fart i arbeidet med å legge forholdene til rette for utvidet nordisk samarbeid. Norrbacks rapport har vist at det er nok av oppgaver å ta fatt i for å fjerne hindringer for samarbeidet. Og jeg er svært glad for at Ministerrådet nå har understreket sterkt at de nordiske regjeringer årlig skal rapportere om hvordan rekommandasjonene fra Nordisk Råd er fulgt opp i det enkelte land. Det skal ikke underslås at det til tider er svært vanskelig å finne ut av oppfølgingsgraden i de enkelte land når det gjelder de rekommandasjoner som er fattet. Jeg forutsetter derfor at vi nå nasjonalt tar vårt ansvar for oppfølging og rapportering og dermed bidrar til større oversikt over fremdriften i det nordiske samarbeidet.




Som medlem av velferdsutskottet vil jeg kort nevne noen av de sakene som vi jobber med der for tiden. I de siste ti år har telemedisin i ulike former blitt en stadig mer sentral del av helsetilbudet i alle nordiske land. Velferdsutskottet har grepet fatt i dette og holdt seminar, og man har bedt Nordisk Råd om å gi økonomisk støtte til Nasjonalt senter for telemedisin i Tromsø, som skal utrede og komme med forslag til løsninger på juridiske hindringer for telemedisin over landegrensene i Norden. Jeg konstaterer og er glad for at Norge her er i førersetet. Det er ikke tvil om at dette vil komme forskermiljøet i Tromsø og Norden for øvrig til gode.




Narkotikaproblemet har lenge stått på Nordisk Råds dagsorden. Flere rekommandasjoner ligger i systemet. Velferdsutskottet finner nå tiden inne for å rydde opp i tidligere rekommandasjoner og starte en ny offensiv på narkotikapolitikkens område. For å få best mulig resultat vil utskottet arrangere høringer og seminarer i samarbeid med andre utskott for å identifisere de områdene der nor-disk nytte best kan oppnås. Målsettingen er å samle trådene til et nytt utskottsforslag for å bekjempe narkotika i Norden.




Et hovedtema for det norske formannskapet i Nordisk Råd er barn og unges oppvekstvilkår i Norden. I tillegg til det som vår samarbeidsminister allerede har understreket er gjort, har velferdsutskottet tatt opp tråden og satt ned en arbeidsgruppe for barn og unge som har startet et spennende arbeid for å kartlegge og komme med forslag til tiltak for å styrke barn og unges oppvekstsituasjon i de nordiske land, Baltikum og Nordvest-Russland. De sosiale forhold for barn og unge på Grønland skal også ha særskilt oppmerksomhet, med utgangspunkt i et forslag som allerede ligger til behandling i Nordisk Råd.




Sosial- og helsespørsmål, rasisme og fremmedfiendtlighet, barn og unges medbestemmelse, kriminalitet og rusproblemer er områder som denne gruppen skal fokusere på. Gruppen skal legge fram forslag til prioritert handlingsplan for barn og unge i Norden innen juni 2004.




Til slutt: Opprettelsen av opplysningstelefonen «Hallo Norden» har vært en suksess. Her har vi fått en kanal der nordiske borgere får lufte sine grenseoverskridende problemer. Og ikke mindre viktig: Nordiske politikere får presentert utfordringer for det nordiske samarbeidet framover – og utfordringene står i kø. Nordiske borgere har store forventninger til at grensehindringer skal løses, og i så måte er det Kristelig Folkepartis ønske at 50-årsjubileet også skal markere starten på et styrket nordisk samarbeid i framtiden.




