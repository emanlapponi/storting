 Stortingsmeldingen om kvinner i Forsvaret drar i gang en viktig debatt om likestilling. Likestilling handler om menneskeverd og forutsetter at kvinner og menn har like muligheter og rettigheter til å delta i og påvirke samfunnsutviklingen. Likestilling mellom kjønnene er en grunnleggende forutsetning for et demokratisk samfunn. Likestilling handler ikke om at menn og kvinner skal bli like og ha like roller i enhver sammenheng, men om at kjønn ikke skal være avgjørende for den enkeltes valg med hensyn til utdannelse, arbeid, innflytelse og hverdagsliv.




Kristelig Folkeparti mener at Forsvaret skal være en integrert del i det norske samfunnet og gjenspeile samfunnet. Dessverre er ikke kvinneandelen i Forsvaret en reell gjenspeiling av dagens samfunn. Det er politisk enighet om å legge til rette for flere kvinner i Forsvaret, og Forsvaret selv ønsker flere kvinner. Det vil kunne tilføre nye og viktige egenskaper og ferdigheter til organisasjonen.




Et kort tilbakeblikk: Det var først fra 1985 at det ble innført full formell likestilling mellom kvinner og menn i Forsvaret, og fra juni 2006 ble det innført frivillig sesjon for jenter. Det betyr at jenter også automatisk kalles inn til sesjon. Mens guttene har plikt til å møte, er det frivillig for jentene.




Norge er pr. i dag et av få land i den vestlige verden som tillater kvinner i alle former for stridende tjeneste. Jenter har i Forsvaret i dag de samme tjeneste- og avansementsvilkår som menn. Det betyr at de kan gjennomføre førstegangstjeneste, befalsskole og krigsskole på lik linje med guttene. Jenter er ikke pålagt allmenn verneplikt. Derfor må jenter som ønsker å gjennomføre førstegangstjeneste eller befalsskole, skrive under på en villighetserklæring. Når den er signert, er jentene pålagt de samme rettigheter og plikter som mannlige vernepliktige. Det innebærer også at de må møte til eventuell repetisjonstjeneste og mobilisering i krig.




Kristelig Folkeparti mener at frivillig sesjon for kvinner vil gjøre at Forsvaret rekrutterer bredere. Dette vil gi et større og viktig mangfold i Forsvaret. Forsvaret trenger ulike typer mennesker, med forskjellige egenskaper og kompetanse. Det vil med andre ord gjøre Forsvaret bedre i stand til å utføre de svært viktige oppgavene som myndighetene forlanger.




Forsvaret skal sikre og fremme nasjonale interesser, suverenitet og territoriell integritet. Norske styrker må ha høy kvalitet og være relevante og effektive i forhold til oppgavene. Her er det med andre ord viktig å rekruttere både kvinner og menn.




Kristelig Folkeparti har merket seg at departementet vil iverksette en utredning om kjønnsnøytral sesjonsplikt og kjønnsnøytral verneplikt. Fra Kristelig Folkepartis side vil vi allerede nå signalisere at vi på det nåværende tidspunkt ikke ser nødvendigheten av å innføre kjønnsnøytral verneplikt. Kjønnsnøytral sesjonsplikt kan imidlertid vurderes ut fra ønsket om at flere kvinner skal bli kjent med og ta aktivt del i Forsvaret. En kjønnsnøytral samfunnsplikt kan fra Kristelig Folkepartis synspunkt virke mer interessant. Vi kommer tilbake til dette når utredningen foreligger og saken kommer til Stortinget.




Frivillig sesjon er et viktig tiltak. Vel så viktig som å rekruttere er å beholde dem som er på sesjon. Å rekruttere kvinner til Forsvaret er derfor en utfordring som må løses. Forsvaret har som målsetting en kvinneandel på minimum 15 pst. innen 2008. Befalsskolene og krigsskolene har en høyere målsetting. De ønsker en kvinneandel på 25 pst. De siste årene har andelen kvinner variert mellom 6 og 7 pst. Kristelig Folkeparti mener derfor at det er riktig strategi at 25 pst. av studieplassene på krigsskolene og stabsskolen reserveres kvalifiserte kvinner.




Det er ellers, som på mange andre områder i samfunnet, viktig med en god familiepolitikk, og her har Kristelig Folkeparti synspunkter som vi gjerne vil bidra med når den framtidige utredningen foreligger. Forsvaret må satse aktivt på en god familiepolitikk som ett av tiltakene for å beholde kvinner og menn i organisasjonen. Det kan være krevende å kombinere en karriere i Forsvaret med familieliv, men utfordringene skal ikke være større for kvinner enn de er for menn i dag. En god personal- og familiepolitikk er derfor svært viktig å oppnå, og Kristelig Folkeparti vil bidra aktivt til det.




