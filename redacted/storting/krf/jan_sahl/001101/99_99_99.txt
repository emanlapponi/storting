 Jeg tillater meg å stille følgende spørsmål
til kommunal- og regionalministeren:

 «En iransk familie har fått
avslag på søknad om opphold 26. september 2000.
Omgjøringsbegjæring er sendt, og SOS Rasisme konkluderer
med at denne familien ikke bør sendes tilbake til Iran.
Det legges særlig vekt på kvinners forhold i Iran,
og dermed situasjonen til datteren på 16 år. Datteren
har på eget initiativ tatt opp sin sak i form av brev til
Kongen og ønske om å møte ansvarlig statsråd.

Hva er departementets vurdering av forholdene
i Iran og datterens situasjon?»

  Jeg takker for svaret, og for så vidt også for
det positive innholdet i det – at det ennå er
tid til å gjøre noe her, og at det vil komme en
avgjørelse i løpet av november måned. 

Men jeg kan likevel ikke fri meg for å sitte
med litt av den samme følelsen som jeg vet at støtteapparatet
til denne familien sitter med, og som også SOS Rasisme
og Amnesty International har pekt på, at nettopp denne
oppmykingsprosessen i forholdet mellom Norge og Iran – som
jo er positiv og god – fører til at iranske flyktninger
i Norge nesten konsekvent får negative svar på sine
asylsøknader. Når det gjelder det ministeren selv
understreket, og som også ble understreket i svaret på et
spørsmål som ble stilt i spørretimen
den 24. mai om dette med menneskerettighetsspørsmålene
i Iran, vil jeg spørre mer på generelt grunnlag:
Drukner enkeltmenneskers skjebne i ønsket fra norske myndigheter
om å normalisere forholdet til Iran?

  Jeg har merket meg og er glad for at ministeren
spesielt tok opp dette med kvinners situasjon i Iran. I dette tilfellet – selv
om vi ikke kan gå direkte inn på saken – har
familien en datter på 16 år som ufrivillig er
kommet opp i denne situasjonen, en datter som er barn i Norge, men
som ikke vil være barn når hun kommer tilbake
til Iran.

Jeg vil på generelt grunnlag spørre
ministeren om hun vil imøtekomme den utfordringen som er
kommet fra denne jenta.

