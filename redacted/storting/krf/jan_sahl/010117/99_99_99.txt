  Jeg tillater meg å stille følgende spørsmål
til fiskeriministeren:

«I Lofoten har samtlige utvalg for
lofotfisket enstemmig gått inn for å opprettholde
søndag som fridag for fiskere. Nordland Fylkes Fiskarlag
har bedt Fiskeridepartementet utforme forskrifter som forbyr helligdagsfiske
i hele Lofoten fra 1. januar 2001. Det er allerede en stor flåte
på plass, og det er derfor ikke hensiktsmessig å vente
til Lofotoppsynet settes. 

Hvordan vil statsråden håndtere
denne saken, og når vil eventuelt en avklaring foreligge?»

  Så vidt jeg oppfattet ministeren
nå, er altså denne loven ikke trådt i
kraft ennå. Det betyr at helligdagsfredningen i Lofoten
inntil videre opprettholdes, slik jeg nå tolker ministeren.
Men jeg vil spørre litt videre, for etter hvert vil denne
loven tre i kraft.

Denne saken har skapt stor debatt i fiskerikretser,
og det er tydelig at Norges Fiskarlag, som var positiv til endringen,
ikke går helt i takt med medlemmene. Personlig har jeg
hatt henvendelser fra fortvilte fiskere som lurer på om
politikerne så konsekvensen av å oppheve den generelle
bestemmelsen om helligdagsfredning. Nordland Fylkes Fiskarlag gir
uttrykk for stor misnøye med vedtaket, og mener at opphevingen
vil føre til en forverring av fiskernes sosiale situasjon
samt at det langt på vei vil bidra til å redusere
rekrutteringen til næringen. Det er sterke økonomiske
drivkrefter i fiskerinæringen, og jeg vil derfor spørre
fiskeriministeren om han er enig med Nordland Fylkes Fiskarlag i
at vedtaket kan få slike konsekvenser som de antyder.

  Jeg vil til slutt, siden jeg ikke synes jeg
har fått et klart svar av ministeren, spørre om
han har til hensikt å utforme forskrifter som i framtiden
vil føre til at man får helligdagsfredning under
lofotfisket. Jeg vil samtidig spørre hva en ser av konsekvenser
for øvrige fiskerier, om en ser at dette vil få et
rimelig stort omfang, eller om det kun gjelder Lofoten.

