 Jeg takker for et offensivt svar. Og jeg takker for at ministeren har tatt signalene på alvor, det kan høres ut slik, selv om vi ikke fullt ut har fått avklart noe om hva de enkelte tiltakene går ut på.


Det som forbauser meg, er at ministeren sier at lakselus egentlig ikke er noe problem for næringen, men et problem for villaksen. Når vi ser hva som har skjedd med næringen f.eks. i Chile, i Irland og i Skottland, der lakselus virkelig har vært et stort problem, kan ikke jeg se at ministeren kan stå fast på at det ikke er et problem for næringen. Det er et alvorlig problem for næringen, hvis man skal følge de reglene som gjelder. Og da er jo et spørsmål: Hvilke nye regler er det som kommer? Går man fra antall tillatte lus på laksen? Eller står man fast på det? I så fall vil laksenæringen stå overfor store problemer med avlusning framover, og vil sannsynligvis ikke makte det.


Jeg kan ikke se at det er noen annen vei enn å følge det som forskerne har sagt, at man må utvikle nye og robuste behandlingsmetoder. Man må intensivere utviklingsarbeidet for produksjon og bruk av leppefisk. Man må også utvikle raske analysemetoder, så man finner ut hvilke lakselus som er resistente, og finner måter å bekjempe dem på. Ser ministeren de samme utfordringene?


