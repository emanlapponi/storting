  Jeg takker næringsministeren for
svaret. Samtidig må jeg si at for meg virker det som om
Regjeringen og næringsministeren fortsatt har betydelige
problemer med å forklare hva som er
en langt mer aktiv næringspolitikk, og hva det faktisk
betyr i praksis, slik at vanlige folk, ikke minst de ansatte
i berørte bedrifter, skjønner det. Det er jo betydelig
uro knyttet til nettopp de løftene som de mener
har vært gitt fra den sittende regjering.

I forbindelse med Hydros salg av Polymers til
INEOS uttalte næringsministeren til NTB:

«Statens
aktive eierskap utøves ikke i enkeltsaker.»

Videre:

«Rollefordelingen
er klar. Regjeringen skal ikke bestemme
i enkeltsaker. Det skal styret gjøre.»

Er det det som er den langt mer aktive næringspolitikken?
Har de tatt feil som trodde at det var nettopp i enkeltsaker
dette skulle utøves?

