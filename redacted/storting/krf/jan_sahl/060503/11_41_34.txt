 Jeg takker for svaret, og jeg er glad for å registrere
og konstatere at samferdselsministeren er offensiv i forhold til
de utfordringene som vi står overfor i transportsektoren
når det gjelder miljøproblematikken.

Jeg vil understreke at også for
Kristelig Folkeparti er samferdsel en viktig
bit av det å bygge landet. Vi vil ønske økte
bevilgninger til samferdsel hjertelig velkommen. Som ministeren
understrekte, er det uhyre viktig at de tiltakene vi setter i verk,
følges opp og støttes ved en bred satsing på at
vi skal ha miljøforurensningen fra transportsektoren
ned. Jeg konstaterer at vi i stor grad er enige om tiltak og virkemidler.
Vi venter i spenning på revidert nasjonalbudsjett, eventuelt
budsjettet som legges fram til høsten, når det
gjelder de avgiftsendringene som kommer, i forhold til både
drivstoff og miljøvennlige biler.

Jeg konstaterte at det på ett område
var en nyanseforskjell mellom Kristelig Folkeparti
og statsråden, og det gikk på hvem som skal slippe
til i kollektivfeltet. Vi er også tilsvarende
bekymret for at kollektivfeltet kan komme til å fylles
opp, men vi synes det er feil at det er størrelsen på bilen
som skal avgjøre om du skal få lov til å kjøre
i kollektivfeltet eller ikke – bare
du har den rette biltypen kan du altså kjøre der,
selv om du sitter alene i bilen. Vi ønsker å endre
på det ved å få vekk dem som kjører
alene, og heller ha et forsøk hvor en prøver å slippe
til dem som kjører miljøvennlig, dvs.
at det er minst tre passasjerer i bilen. Jeg innser selvfølgelig
at det kan være litt vanskelig å føre
kontroll med det, men som et prøveprosjekt synes jeg det
kunne ha vært interessant.

Ellers er hovedtanken for oss at vi her må satse
på et bredt felt. Vi trenger mange tiltak som vi må få i
gang sammen, og samtidig. Det vi har lansert når det gjelder
de tre såkalte strategiene, går ut på å legge
til rette for at folk tenker seg om når de skal legge ut
på reise, at vi får en offentlig tilrettelegging både
når det gjelder arealplanlegging, gang- og sykkelveier
og kollektivtrafikk, og at vi setter i gang forskning
og utvikling og legger til rette for et avgiftssystem som fremmer
miljøvennlig transport. Makter vi dette, tror jeg nok vi
kommer til å se endringer i miljøet i våre
områder.

