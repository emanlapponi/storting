 Det er et stort og omfattende tema
som vi tar opp i denne interpellasjonen.

Kristelig Folkeparti ønsker
med dette å fokusere på den enorme miljøutfordringen
vi står overfor, og sette i gang en konstruktiv, konkret
og helhetlig debatt om hvordan vi kan bidra til gjennomførbare
løsninger. Vi må finne tiltak som skaper en utvikling
i riktig retning. I dag går utviklingen i feil retning.
Dagens utvikling i transportsektoren er ikke bærekraftig,
dvs. at vi ikke lykkes med å møte dagens
behov uten å ødelegge mulighetene for at kommende
generasjoner skal få dekket sine behov. Miljøutfordringene
er særlig knyttet til klimaendringer, luftforurensning
og støy samt biologisk mangfold og kulturminner. Vi har
valgt å fokusere mest på klimautfordringer her
i dag.

Forvalteransvaret er helt grunnleggende i Kristelig Folkepartis
politikk. Målet vårt er at vi skal klare å forvalte
jorden på en riktig måte og sørge for
en bærekraftig utvikling. Vi vet at vi deler dette målet
med de fleste partier i Stortinget.

Til alle tider har jordens klima
endret seg. Slike klimaendringer har fram til nylig hatt
naturlige årsaker, som f.eks. forandring
i solens styrke, endringer i jordens bane rundt solen
og vulkanutbrudd. Men nå ser vi at menneskeheten for første
gang står overfor en global klimaendring
forårsaket av egne aktiviteter. Tegn på dette
er bl.a. den globale middeltemperaturen, som har økt med
om lag 0,6 C over de siste 150 år, og at nedbøren
har økt med mellom 5 og 10 pst. over de nordlige
breddegrader i løpet av de siste 20 år. Høy
middeltemperatur på Svalbard denne våren peker også i
samme retning.

Trusselen om raske og store menneskeskapte
klimaendringer er en av de største samfunnstruslene
vi står overfor i dag. Dersom vi ikke gjør
noe med våre klimautslipp, vil vi kunne oppleve
betydelige skader som følge av klimaendringer i det kommende
tiår.

Utviklingen går i feil retning. Norges
utslipp har økt kraftig gjennom 1990-tallet, og det er
ventet at økningen vil fortsette dersom det ikke
settes i verk tiltak for å redusere utslippene. I perioden
1990–2003 økte utslippene av klimagasser fra transportsektoren
med hele 28 pst. Veitrafikken står for 19 pst.
av nasjonale klimautslipp og transportsektoren
samlet for 26 pst. Transportsektoren utgjør altså en
av de største utfordringene for bærekraftig
utvikling i verden i dag. Miljøbelastningene fra transportsektoren
bidrar til store samfunnskostnader, og sektorens energiforbruk er økende.
Denne utviklingen må vi snu, ikke bare
ved å vedta enkelttiltak som kanskje bidrar litt, men ved å tenke
helhetlig og strategisk og vedta en rekke tiltak som sammen utgjør
en stor forskjell og snur utviklingen i riktig retning. Derfor er
dagens interpellasjon så bred. Vi mener at en
helhetlig debatt er nødvendig. Vi må sette enkelttiltak
inn i en sammenheng, slik at ulike forslag ikke oppfattes
som konkurrerende med andre gode tiltak. Vi trenger
mange tiltak sammen og samtidig.

CO

2

-avgiften, som ble innført
i 1999, er det viktigste klimavirkemidlet i
transportsektoren. Men hvilke andre tiltak er aktuelle?
Hva kan vi politikere gjøre for å skape en såkalt
bærekraftig utvikling?

En slags første strategi
vi kunne velge, var å få folk til å reise
mindre. Vi kunne vedta forbud mot forurensende bilbruk, vi kunne
innføre kvoter for flyreiser, eller vi kunne
forsøke på andre måter å få nordmenn
til å reise mindre. Men Norge er et land med
lange avstander, og utviklingen i samfunnet peker i retning av at
folk trenger å reise mer. Og bilen er nødvendig
for mange, spesielt i distriktene. Det samme gjelder flytrafikken.
I mange regioner er fly det eneste reelle alternativ. Dette er viktige
hensyn, som gjør at den første strategien
nok ikke er den beste. Vi bør ha et mål
om å redusere den unødvendige trafikken og kanskje
til og med vurdere å etablere bilfrie soner eller hindringer
for trafikk i byer der det er store problemer med
forurenset byluft, slik det er gjort f.eks. noen steder
i Oslo. Strategi nr. 1 er imidlertid vanskelig, og den er slett ikke
fullgod alene.

Derfor har vi en strategi nr. 2, som går
ut på å få folk til ikke nødvendigvis å reise
mindre, men å reise på en annen måte.
Vi må endre reisemønstrene. Hvordan
stopper vi veksten i privatbilismen og flytrafikken? Hvordan
skaper vi nye reisemønstre?

Vi må samordne
areal- og transportpolitikken for å redusere transportbehovene
og legge til rette for bruk av miljøvennlige transportformer.
Vi må legge til rette for at folk kan gå eller
sykle dersom de ønsker det, ved å bygge ut
sammenhengende gang- og sykkelveinett i alle større tettsteder.
Vi må forbedre kollektivtilbudet slik at det utgjør
et godt alternativ til bilen. Reisetid, regularitet, punktlighet
og pålitelighet er avgjørende. Kollektivprisene
må være så lave at det lønner
seg å velge kollektivtilbudet framfor privatbilen. Vi bør
sikre studentrabatt på alle kollektivtilbud
og arbeide for å innføre et ungdomskort for alle
under 20 år i all kollektivtrafikk, for å stimulere unge
til gode vaner og til å reise kollektivt. En
annen innfallsvinkel under strategien for å få folk
til å reise på en annen måte
er å legge til rette for at flere kjører sammen.
Kristelig Folkeparti ønsker
f.eks. å sette i gang prøveordninger der kollektivfeltene åpnes
for privatbiler med mer enn tre personer og lukkes for minibusser
med mindre enn tre personer. Det kan være
en måte å få ned antallet biler
på veiene på. Vi må forbedre togtilbudet,
slik at toget blir et attraktivt alternativ
til både bil og fly. Ved å satse
på jernbanen for å gjøre toget konkurransedyktig også i
forhold til fly kan vi redusere klimautslippene betraktelig. I den
sammenheng skal det bli veldig interessant å se
resultatet av den pågående utredningen av potensialet for
høyhastighetsbaner i Norge.

Så til den siste strategien, nemlig
ny teknologi. Samtidig som vi setter inn tiltak for å stoppe
veksten i privatbilismen og flytrafikken, og samtidig
som vi forsøker å endre reisemønsteret,
må vi ta i bruk ny teknologi i de bilene, bussene, trikkene
og flyene som vi skal benytte oss av i framtiden. Det er ikke
nok bare å få litt mer miljøvennlige biler
og litt mer miljøvennlig drivstoff, vi må over
på alternativt drivstoff og finne nullutslippsløsninger.
Kristelig Folkeparti har lenge arbeidet for
dette, og vi har programfestet at vi vil styrke innsatsen for å utvikle
og ta i bruk nullutslippsteknologi i transportsektoren.

Det er ekstremt viktig å styrke forskningsinnsatsen
for å komme fram til flere miljøvennlige drivstoffalternativer. Samferdselsdepartementet
har støttet forskning på miljøvennlig
drivstoff og teknologi helt siden 1991. De siste årene
er bevilgningene økt betraktelig. Den forrige
regjeringen la stor vekt på å støtte
forskning på alternative drivstoff og miljøvennlig
teknologi, først og fremst prosjekter som har som formål å legge
til rette for bruk av nullutslippsteknologi i transportsektoren – spesielt
hydrogen, brenselcelleteknologi og biodrivstoff.

Vi håper at den sittende regjering
følger opp og øker budsjettposten ytterligere.
Behovet for støtte til denne forskningen
er ikke mindre nå enn før,
tvert imot. Det er utrolig spennende det som skjer innenfor
sektoren, og mulighetene for norsk næringsliv er mange
og gode. Blant annet arbeides det med å utvikle
biodrivstoff av norsk skog. Noen har lansert Union-anlegget
i Skien som aktuelt for produksjon av syntetisk
diesel. Det er derfor behov for at budsjettposten Tilskudd til rasjonell
og miljøvennlig transport økes ytterligere.

Staten kan også bidra til å framskynde
utviklingen på området ved å gi gode
generelle rammevilkår, spesielt via avgiftspolitikken.
Vi vet at den sittende regjering for tiden arbeider med dette og
vurderer mulighetene for endringer i avgiftssystemet. Jeg vil vente
med å si mer om avgiftssystemet til jeg har hørt
ministerens innlegg om de utsiktene som det er lagt til rette for.

Det er viktig at vi også vurderer
reguleringer og hensiktsmessige forhold innenfor
avgiftssektoren, f.eks. ved å følge SFTs forslag
om å innføre et omsetningspåbud for biodrivstoff. Like
før regjeringsskiftet i høst foreslo daværende
samferdselsminister Torild Skogsholm at oljeselskapene skulle pålegges å selge
en viss andel biodrivstoff. SFT foreslår at påbudet
utformes slik at oljeselskapene og andre som selger drivstoff,
pålegges at to volumprosent av total omsetning av drivstoff
til veitrafikken i 2007 skal bestå av biodrivstoff, stigende
til fire volumprosent i 2010. Vi håper Regjeringen
velger å følge opp dette initiativet.

Til slutt: Kristelig Folkeparti
mener at vi må innse alvoret i klimasituasjonen.
Transportsektoren utgjør i dag en av de største
miljøutfordringene i verden. Vi må være bevisst
på situasjonen og se på helhetlige tiltak, ikke bare innføre
enkelttiltak. Vi må kombinere de tre strategiene jeg har
pekt på. Hvis vi kan få til det, kan det bli lysere
utsikter for klimasituasjonen i verden framover.

