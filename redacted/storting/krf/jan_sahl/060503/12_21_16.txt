 Jeg vil takke for en god, spennende og konstruktiv
debatt. Jeg merker meg at det i veldig stor grad er enighet om de
viktigste tiltakene. Jeg opplever at det er
et driv i Stortinget i retning av å ta miljøutfordringene
i transportsektoren på alvor.

Jeg vil minne om noe også representanten Øyvind
Halleraker var inne på, at Bondevik II-regjeringen
satte seg høye mål når det
gjaldt å øke kollektivtransporten og satse midler
på å få fram miljøvennlige drivstoff.
Jeg vil utfordre den nåværende
samferdselsminister til å komme med en oppfølger
til den kollektivmeldingen – som var den første
i historien – som den forrige regjeringen la
fram. Kanskje vi i løpet av perioden kan få en
oppfølging av den der vi ser hva som har skjedd, og der
vi setter oss nye mål for kollektivsatsingen framover.

Så er det altså ikke
slik som statsråden antydet så vidt, og som ikke
minst Fremskrittspartiet trakk fram,
at Kristelig Folkeparti kun er opptatt av pisk.
Da er vi i Kristelig Folkeparti i så fall
misforstått. Tvert imot er vi opptatt av å legge
ut gulrøtter for den enkelte person som skal ut og reise,
slik at man velger de miljøvennlige alternativene.

Vi sa ikke at vi skulle slutte å bygge
veier, og at vi vil piske bilistene bort fra bilene. Tvert imot
sa vi at biler og fly er helt nødvendige som transportmiddel,
spesielt i Distrikts-Norge. Vi trenger gode
veger, og vi skal – sammen med Fremskrittspartiet – fortsatt
bygge gode veger. Jeg vil strekke ut en hånd
til Fremskrittspartiet og si at utbygging av
bedre veger også kan være
med på å senke miljøtrusselen, slik de
selv også understreket. Men vi må ikke
stanse der. Vi kan ikke bygge oss ut av miljøutfordringene.
Vi er også nødt til å se på andre
virkemidler i tillegg til det.

Vi fikk en god og positiv utfordring
fra Torstein Rudihagen fra Arbeiderpartiet. Og det er helt sant:
Vi har veldig mye til felles med de rød-grønne
på dette området, og vi vil framover
gjerne være med og samarbeide og finne gode
løsninger for miljøet.

Jeg vil også gi ros til
representanten Øyvind Halleraker, som lanserte
forslaget om en høyhastighetsbane Bergen–Stavanger.
Det er flott at noen tenker store tanker av og til. I
Kristelig Folkeparti vil vi gjerne være
med på å bringe denne tanken videre. Det er et
enormt prosjekt. Men la oss se på hvilke muligheter som
ligger der, og hva som kan være løsningen
i den nære framtid og på noe sikt.

Jeg takker for en positiv debatt og inviterer
til samarbeid om miljøet i framtiden.

