 Jeg vil innledningsvis gjerne takke alle de representantene som har deltatt i debatten. På mange måter synes jeg oppsummeringen er rimelig grei, for det er betydelig og stor enighet blant alle partier som nå har tatt del i debatten, om at vi er på vei og vil drive dette mot en utvikling og en visjon om at vi skal få en atomvåpenfri verden. Man har hatt ulike understrekinger og ulike påpekninger – det er det nære perspektivet, det er NATO-møtet som snart kommer, det er Tilsynskonferansen 2010, og vi har alle forhåpninger om at dette skal føre oss noen små skritt videre på veien. 




Jeg vil bare kort referere litt av det som har blitt sagt, og som peker i samme retning. Marit Nybakk understreket at atomvåpnene står i en særstilling og krever spesiell oppmerksomhet fra det norske stortinget, men også fra internasjonale organer. Hun understreket også forhåpninger om Tilsynskonferansen 2010. 




Øyvind Vaksdal fra Fremskrittspartiet understreket at NATO kan og bør ha en pådriverrolle. Det er også Kristelig Folkeparti enig i. 




Representanten Erna Solberg fra Høyre var inne på begrepet «gjensidighet». Gjensidighet er svært viktig for utviklingen mot en nullvisjon. Jeg vil også understreke at skal vi komme noen vei, er vi først og fremst avhengig av å ha Russland og USA med oss, men også av et sterkt påtrykk mot de statene som i dag er i ferd med å utvikle atomvåpen. 




Ågot Valle fra SV sa det var «et spørsmål om liv og død». Ja, det er faktisk et spørsmål om liv og død, ikke bare for den enkelte, men for kloden vår. Og så understreket hun de frivillige organisasjonenes viktige arbeid her, og jeg skal gjerne være med på rosen til Nei til Atomvåpen, som har holdt på en tid. Dette har vært et vanskelig tema. 




Til slutt til Anne Margrethe Larsen fra Venstre, som understreket at IAEA har en viktig rolle, og at IAEA må styrkes med ressurser til å kontrollere, slik at vi kan føle oss trygge på at de rapportene vi får derfra, stemmer. 




Så får vi se framover mot de nære møtene som kommer, og glede oss over de resultatene som vi håper skal komme. 




