 Eldrereforma har vore ei omfattande reform, som det har vore brei politisk semje om. Det er investert over 30 milliardar kr i omsorgsbustader og sjukeheimsplassar. Likevel vert det meldt om at det framleis er trong for fleire plassar, og at dekninga i høve til behov ikkje har vorte betre. Noko må vere gjort på feil måte.




Samstundes som vi leiter etter årsaker til at resultatet ikkje har vorte som forventa, er det ei kjensgjerning at det har skjedd ei vesentleg standardheving, og at mange fleire har fått einerom. Ei melding som eg har fått frå Kommune-Noreg, er at det ved ombygging av institusjonar har vore vel mykje pirk om centimeter i staden for å sjå etter tenlege gode og praktiske løysingar. Regjeringa vil kome attende med eiga sak til Stortinget om fullføringa og avslutninga av eldrereforma. Då vil vi vonleg få svar på dette og fleire spørsmål som vi stiller.




Like viktig som den fysiske opprustinga vi snart skal fullføre, er drifta av og omsorga for pleie- og omsorgstrengande. Kvalitet i eldreomsorga er langt meir enn gode bygningar og moderne rom. Det er eit tilpassa omsorgsbehov, frå dei som treng at nokon kikkar innom ein gong i blant, til dei som i livets sluttfase treng ei hand å halde i. Andre treng åndeleg hjelp og trøyst, kanskje i tilknyting til bøn. Ingen skal måtte oppleve at dette er vanskeleg å få til. Dette har med den absolutte respekten for menneske å gjere.




Livs- og familiesituasjonen til dei som bur i ein omsorgsbustad eller i ein sjukeheim, er ulik. Nokre får ofte besøk, andre aldri. Samarbeid med frivillige lag og organisasjonar vil vere viktige supplement til den pleie- og omsorgstenesta som kommunen har eit grunnansvar for.




For at kommunane skal makte drifta av eldrereforma ved sida av alle andre viktige oppgåver, må dei få tilført midlar som set dei i stand til å ta den omsorga for dei eldre som eg trur alle anstendige politikarar ynskjer.




Til slutt vil eg streke under at det er ein god del eldre som er i ein livs- og familiesituasjon som gjer at dei vert tekne vare på i heimen, sjølv om det er sjeldnare enn det var for ein del år sidan. Det offentlege bør aktivt bidra til at denne heimeomsorga kan fungere godt.




Lat meg heilt til slutt seie at i dag tidleg høyrde vi på NRK Radio ei bombe av ei nyheit. Vi høyrde representanten Bjarne Håkon Hanssen fortelje at no ville Arbeidarpartiet gå inn for å fullføre 25 pst.-dekninga. Men det gjekk eit stort fleirtal i Stortinget inn for allereie i fjor haust. Der var Kristeleg Folkeparti med og – så vidt eg hugsar – også Arbeidarpartiet. Så velkomen etter – når ein oppdagar kva ein har vore med på.




For å seie det slik: Resirkulerte nyheiter, gamalt nytt, kan vere godt nytt.




