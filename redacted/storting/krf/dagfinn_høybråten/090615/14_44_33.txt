 Det er en velkjent sannhet at vi får mer av det vi måler, og måler vi først og
                  fremst de økonomiske størrelsene, er det det debattene og konfliktlinjene vil
                  fokusere på. 

Vi vet at når det gjelder mål på hva som er en god samfunnsutvikling, finnes det
                  alternativer og supplementer til bruttonasjonalprodukt og andre økonomisk
                  orienterte mål som er i bruk internasjonalt, og som nå til dels også blir tatt i
                  bruk av nasjoner. Det er en internasjonal debatt om disse spørsmålene, og det er
                  en internasjonal utvikling på gang, som komiteen ganske riktig refererer til. 

Jeg er veldig glad for at Det norske storting griper fatt i dette, og at det er
                  bred enighet om at denne internasjonale trenden skal også vi være en del av og
                  forholde oss til. Jeg tror nemlig det vil styrke vårt demokrati, fordi det vil
                  bringe vår politiske dagsorden og vår dagsorden som nasjonalforsamling mer i
                  samsvar med det som er folks dagsorden. Det er det som er hele målet. Målet er
                  ikke å vedta det gode liv. 

Representanten Sund holdt et glimrende innlegg, som jeg takker for. Hun påpekte,
                  ganske riktig, at vi vil ha individuelle oppfatninger om hva som er det gode liv.
                  Men det finnes noen grunnleggende fellestrekk, fordi folk er folk, og fordi vi har
                  noen grunnleggende behov som mennesker i et fellesskap, som samfunnet ikke kan
                  vedta, men som samfunnet kan legge til rette for. Det er der det er interessant å
                  måle mer enn BNP. Det er der det er interessant å spørre folk hva de synes er
                  viktigst når det gjelder livskvalitet, når det gjelder det gode liv. 

Jeg synes denne debatten er en god illustrasjon på hva en slik indikator kan bidra
                  til, nemlig debatter som er litt annerledes, som setter en litt annen dagsorden,
                  men som samtidig fokuserer på hva som er viktig i enkeltmenneskers liv og i
                  samfunnsliv. Der tror jeg vi har et stykke vei å gå. 

Den innstillingen som saksordføreren har lagt fram på vegne av komiteen, er et
                  veldig godt grunnlag for å komme videre. Jeg takker for den tilslutning som er
                  gitt til forslaget gjennom merknadene i innstillingen. Jeg er forventningsfull med
                  tanke på statsråden. Hun har muligheten til å være den første finansminister som
                  legger fram et nasjonalbudsjett med et litt annet fokus, for nasjonalbudsjettet
                  for 2010 er det vel nå klart at det blir finansminister Kristin Halvorsen som
                  legger fram. 

Jeg har store forventninger til at vi kan komme et stykke videre, slik komiteen
                  ber om, i den tilbakerapportering som Regjeringen skal gi i henhold til
                  innstillingen, i nasjonalbudsjettet for 2010. 

