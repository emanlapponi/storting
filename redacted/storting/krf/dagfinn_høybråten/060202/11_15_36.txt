 Min lille visitt til representanten Kielland Asmyhr var ikke noe jeg kom i skade for å si. Derimot kom representanten Kielland Asmyhr i skade for å sitere meg feil. Jeg koblet ikke Fremskrittspartiets holdning til økt rettighetsstyring til økt skjemavelde, jeg koblet økt rettighetsstyring til økt regelstyring. Og det er to forskjellige ting.




I denne saken behandler vi både det økte skjemaveldet og belastningen ved økt grad av regelstyring. På det punktet kan nok ikke Fremskrittspartiet vri seg unna at de gjennom mange år har ønsket et samfunn som beveger seg fra mer rammestyring på viktige områder til mer regelstyring.




Representanten Kielland Asmyhr sier at det gjelder vel bare borgerne. Men det er en altfor enkel analyse. Rapporten viser at noen av hovedproblemene ligger i skatteetaten og i trygdeetaten – som vel har oppgaver i forhold til borgerne, men som også har store oppgaver i forhold til næringslivet. Det er vel to av de tyngste produsentene av relativt detaljerte regler, som også næringslivet må forholde seg til.




Hvis man vil at mer av samfunnet skal styres på den måten, som jeg klart har oppfattet at Fremskrittspartiet vil, bl.a. deler av velferdssektoren, tror jeg det er vanskelig å se for seg at det kan skje uten at det blir flere regler og ikke færre. Det er mulig at man tenker seg det på en helt annen måte, men jeg tror at Fremskrittspartiet gjør klokt i å ta innover seg at dette er et paradoks, og at de kanskje kan bevege seg litt i forhold til å tenke hvordan de skal løse det paradokset.




