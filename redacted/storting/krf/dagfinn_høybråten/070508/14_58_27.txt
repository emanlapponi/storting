 Jeg kunne ha lagt opp min interpellasjon og innlegget her i dag polemisk. Jeg kunne gjort meg lystig på Regjeringens og finansministerens vegne, på veksten i det private forbruk. Jeg kunne snakket om den kommuneveksten som kommer fra økte skatteinntekter som ingen har verken planlagt eller regnet med, men som selvfølgelig er en del av den situasjonen kommunene står i.




Men jeg har ikke valgt en slik polemisk innfallsvinkel, fordi jeg ønsket en debatt om noe mye mer grunnleggende enn det vanlige politiske pingpongspillet som vi dessverre har sett en del til i debatten her. Jeg synes det gjennomgående har vært veldig gode tilbakemeldinger fra regjeringssiden. Jeg tror det er enighet om at vi måler det som er lettest å måle. Vi måler ikke det folk synes er viktigst. Men vi har en finansminister som ønsker å gjøre noe med det, og som vil bringe den problemstillingen som er reist i denne interpellasjonen, inn i høringen om indikatorer for en bærekraftig utvikling og i det arbeidet som skal følge videre etter det, fram mot framtidige nasjonalbudsjetter. Det ser jeg fram til med forventning, for vi har i dag en utvikling som ikke er bærekraftig i forhold til miljø, som ikke er bærekraftig i forhold til fordeling internasjonalt, og heller ikke bærekraftig i forhold til det folk legger vekt på som viktigst når den sosiale tryggheten ligger i bunnen – som jeg har sagt i mitt innlegg, og som jeg derfor ikke gjentar.




Representanten Lønning var inne på et poeng fra min samfylking Arne Garborg, og jeg skal avslutte debatten med hele diktet:







«For pengar kan ein få alt, heiter det. – Nei, ein kan ikkje det. Ein kan kjøpa seg mat, men ikkje mathug, dropar, men ikkje helse, mjuke senger, men ikkje svevn, lærdom, men ikkje vit, stas, men ikkje venleik, glans, men ikkje hygge, moro, men ikkje glede, kameratar, men ikkje venskap, tenarar, men ikkje truskap, gråe hår, men ikkje ære, rolege dagar, men ikkje fred. Skalet av alle ting kan ein få for pengar. Men ikkje kjernen; den er ikkje for pengar fal.»




Jeg synes vi har hatt en debatt som har vært innom kjernen i politikken, kjernen i det menneskelige. Den har hatt sine politiske og ideologiske overtoner. Det er helt greit, for poenget mitt var ikke å skape en slags idyllisk enighet på tvers av ideologiske forskjeller, men å skaffe oss verktøy i den politiske debatten som kan si oss noe om hvordan samfunnet vårt utvikler seg – andre indikatorer enn de tradisjonelle. Det er Regjeringen godt i gang med. Jeg gir honnør til finansministeren for å ta tak i dette på en så offensiv måte som hun har gjort, og jeg ser fram til å få forelagt forslag til indikatorer også når det gjelder livskvalitet.




