 La meg takke finansministeren for det jeg oppfatter som et imøtekommende svar, som tar på alvor intensjonen med min interpellasjon. Hun gir en del opplysninger og tar utfordringer som jeg gav i interpellasjonen.




Jeg vil si at det å måle vellykketheten på utviklingen i dette samfunnet med andre indikatorer enn dem vi tradisjonelt har brukt i Norge, er ganske viktig av hensyn til hva slags debatt vi får, hva slags fokus vi får i samfunnsdebatten. Men det er også viktig at vi som folkevalgte gir svar som står i forhold til hva folk synes er viktig, og da må vi i større grad evne å måle hva folk synes er viktig.




Derfor er jeg glad for det arbeidet som gjøres, og er gjort, når det gjelder indikatorer for bærekraftig utvikling. Men jeg er spesielt glad for at finansministeren er opptatt av å utvide perspektivet på disse indikatorene. Det er en begynnelse, og det er bra at vi får en høring på det grunnlaget. Samtidig er det vel åpenbart at også disse indikatorene er for snevre i forhold til den verdiutfordring som ligger i et ensidig fokus på materiell standard. Derfor tar jeg gjerne utfordringen om å bidra. Det tror jeg også mange organisasjoner i det norske samfunnet – miljøorganisasjoner, bistands- og solidaritetsorganisasjoner, livssynsamfunn osv. – vil gjøre, og det er viktig at de bruker den muligheten som denne høringen gir.




Samtidig må jeg, med atskillig kjennskap til hvilken kraft som ligger i Finansdepartementets apparat, si at jeg tror ikke det blir noe av dette hvis det bare skal komme innspill fra det frivillige Norge. Det må gjøres et utredningsarbeid, en kartlegging, av hvilke indikatorer som brukes ellers i verden, og det er flere internasjonale organisasjoner, institusjoner osv. som har et bredere perspektiv på sine indikatorer enn det vi har i Norge. Det utredningsarbeidet ønsker jeg at Finansdepartementet tar en lederrolle i. Jeg tror det kan være klokt å oppnevne et utvalg, en arbeidsgruppe, men arbeidsformen er ikke det viktigste. Det viktigste er at finansministeren åpner for at dette skal skje, at hun tar et lederskap der, og at hun setter en faglig kraft bak det, slik at det blir noe av. Da tror jeg at vi kan få indikatorer som er vel så spennende som – med all respekt – gytende fisk og hekkende fugl, og som det kanskje smaker enda mer fugl av.




