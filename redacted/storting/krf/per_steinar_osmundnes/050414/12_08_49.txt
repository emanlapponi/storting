 Kristeleg Folkeparti er oppteke av at pleie- og omsorgstilbodet til menneske med psykisk utviklingshemming ikkje må bli ein salderingspost. Vi er også opptekne av at unge funksjonshemma skal ha moglegheit til å flytte ut av sjukeheimar dersom dei ønskjer det, iallfall skal ingen mot sin vilje vere plassert der. Derfor ønskjer eg å takke interpellanten for eit prisverdig initiativ når han fokuserer på rettane til denne gruppa.




Det kan ikkje vere slik at det er dei pårørande som i kvar enkelt situasjon skal vere nøydde til å kjempe gjennom at dei funksjonshemma skal få den omsorga og dei rettane som dei faktisk har krav på. Eg ser likevel ingen grunn til å gå inn på alle desse rettane, når eg synest at helse- og omsorgsministeren svarte godt på spørsmålet om kva moglegheiter og rettar som denne gruppa har. Men eg vil streke under at ein må byggje vidare på nokre av dei føremåla som HVPU-reforma la, og som det er viktig at ein klarer å følgje opp, slik at det blir meir enn berre ord.




Eit av dei store måla var at denne reforma skulle avvikle institusjonsomsorga for personar med utviklingshemming. Det er ikkje utan grunn at denne reforma, iallfall det eg i hovudsak kjenner til frå mitt område på Vestlandet, blei kalla ei bustadsreform, som har fått både kritikk og ros. Men det viktige med denne reforma var at utviklingshemma skulle ha høve til å leve eit liv så langt opp mot det normale som mogleg. Då blir det relativt uhaldbart dersom unge funksjonshemma skal vere på sjukeheimar mot sin eigen vilje.




Kristeleg Folkeparti er oppteke av at menneskeverdet blir slått fast ein gong for alle, som ein stor stabbestein. Eg er glad for at det i denne interpellasjonsdebatten, uavhengig av politiske parti, er veldig stor støtte til dette feltet, at ein ikkje skal gradere folk ut frå prestasjonar og funksjonsnivå. Eg synest denne debatten veldig godt viser at det ikkje er fargen på partiet som avgjer kva interesse ein har for dette, men at det er ei genuin interesse i denne salen for å sørgje for at ikkje berre dei som kjem inn under den saka som interpellanten tek opp, men også unge generelt som er på sjukeheim, skal få den hjelpa som dei treng.




Eg vil peike på to verktøy som eg synest at ein i større grad kan bruke for å leggje betre til rette for at ein sjølv kan få bestemme i den enkelte kommunen. Det gjeld den individuelle planen i sosialtenestelova, at han blir nytta på ein måte som gjer at dei som er utviklingshemma, får eit meir heilskapleg og samordna tenestetilbod. Det andre går på brukarstyrt personleg assistanse.




Så kom det opp her at ein skal evaluere toppfinansieringsmodellen. Eg trur det er lurt at han no blir evaluert, og at ein ut frå det kan sjå om det er noko som må endrast for å gjere denne uhaldbare situasjonen betre.




