 «Det har i den seinare tida vore
stilt spørsmål knytte til framtidig fordeling av
bistanden i det krigsramma Afghanistan. Pressa har referert til
ein forskingsrapport frå Chr. Michelsens Institutt som åtvarar
mot ei massiv innsprøyting av midlar
til gjenoppbygging av landet etter 20 år med
krig og naturkatastrofar.

Kva vil statsråden gjere for å rette
inn bistanden slik at han er formålstenleg og ikkje
undergrev sjansen for stabil og god utvikling i Afghanistan?»

 Eg takkar statsråden for eit tillitvekkjande
svar.

Det er av fleire, no òg av statsråden
sjølv, blitt påpeikt at det einaste som på sikt
kan kontrollere og erstatte krigsherrane i Afghanistan, er ei styrking
av nasjonale institusjonar. Alternativet er at ein framleis har
ein dominans av krigsherrar innanfor ein føderal
stat, delt etter etniske og religiøse
skiljeliner. Ein av dei farane ein står overfor i dag,
er at dei rike landa i verda berre vil gi nødhjelp
og kortsiktig bistand. Ei nasjonal løysing
derimot krev eit langsiktig perspektiv og ei
oppretthalding av engasjementet frå gjevarlanda
si side utover den kortsiktige og nødvendige
nødhjelpa. Det blir såleis heilt avgjerande at
den internasjonale bistanden over ein lengre periode må understøtte
dei nasjonale krafttiltaka.

Problemet i dag er at OECD-landa
gir stadig mindre pengar i bistand, og den er no den lågaste
på 30 år. Kan statsråden og Noreg
påverke OECD-landa til å gi meir i langsiktig
bistand og dermed snu denne negative trenden, slik at land som Afghanistan
får ein enklare overgang frå kortsiktig u-hjelp
til langsiktig nasjonal utvikling?

 Eg takkar igjen statsråden for svaret.

I Mexico til våren skal det vere
ein konferanse der ein skal diskutere spørsmål
som går på korleis ein kan løfte menneske
ut av fattigdomen. FN har sjølv sagt at innan 2015 skal
talet på dei som lever i absolutt fattigdom, vere halvert.
Konferansen bør vere eit svært godt
utgangspunkt for statsråden og den norske regjeringa
til å påpeike at det ein nettopp må arbeide
for, er det som går på det langsiktige i forhold
til bistand. Trur statsråden at det er mogleg for den norske
regjeringa å lage eit vendepunkt på denne
konferansen, slik at dei rike landa og dei organisasjonane
som har moglegheit til å gjere noko, faktisk vil gå inn
og sjå på langsiktige løysingar?

