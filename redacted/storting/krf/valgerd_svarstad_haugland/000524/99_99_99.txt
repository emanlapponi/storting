 Eg ynskjer å stilla følgjande
spørsmål til samferdselsministeren:

«Målsettinga for Gardermobanen
var opprinneleg ein marknadsandel for tog på 53 pst. av
flypassasjerane. I desse dagar handsamar Stortinget Regjeringa sitt
framlegg om å ettergi gjeld til NSB Gardermobanen AS på 6-7
mrd. kroner. Samstundes vert det reklamert for billig parkering
på Gardermoen. Prisane for parkering har gått vesentleg
ned sidan opninga av flyplassen hausten 1998.

Kva vil statsråden gjera for å unngå at
andelen som køyrer privatbil, aukar og andelen kollektivreisande
vert redusert?»

  Eg vil takka statsråd for svaret.
Eg er glad for å høyra at ein har tenkt å gå attende
til dei gamle prisane om ei tid. 

Men samtidig er det ei stor utfordring for
statsråden å sjå på kva ein
kan gjera for å koordinera tilboda til dei reisande på ein
slik måte at ein utnyttar kollektivtransportmidla best
mogleg. Det blir eit paradoks for oss når ein den eine
dagen brukar 6,7 milliardar kr for å betala ned gjeld og
den andre dagen – eller kanskje dagen før – har
lagt til rette for at det same toget ikkje skal bli bruka i så stor
grad fordi det blir utkonkurrert på pris i høve
til bruk av privatbil. Det er ei problemstilling som eg vonar samferdselsministeren
vil ta innover seg.

Eg vil spørja samferdselsministeren:
Går det an å gå inn i ein dialog med
OSL og eventuelt ha ein avtale med dei der ein kan sjå på m.a.
bruken av parkeringshuset, og at ein òg ser til at det
tilbodet som blir gitt ved parkeringshuset, og dei ynska ein har
om at fleire skal bruka kollektivtransport, ikkje kolliderer, slik
som prisreduksjonen har ført til den siste tida?

