 Eg vil stilla helseministeren følgjande
spørsmål: 

«Korleis vil statsråden følgja
opp fleirtalsvedtaket frå Helseregion Aust om bygging av
nytt sjukehus i Follo?»

 Eg takkar statsråden for svaret. 

Eg hadde nok vona å få eit
litt meir positivt svar, men eg er glad for at statsråden
vil venta på ein søknad, og at han då vil
vurdera dette på nytt. 

Vi har jo venta på ei avklaring i
Helseregion Aust. Det som er urovekkjande for dei som bur i Follo-distriktet – det
er faktisk snakk om 120 000 innbyggarar – er at det har
kome signal om at ein i staden for å bygga nytt sjukehus
i Follo planlegg å bygga opp eit nytt i Oslo. Eg ber om
at helseministeren iallfall tar avstand frå ein slik tanke. 

Eg har òg lyst til å minna
om at då ein vart einige om kvar eit nytt rikshospital
skulle ligga, var ein av premissane at ein skulle bygga eit nytt
sjukehus i Follo, fordi Follo òg var inne i bildet i forhold
til lokalisering av nytt rikshospital. No valde ein å legga
det til Gaustad i Oslo, og dermed ventar Follo-befolkninga på sitt
sjukehus i neste omgang. Akershus fylkeskommune har brukt mykje
pengar på forarbeidet. Kan helseministeren iallfall avvisa
at det skal byggast eit nytt sjukehus i Oslo i staden for i Follo? 

  Eg vil stilla følgjande
spørsmål til samferdselsministeren:

«I eit brev frå Miljøverndepartementet
til Samferdselsdepartementet kjem det fram planar for ein tredje
rullebane på Gardermoen.

Er det rett at det eksisterer slike planar,
og eventuelt når vert desse planane offentleggjorde?»

I spørsmålet står
det når dei 

vert 

offentleggjorde,
men eigentleg vil eg ha svar på når dei 

vart 

offentleggjorde. Det er ein trykkfeil
i spørsmålet.

  Eg takkar statsråden for svaret.

Bekymringa mi for heile saka er jo eigentleg
kor dårleg det då må ha vore planlagt
for bygginga av flyplassen på Gardermoen, når
ein ikkje har gitt klare signal til dei kommunane det gjeld, om
at det kan bli planar om å bygga ein tredje rullebane.

No ser vi i diverse medieoppslag at begge ord-
         førarane, både i Nannestad og Ullensaker,
ikkje har høyrt om at det er snakk om å bygga
ein tredje rullebane før   no i det siste. Dei har ikkje
vore med i planprosessen i det heile, seier enkelte av dei som har
vore med i planprosessen frå byrjinga. Og for kommunepolitikarar
som ynskjer å ha litt føreseielege rammer òg
inn i framtida for bruk av sine eigne areal, er det ganske vanskeleg å planlegga
bruk av areala når dei blir bandlagde på denne måten.

No ligg det føre planar for bruk av
desse areala. Mitt spørsmål til samferdselsministeren
er om han kan vera med og påverka Miljøverndepartementet
slik at kommunen kan få klare svar, og slik at dei òg
kan få lov å bruka dette området som
dei har tenkt å bruka til næringsføremål.
Elles vil dei få økonomiske rammevilkår
som blir negative for kommunane – og det kan vi ikkje tolerera.

