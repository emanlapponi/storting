 Eg har følgjande spørsmål
til kommunal- og regionalministeren: 

«I norske mottak og kommunar bur ca.
200–300 asylsøkjarar som ein reknar med ikkje
kan reisa attende, dei fleste etiopiarar og eritrearar. Etter å ha
prøvd fleire gonger har ein ikkje klart å få ein
avtale om retur med heimlanda. Mange har vore her i mange år
og har ein uavklart status med omsyn til m.a. sosiale ordningar
og andre rettar i det norske samfunnet. Dette byrjar å få menneskerettslege
dimensjonar. 

Er det ikkje no på tide å skjera
igjennom for denne gruppa og la dei få bli i Noreg?» 

  Eg takkar statsråden for svaret. 

Eg har lyst til å koma med nokre merknader
i tillegg. Det er vel berre 10-15 av desse 200-300 som eg nemnde, som
denne identitetsproblematikken gjeld. Dei fleste andre har ein heilt
avklart identitet, der retur til heimlandet ikkje er mogleg.

Eg er glad for at det er inngått dialog
med Etiopia i denne samanhengen, men Eritrea er jo òg ei
utfordring for oss. 

Eg føler nok at svaret frå statsråden
galdt dei som meir generelt får avslag her i landet, men
her er det snakk om ei gruppe som vi kan kalla «ureturnerbare».
Det er ikkje tilfredsstillande at dei, når dei får
avslag, berre skal halda fram med å bu i eit mottak. 

Kva kan statsråden gjera for at dei
personane som ikkje kan reisa tilbake, som ikkje har noko land å reisa tilbake
til, kan få avklart situasjonen sin? Desse personane er «ureturnerbare».
Dei er langt på veg statslause slik situasjonen er for
dei, og det er uverdig at dei skal vera i Noreg år etter år
utan avklaring Korleis kan statsråden følgja opp
akkurat denne vesle gruppa som vi her snakkar om?

  Eg føler nok kanskje ikkje at statsråden
klarer å definera desse personane som «ureturnerbare»,
eg føler faktisk at ein trekker i tvil om dei er «ureturnerbare». 

Det kan vera mange grunnar til at folk ikkje
har papira sine i orden, ikkje har dei papira som vi krev når
dei  kjem hit til landet. Eg veit at det som regel er ganske store tragediar
som ligg bak dette. Det talmaterialet vi har, kjem frå NOAS
og Flyktningerådet. Problemet er at no har dei vore her
så lenge, og vi har framleis ikkje noko land å senda
dei tilbake til. Kor lenge skal dei leva sånn i uvisse?
Det å bu i eit mottak i år etter år er
heller ikkje spesielt tilfredsstillande. Eg føler at vi
som ein sivilisert nasjon bør sjå vårt
ansvar og gi desse personane eit tilbod i Noreg fordi dei ikkje
har andre land å venda tilbake til.

