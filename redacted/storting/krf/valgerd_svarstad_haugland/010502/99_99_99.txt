 Eg vil stilla følgjande
spørsmål til samferdselsministeren: 

 «I Asker og Bærums Budstikke
har det kome fram at vegsjefen i Akershus ikkje ønskjer å utgreia
den traséen lokalbefolkninga og Bærum kommune ønskjer
for E16. Det vert òg hevda at ei slik utgreiing vil forseinka
utbygginga kraftig. 

Vil statsråden ta initiativ til at
også den løysinga som er ønskt av Bærum
kommune og lokalbefolkninga, vert utgreidd?» 

  Eg takkar for svaret, men eg følte
vel ikkje at statsråden svarte på spørsmålet
om han kunne forsikra at planen som Skui Vel stiller seg bak, og
som kommunestyret har stilt seg samrøystes bak, òg
blir vurdert. For ein har vel inntrykk av at ein vurderer ulike
alternativ, men at det alternativet som både er mest miljøvennleg,
tar omsyn til eventuell utviding av vegkapasiteten, dersom det blir
nødvendig fordi trafikkgrunnlaget stig, og òg
tar best omsyn til bumiljøet i dette området,
ikkje ser ut til å bli vurdert dersom vegsjefen gjer det
slik som han vil. 

Og då er spørsmålet
mitt – eg må faktisk gjenta det: Vil statsråden
sørgja for at den totale planen som Skui Vel har stilt
seg bak, og som òg kommunestyret har stilt seg bak, blir
med i den vidare vurderinga?

Kenneth Svendsen hadde
her overtatt presidentplassen.

  Problemet er at viss ein ikkje tar det innspelet
på alvor, og faktisk har med den planen som Skui Vel har
stilt seg bak, og som òg kommunen har stilt seg bak, har
ein ikkje det alternativet i Bærum kommunestyre når
dei ein gong skal vera med og vedta dette, slik at det faktisk kan
ta endå lengre tid før ein kan setja i gang med
bygginga.

No har befolkninga i dette området
venta i 18–20 år på å få ein
skikkeleg veg, og då trur eg faktisk at dei vil ta på seg å ha
det tolmodet som må til for å få ei skikkeleg
konsekvensutgreiing av deira alternativ. Det er betre for befolkninga å få eit
godt, miljøvennleg og framtidsretta alternativ enn eit
alternativ som det blir tungt for dei å leva med i mange
generasjonar framover. Så eg har lyst til å avslutta
med å oppfordra samferdselsministeren til å be
vegsjefen òg ta med seg den fullstendige planen som Skui
Vel og Bærum kommune stiller seg bak, for befolkninga sin
del og for framtida sin del.

