  Jeg tillater meg å stille følgende
spørsmål til utenriksministeren:

«I forkant av Verdenskonferansen mot
rasisme i Durban 31. august–7. september 2001 vil håndteringen
av det såkalte kompensasjonsspørsmålet
stå sentralt. Utviklingslandene krever at den historiske
urett som er begått mot millioner av mennesker gjennom
slaveri, kolonialisme, okkupasjon og etnisk rensing, skal unnskyldes
og kompenseres. Kravet møter betydelig motstand. Spørsmålet kan
bli avgjørende for gjennomføringen av konferansen. 

Hvilke initiativ vil Norge ta i håndteringen
av dette spørsmålet?» 

  Ut fra utenriksministerens svar kan jeg ikke
se at Norge har til hensikt å ta noe initiativ i forhold
til spørsmålet jeg reiste, nemlig kompensasjonsspørsmålet.
Hvis det er slik at dette faktisk kan torpedere konferansen, syns
jeg at Regjeringen og Norge har et ansvar, sammen med andre vestlige
land, for å ta initiativ for å forsøke å løse
dette spørsmålet. Og det er faktisk en god grunn
til at det reises. 

Norge har vært blant de land som har
gitt kompensasjon for urett som er begått under krigen,
jødebooppgjøret. Vi har gitt vår unnskyldning
til minoriteter og til urfolk i Norge for vår behandling
av dem. Og det skulle bare mangle om ikke det internasjonale samfunn
skulle komme med en unnskyldning også for de overgrep som slaveriet
og kolonialismen har betydd for folk i den tredje verden.

Det som er viktig, er at dette spørsmålet
er gjenstand for ordentlig diskusjon hjemme og i forhold til andre land
vi kan samarbeide med, for nå å finne løsninger.
Jeg vil gjerne utfordre utenriksministeren: Hvilke typer løsninger
kan Norge se for seg at vi kan foreslå for å løse dette
problemet og denne konflikten?

  Jeg kan informere utenriksministeren om at
alle de regionale konferansene i den tredje verden har bedt om og
stilt krav om at dette løses, altså regionene
Asia, Afrika og Latin-Amerika. At enkeltland har gitt uttrykk for
noe annet, får være så sin sak, men det
er ingen tvil om at dette kommer til å være et
meget sterkt krav. Det de krever, er ikke nødvendigvis en
egen kompensasjonsordning i form av penger og økt bistand,
men at man på ulike måter kompenserer for den uretten
som er begått. Jeg vil vise til det franske parlamentet
som nettopp har vedtatt en lov som betegner slaveri som en forbrytelse
mot menneskeheten, og som ønsker å innarbeide
i loven en moralsk fordømmelse av slaveri, der man også sier
at man vil prioritere studier og forskning på dette tema,
som et virkemiddel mot å glemme. Man sier også at
man vil innføre en spesiell dag, en minnedag, der en minnes
slaveriet. Dette er den type ordninger som også kan bidra
til å løse kompensasjonsspørsmålet
i disse forhandlingene. Og etter det jeg kjenner til, vil også utviklingslandene
være åpne for den type forslag for å løse
problemet. Jeg vil spørre utenriksministeren om han vil
ta initiativ i forhold til disse spørsmålene.

