 Jeg tillater meg å stille følgende
spørsmål til miljøvernministeren:

«I forbindelse med den sjette partskonferansen
(CO P6) under Klimakonvensjonen i Haag vil spørsmålet
om hva som skal defineres som «demonstrable progress» innen 2005,
etter Art. 3.2, bli diskutert. Her er det uenighet mellom sentrale
forhandlingsparter.

Vil Norge gå inn for at demonstrerbar
fremgang ikke kun skal dreie seg om det institusjonelle og legale
rammeverk, men inkludere iverksettelse av konkrete klimatiltak for å sikre
oppfyllelsen av Kyoto-forpliktelsene i perioden 2008-2012?»

  Jeg takker miljøvernministeren for
svaret.

Det er i hvert fall positivt at hun nå går
litt lenger enn det hun har gjort før, ved å si
at hun mener at denne paragraftolkningen også innebærer
konkret iverksettelse av tiltak.

Det jeg er ute etter, er imidlertid hva Regjeringen
vil anføre som posisjoner i Haag. Vil man gå inn
for at land iverksetter tiltak, og at dét blir den fortolkning
som kjøres? For vi vet at USA ønsker at demonstrerbar
fremgang kun skal være det institusjonelle og legale rammeverket, mens
EU – i hvert fall en god del av EU-landene, selv om posisjonene
der ikke er helt klare ennå – legger seg på en
linje hvor de ønsker mer synliggjorte og iverksatte tiltak.
Det er viktig her at Norge – selv om man hører
til paraplygruppen – virkelig er villig til å ha
en forhandlingsposisjon som støtter opp om klar og demonstrerbar fremgang,
og at det skjer ved iverksettelse av tiltak, i tillegg til de institusjonelle
forhold som miljøvernministeren var inne på.

 Jeg tillater meg å stille også det
neste spørsmålet til miljøvernministeren – disse
spørsmålene henger jo sammen:

«I forbindelse med den sjette partskonferansen
(CO P6) under Klimakonvensjonen i Haag vil spørsmålet
om et «tak» for bruk av fleksible gjennomføringsmekanismer stå sentralt. 

Vil Norge under forhandlingene arbeide for
at de fleksible mekanismene skal være et supplement til
nasjonale tiltak, og gå inn for at det opereres med et
slikt tak?»

  Den forrige regjeringen hadde sin klimapolitikk
bygd på tre hovedstolper. Det første var at hovedtyngden
av tiltak skulle tas hjemme, med andre ord et slags nasjonalt tak
på bruken av fleksible gjennomføringsmekanismer.
Det andre var at man ønsket å synliggjøre
demonstrerbar fremgang innen 2005, og det tredje var å gå inn
på fleksible mekanismer. For å få gjennomslag
for bruken av fleksible mekanismer på en kostnadseffektiv
måte, er det veldig avgjørende at man gjør
de to andre tingene, altså at man synliggjør demonstrerbar
fremgang, og at hovedtyngden av tiltakene tas hjemme. Det er det
som gjør meg urolig i forhold til svaret fra miljøvernministeren.
Dersom man er i en situasjon hvor man ikke synliggjør at
man tar hovedtyngden av tiltakene hjemme, og det kan ifølge
en artikkel i Dagens Næringsliv i forgårs se ut
som om Siri Bjerke kanskje ikke er villig til å forplikte
seg til det, risikerer vi en situasjon hvor det kan bli fullt frislepp,
og hvor vi ikke får effektivt gjennomførbare fleksible
mekanismer. Det er bakgrunnen for at jeg stiller spørsmål
ved om vi ikke bør forandre posisjon og gå inn
for tak.

