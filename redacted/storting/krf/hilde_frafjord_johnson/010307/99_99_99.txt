  Jeg tillater meg å stille følgende
spørsmål til kommunal- og regionalministeren:

«25. februar 2000 begynte man å gi
midlertidig oppholdstillatelse til kurdiske asylsøkere
fra Irak, bl.a. for å stanse tilstrømning fra
tredjeland i familiegjenforeningsøyemed. Man
antok at retur til Irak ville bli mulig om   ett år, noe
som nå ikke synes å være tilfelle. En
praksis med midlertidighet som ikke kan danne grunnlag for varig
opphold eller familiegjenforening i år fremover, over lang
tid, kan berøre menneskelige rettigheter for den enkelte. 

Hva vil statsråden nå gjøre
i forhold til denne gruppen?» 

  Jeg takker statsråden for svaret.
Jeg trenger å få litt oppklaring i hva som faktisk
er besluttet i denne saken. Er statsrådens svar å oppfatte
dit hen at de midlertidige opphold som blir gitt for ett år,
nå er opphørt, siden statsråden også berørte
retur og begynnelse av retur av kurdere til Nord-Irak? Eller er
det slik at den midlertidige ordningen vedvarer? Det er denne uklarheten,
som er veldig vanskelig for mange av disse kurdiske asylsøkerne å leve
med, ikke minst det å leve uten familie i flere år,
som har medført psykiske problemer for veldig mange. 

Det å få en klarhet i om
denne midlertidigheten kommer til å vedvare, eller om det
blir en avklaring med også en mulighet for noen til å få opphold,
og for andre selvfølgelig til ikke å få opphold
der en ikke er i en beskyttelsessituasjon, er svært viktig.
Jeg mener også, ut fra situasjonen i Irak, at det er grunnlag
for å behandle disse enkeltsakene med romslighet.
Men jeg ønsker da å få et svar fra statsråden
på om man faktisk mener at man skal forlenge midlertidigheten,
eller om man har opphørt å behandle dette etter
den midlertidige ordningen.

  Begrunnelsen for innføringen av denne
ordningen som statsråden helt riktig redegjorde for, var
at man kom fra tredjeland. Men etter det politiet har fått
oversikt over, er det bare 25 pst. av dem som er kommet
på dette tidspunktet, som kommer fra tredjeland. Det betyr
at det er en ganske stor gruppe som er i en litt annen situasjon.
I denne sammenheng er jeg opptatt av to ting. Det ene er romsligheten
i forhold til disse det gjelder, som er i en kritisk situasjon til
tross for at situasjonen ikke nødvendigvis har forverret
seg betydelig i området. Og det andre jeg er opptatt av,
er at situasjonen etter Dublinkonvensjonen og undertegningen av
denne avtalen er at presedenseffekten eller effektene i forhold
til risiko for ny tilstrømning ved endring av norsk praksis,
eller ved en større romslighet i norsk praksis, ikke er
like foruroligende som ellers. Etter Dublinkonvensjonen skal asylsøkerne
kunne ha en grei ordning med at første trygge asylland
er der hvor man skal være, og for øvrig vil man
ikke få den tredjelandssituasjonen som oppstod i forrige
runde. Jeg håper at statsråden merker seg de to
begrunnelsene og legger til grunn en romslig praksis.

