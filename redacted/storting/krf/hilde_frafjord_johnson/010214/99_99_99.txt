  Jeg tillater meg å stille følgende
spørsmål til utenriksministeren:

«I den siste tiden er situasjonen
betydelig forverret for Falun Gong-tilhengere i Kina. Kinesiske
myndigheter har trappet opp sin forfølgelse med omfattende
massearrestasjoner og fengsling uten lov og dom. 110 Falun Gong-praktiserende
antas å ha mistet livet i fengsel og leire siden juli 1999,
da bevegelsen ble forbudt.

Hva vil utenriksministeren gjøre for å ta
opp slike alvorlige brudd på religionsfriheten,
og når vil utenriksministeren ta opp Falun Gongs situasjon
spesielt med Kina?» 

  Jeg takker utenriksministeren for svaret,
selv om jeg absolutt ikke er fornøyd når spørsmålet
er: Når vil utenriksministeren ta opp Falun Gongs situasjon
med Kina? Omfanget av de overgrep som nå skjer, og som
er mye større og mer omfattende enn de overgrep som skjedde
da Falun Gongs situasjon sist ble tatt opp, skulle tilsi
en langt hurtigere og sterkere reaksjon overfor Kina. 

Jeg mener også at den rapporten som
Amnesty nå har lagt fram, på ny viser at menneskerettighetssituasjonen
i Kina ikke er under bedring generelt, slik utenriksministeren gav
uttrykk for, men at den tvert imot – vil mange hevde – er
under forverring. Burde ikke dette da gi grunnlag for at Norge nå protesterer
overfor Kina, og at utenriksministeren selv tar ansvar for å gjøre
dette ved første anledning? Og når er denne anledningen?

  Jeg tror norske menneskerettighetsorganisasjoner
vil ha en litt annen vurdering enn utenriksministeren av det han
gir uttrykk for når det gjelder forskjellen på den
daværende og dagens regjering, men jeg kan la det ligge. 

Foran sesjonen i Menneskerettighetskommisjonen
i Genève vil Kina nok en gang være i fokus, og
her er det som regel kontakt med andre land og bl.a. EU og USA om
hvordan man skal forholde seg til bl.a. Kina. Spørsmålet
om en resolusjon i forhold til menneskerettighetssituasjonen i Kina
vil nok en gang stå på dagsordenen. Hvordan vil
Norge fremføre den kritikk som også utenriksministeren
nå har gitt uttrykk for når det gjelder Falun
Gong og tortur? Hvordan vil Norge fremme denne kritikken i sesjonen
i Menneskerettighetskommisjonen i Genève, som er forestående?
Og hvordan vil Norge stille seg til en eventuell resolusjon i forhold
til Kina med kritikk av menneskerettighetssituasjonen?

