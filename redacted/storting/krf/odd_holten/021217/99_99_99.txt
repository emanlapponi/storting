 Ringeriksbanen er en ny jernbanetrasé mellom Sandvika og Hønefoss som vil gi Ringerike en direkte baneforbindelse til Oslo og forkorter Bergensbanen med ca. 60 km. Kjøretiden mellom Hønefoss og Oslo vil da for raskeste tog bli ca. 30 minutter, som er ca. 50 minutter kortere enn tog via Drammen. I tillegg vil denne banen være med på å gi en bedre konkurranse i forhold til bilen – den kan konkurrere med både bil og ekspressbusser.




Det er imidlertid trasévalget som skal avklares nå i dag. Ringeriksbanen skal oppfylle mange mål på ulike nivåer, som f.eks. å senke transportkostnadene og begrense miljøbelastningene i samferdselssektoren ved økt bruk av toget som kollektivtransportmiddel.




Målet med Ringeriksbanen er tredelt:










å styrke Bergensbanens konkurransekraft gjennom å sikre Bergen og Voss et konkurransedyktig transportalternativ til fly og bil







å legge til rette for et raskt transportalternativ som bygger opp under reiseliv og næringsliv i Hallingdal







å kunne gi et raskt og direkte jernbanetilbud i nærtrafikken Hønefoss-Oslo




Arbeidet med å utrede trasékorridoren for Ringeriksbanen er videreført via to korridorer, en over Kroksund og en via Åsa. Framlagte traseer er enten korridoren over Kroksund med en lengde på 41,2 km, eller korridoren over Åsa med en lengde på 46,6 km. Forventede kostnader for de to korridorene er beregnet til ca. 3,5 milliarder kr for korridoren over Kroksund og ca. 4,2 milliarder kr for korridoren via Åsa.




Kroksund-korridoren er kortest og billigst. Dagens trafikkgrunnlag er godt og har potensial for forbedringer, med en arealbruksutvikling i samsvar med prinsippene for samordnet areal- og transportplanlegging. Men denne korridoren har også flest arealbruks- og miljøkonflikter. Forbruket av dyrket mark er omtrent dobbelt så stort som for korridoren via Åsa. Banen vil på enkelte punkter bli godt synlig, og kryssing av Kroksund i bru vil være en utfordring. Slettelandskapet på Ringerike er også viktig i kulturminnesammenheng.




Åsa-korridoren har mer tunnel og unngår de største arealbruks- og miljøkonfliktene. Hole kommune kan betjenes via Sundvollen, men trafikkgrunnlaget blir ved denne traseen noe dårligere mellom Hønefoss og Oslo. Det samme gjelder potensialet for framtidig trafikkvekst knyttet til ny arealbruk.




Kristelig Folkeparti har på grunn av de store negative konsekvensene for landskap, kulturminner, naturmiljø og landbruksinteresser etter en samlet vurdering funnet ikke å kunne tilrå at korridoren over Kroksund legges til grunn. Kristelig Folkeparti vil derfor anbefale at den videre planleggingen av Ringeriksbanen tar utgangspunkt i korridoren over Åsa. Dersom denne blir som planlagt, mener vi at den vil gi god samfunnsøkonomisk lønnsomhet.




Allikevel er det viktig at vi nå er edruelige når det gjelder framdriften. Ut fra det foreliggende utredningsmaterialet mener Samferdselsdepartementet at det ikke vil være samfunnsmessig riktig å realisere prosjektet, dette fordi en rekke andre jernbaneprosjekter vil måtte prioriteres før det er aktuelt å bygge Ringeriksbanen. Det vises i denne sammenheng til de prioriteringer som er gjort i forbindelse med behandlingen av Nasjonal transportplan 2002-2011. En slik vurdering vil Kristelig Folkeparti måtte foreta i det neste arbeidet med Nasjonal transportplan 2006-2015.




