 Egentlig burde dette vært en ikke-sak for kontrollkomiteen når en ser på de vedlegg som følger saken, spesielt brevet fra Riksrevisjonen til kontrollkomiteen av 14. oktober d.å. Der står det bl.a.:







«Retningslinjene ble mottatt først etter at Kollegiet hadde sluttbehandlet Dok. nr 3:12 (1997-98).»




Med andre ord: Da forelå de retningslinjer som Riksrevisjonen etterlyser – det egentlige innholdet i saken. Ikke minst brevet fra Kulturdepartementet til Finansdepartementet av 26. mai 1998 tilkjennegir hva Riksrevisjonen har behov for, og i dette brevet er det redegjort for de behov Riksrevisjonen har.




Når nå saken likevel er kommet til behandling, ønsker jeg å gi uttrykk for at saken er betydningsfull for dem den gjelder, og at komiteen forutsetter å komme tilbake til saken på et senere tidspunkt. Målet må klart være: Idrett for alle – altså en bredde i aktiviteten.




Ut fra lov om pengespill skal 1/3 av overskuddet fra Norsk Tipping AS fordeles på ulike idrettsformål. Av Dokument nr. 3:12 fremgår det at Norges Idrettsforbund arbeider med nye tildelingskriterier for fordelingen av rammetilskudd til de enkelte særforbund med fokusering på mål og på bakgrunn av aktivitetsnivået. Departementet er enig med Riksrevisjonen i at Norges Idrettsforbund i dag ikke gir god nok informasjon om de mål som ønskes. Komiteen peker også på at dagens system bare i begrenset grad gir aktuell informasjon om de midler som kommer fra norske spill. Idretten må i størst mulig grad være opptatt av god bruk av tildelte økonomiske rammer, til beste for idrett for alle. 




 Som saksordfører for Samferdselsdepartementets saker er det for meg nødvendig å henlede oppmerksomheten på komiteens merknad hvor det heter:







«Komiteen vil komme tilbake til enkelte saker under Samferdselsdepartementet ved behandling av andre dokumenter fra Riksrevisjonen.»




Dette er ut fra det behov som synes å være avdekket ved en rekke samferdselsprosjekter hvor det viser seg at de anslag som ble fremlagt for Stortinget i de enkelte saker, ikke har vært dekkende verken teknisk eller økonomisk. Overskridelsene har vært og er betydelige på svært mange anlegg, ja av et slikt omfang at prosjektene muligens ikke hadde blitt påbegynt dersom de faktiske forhold hadde vært kjent for Stortinget da vedtakene ble fattet. En slik form for saksbehandling er sterkt kritikkverdig og medfører bl.a. at andre samferdselsprosjekter, som f.eks. E6 og E18 gjennom Østfold, blir utsatt i tid, til tross for den store belastning på disse veiene – ikke minst hva ulykker angår. Blir ikke prosjekteringen og anbudsprosedyrene bedre innenfor samferdselssektoren, bør Stortinget vurdere om det er andre måter å innhente et bedre grunnlagsmateriale på i framtiden for å sikre at vi får riktige beslutningsgrunnlag.




