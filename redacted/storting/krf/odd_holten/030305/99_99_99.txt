 Jeg tillater meg å stille følgende spørsmål
til samferdselsministeren:

«Fra 2001 til 2002 økte
antall drepte i trafikken fra 275 til 307. På bakgrunn
av bl.a. dette har NAF tatt til orde for at det bør opprettes
en veitrafikkens ulykkeskommisjon. En slik ulykkeskommisjon skal
kunne analysere ulykker, kartlegge fakta og årsakssammenhenger,
og foreslå og fremskaffe nødvendige virkemidler
til ulykkeforebyggende tiltak.

Vil statsråden støtte et
forslag om å gi veitrafikken en egen ulykkeskommisjon, eller
andre ordninger som kartlegger veitrafikkulykker?»

 Jeg takker statsråden for svaret, som
gir til kjenne at det arbeides med dette viktige saksfeltet.

En felles havarikommisjon kan for sivil luftfart
og jernbane selvfølgelig være bra. Men
når det nå antydes at dette også kan
utvides til å omfatte veitrafikken, er det grunnlag for å stille
seg noe tvilende til om dette kan være med på å fange
opp alle de ulykker som finner sted utover det ganske
land på våre veier. Jeg frykter i denne situasjonen
at veitrafikkulykker med bil kan bli en nedprioritert
oppgave. Denne typen ulykker har jo ikke den samme dramatikken
over seg som f.eks. en flyulykke. Når antallet ulykker
nå er så stigende på vei, så er
dette et alvorlig signal til oss, og vi må stille oss spørsmålet:
Hva er årsaken? Er det gamle og trafikkfarlige biler? Er
det manglende opplæring? Er det økende aggressivitet
i kjøremønsteret? Eller er det dårlige
veier? Og i den forbindelse kunne jeg godt tenke meg å spørre:
Er det ikke ut fra disse forhold behov for at vi får
en egen havarikommisjon for bil?

 Jeg takker statsråden for svaret.

Det som er mitt anliggende, og det jeg frykter
for, er at når det gjelder ulykker på veiene,
kan de fort bli nedprioritert i forhold til de tunge, store ulykkene
som ofte skjer på jernbane og med fly. Tunge
organisasjoner som NAF og Motorførernes Avholdsforbund sier
at vi bør komme på offensiven i forhold til dette
spørsmålet.

Da er mitt spørsmål: Er det ikke
mulig å tenke seg at vi i hvert fall kunne ha hatt en undergruppe
som spesielt kunne overvåke forhold i veitrafikken?
Det må jo være en årsak til
at vi har denne betydelige økningen. Jeg mener
det er en økning som er helt uakseptabel, og som jeg håper
statsråden har forståelse for må få spesiell
oppmerksomhet.

