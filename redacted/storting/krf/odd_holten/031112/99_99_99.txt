 Jeg har gleden av å stille følgende
spørsmål til samferdselsministeren:

«E6 gjennom Østfold er belastet med
svært mange ulykker. Med bakgrunn i statsrådens
uttalelse om forsert framdrift av anleggsarbeidene på E6
i Østfold, gjengitt i østfoldavisene, anmoder jeg om statsrådens
vurdering av følgende: Kan en slik forsering gjennomføres
innen 2007 for dermed å kunne redusere antall
skadde og drepte på denne veien?»

 Jeg takker statsråden for svaret. Jeg
har ingen vanskeligheter med å gi statsråden stor honnør
for den aktive holdning som har vært vist når
det gjelder de meget viktige veiene E6 og E18 gjennom Østfold. Det
har vært vist vilje og ikke minst evne
til å få opp et tempo som er til stor nytte for
denne regionen. Jeg er også svært glad
for at vi nå kan konstatere at det ligger til grunn for
2004 også – så langt i budsjettbehandlingen her
i Stortinget er muligheten til stede for at tempoet og arbeidet
kan videreføres. Da synes det som om det er grunnlag for
at jeg kan trekke den konklusjon, ut fra det Sarpsborg Arbeiderblad
antok i sitt spørsmål, at statsråden
vil ha full framdrift i denne saken i 2006.

 Jeg takker igjen for svaret. På slutten
av første svar gikk det vel også fram
at statsråden hadde stor forståelse for at begge
disse veiene, både E6- og E18-utbyggingen, nå må ses
i en sammenheng ut fra den viktigheten de har, og den store ulykkesfrekvens
som er. Da forstår jeg det slik at det som er statsrådens
hensikt, er i størst mulig grad å parallellføre
begge disse veiprosjektene til beste for trafikanter og
næringsliv.

