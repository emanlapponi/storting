 Dokument nr. 1 fra Riksrevisjonen har nå i sitt innhold blitt et svært sentralt dokument i statsforvaltningen. I en del år har Riksrevisjonen påpekt at regnskapsføringen i ulike departementer og underliggende avdelinger har vært mangelfull.




En samlet komite ser alvorlig på at Riksrevisjonen i sakens anledning har vært nødt til å tilskrive Statsministerens kontor for å påpeke alvoret og forsikre seg om at det settes fortgang i arbeidet med å forbedre rutinene. Utvilsomt er det viktig at regnskapsarbeidets kvalitet gis en høyere prioritet i hele forvaltningen. Ingen er tjent med ufullstendige eller ikke oversiktlige regnskap. Det må gis et riktig bilde av den drift som gjøres. 




Komiteen er kjent med at Statsministerens kontor har anmodet Finansdepartementet om snarest mulig å iverksette tiltak som forbedrer den situasjon som nå – ikke minst – komiteens leder har berørt. Forutsetningen må være at regnskapene for departementene må bli bedre etter dagens forskrifter. Ingen er tjent med at vi ikke har gode regnskapsrutiner. 




Nå må det da også tilføyes at det er blitt innført nye rutiner i departementene i den senere tid, og jeg vil tro at det kanskje er mangel på en del mannskap i departementene for å kunne gjennomføre regnskapene på en god måte. Men dette skal selvfølgelig ikke frita departementene eller unnskylde situasjonen, man må snarere presisere at det er behov for mer ekspertise på området.




Som saksordfører for Fiskeridepartementets og Samferdselsdepartementets saker vil jeg også gjøre oppmerksom på at behandlingen av én sak under Fiskeridepartementet, om manglende avstemming og dokumentasjon i Kystverkets regnskap for 1998, og sak nr. 3 under Samferdselsdepartementet, vedrørende FATIMA, er tatt ut og vil bli behandlet på en dertil egnet måte på et senere tidspunkt. Det vil vi da komme tilbake til.




For øvrig henviser jeg til komiteens merknader og anbefaler innstillingen.




 Dokument nr. 3:2 omhandler saker fra Samferdselsdepartementet, Sosial- og helsedepartementet og Utenriksdepartementet, herunder saker under statsråden for utvikling og menneskerettigheter. 




Jeg vil henlede oppmerksomheten på ett av saksfeltene. I 1997 ble Statens investeringsfond for næringsvirksomhet i utviklingsland opprettet, det såkalte NORFUND. Formålet er å medvirke med egenkapital og annen risikokapital i tillegg til å gi lån og stille garantier for på denne måten å bygge opp bærekraftig næringsvirksomhet i utviklingsland, et viktig arbeid. I 1998 ble fondet tilført hele 175 mill. kr til dette arbeidet, som er særdeles viktig på dette området. 




I NORFUNDs styre er det oppnevnt et styremedlem fra Utenriksdepartementet. Riksrevisjonen har i brev til Utenriksdepartementet berørt dette spørsmål, knyttet til bestemmelsene i Statens personalhåndbok. En samlet komite har merket seg Utenriksdepartementets brev av 9. februar d.å. spesielt hva angår den norske stats begrensede ansvar i fondet. Dette til tross ber komiteen departementet – i forhold til styresammensetningen – vurdere de forhold som komiteen påpeker, i forbindelse med utarbeidelse av ny instruks, eller at spørsmålet drøftes med regjeringsadvokaten – dette bare som en presisering av denne saken. For øvrig henviser jeg til komiteens anbefaling. 




 

( ordfører for saken): 

Som saksordfører for innstillingen om Dokument nr. 3:6 fra Riksrevisjonen har jeg behov for å komme med noen korte merknader. 




Prinsippet om at posten skal fram til alle til en enhetlig pris, står ved lag etter komiteens oppfatning. Utvilsomt er Postens tjenester et av flere viktige tilbud for å kunne opprettholde en desentralisert bosetting. Postens tjenester har med livskvalitet å gjøre. 




Det denne saken dreier seg om, er hvorvidt en har lyktes i å sette inn virkemidler som fører til at ulønnsomme posttjenester sikres i alle deler av landet. Riksrevisjonen konstaterer at Samferdselsdepartementet hittil ikke har utarbeidet tilstrekkelige kontrollrutiner for å sikre at dagens tilskottsordninger har den ønskede virkning. Komiteen peker på at ordningen med betaling for ulønnsomme posttjenester er et viktig virkemiddel for å sikre gode og likeverdige posttjenester i alle deler av landet.




Etter sju års erfaring med denne tilskottsordningen er det ennå ikke etablert oppfølgingskriterier som gir gode nok tilbakemeldinger vedrørende effektiviteten av disse tilskott. Det er ikke tilfredsstillende, og sett i sammenheng med de betydelige strukturendringer som Posten har gjennomført de siste årene, bør dette selvfølgelig forbedres. Etterprøving av dagens tilskottsordning er viktig for å sikre seg mot utilsiktede og uheldige virkninger av dagens driftsform.




Komiteen gir uttrykk for tilfredshet med at departementet nå vil utarbeide særskilte regnskapsregler som bl.a. skal sikre mot uheldige og utilsiktede virkninger av dagens tilskott til Postens tjenester.




Komiteens medlemmer fra Fremskrittspartiet og Høyre peker på de metodeproblemer som knytter seg til beregningen av omkostningene ved statens kjøp av ulønnsomme posttjenester. Komiteen for øvrig har ingen spesielle merknader til saken, men ønsker å få en bedre rutine, og vi forventer at det kommer til å skje gjennom signaler fra departementet.




For øvrig anbefaler jeg komiteens innstilling i saken.




