 Jeg tillater meg å stille følgende spørsmål
til justisministeren:

«Fengselskapasiteten er sprengt, og
soningsfanger står i lange køer.

Hva vil bli gjort for å få fortgang
i et lenge planlagt fengsel i Østfold?»

Kjell Engebretsen hadde
her overtatt presidentplassen.

  Jeg takker statsråden for et rimelig
positivt svar, ikke minst med tanke på at situasjonen «følges
nøye», at en er villig til å «utnytte
kapasiteten» maksimalt, og for så vidt at det
er satt i gang arbeider med et forprosjekt. 

Når jeg stiller spørsmålet,
er det på bakgrunn av et oppslag i Dagsavisen 6. april
d.å. som sier «Soningskøene nær
doblet», og – ikke minst – at det foreligger
et sterkt, tverrpolitisk vedtak her i Stortinget om nettopp å få til
en utbygging av et soningstilbud, et nytt sådant, i Østfold.
Da forventer jeg – det står ikke på prioritering, det
står heller ikke på budsjettrammer – at
justisministeren påser at det vil bli innarbeidet i de
kommende budsjettrammer.

  Jeg takker igjen for svaret.

Nei, jeg er fullt klar over ut fra mitt mangeårige
arbeid i finanskomiteen, at det ikke går an å gi
noen budsjettløfter. Men det jeg er ute etter, er at det
må legges inn forutsetninger som gjør at det skapes
mulighet for å gå videre på den tverrpolitiske
enighet det er om å få økt kapasiteten
for soningsfanger i Søndre og Østre fengselsdistrikt, nærmere
bestemt i Østfold. Når jeg sier det slik, er det fordi
jeg vet at dette fengslet nærmest stod i kø etter
at det såkalte gråsonefengslet i ringeriksområdet
ble bygd. 

Jeg forventer at det ikke skal være
nødvendig fra Stortingets side å komme tilbake
med et nytt flertallsvedtak for å dytte videre på saken.
Jeg regner med at dette har høy prioritet, og at statsråden
vil følge saken meget nøye og på den
måten få det inn på riktig tidspunkt
også budsjettmessig.

