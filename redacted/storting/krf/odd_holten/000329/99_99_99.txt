  Jeg stiller følgende spørsmål
til forsvarsministeren:

«Forsvarssjefen har gitt uttrykk for ønske
om å samlokalisere forvaltningsskolene til Oslo.
Forvaltningsskolen i Halden har gode tradisjoner, hensiktsmessige
lokaler og et godt og konstruktivt samarbeid med Østfold distriktshøyskole
i språk, IT og økonomi. 

Vil statsråden medvirke til at Forvaltningsskolen
i Halden får fortsette?»

 Jeg takker statsråden for svaret.

Det er klart at det som er viktig for dette
utdanningstilbudet ved administrasjonsskolen i Halden,
er nå på en måte snarest mulig å få en
oversikt over den framtid som denne skolen kan forvente seg. Det
er en skole som har et meget godt tilbud, og ikke minst er det en
skole som har et nært samarbeid med det distriktsfaglige
miljøet ved distriktshøyskolen i Halden. 

I tiltredelseserklæringen fra regjeringen
Stoltenberg ble det uttalt at det var et ønske om å opprettholde
en desentralisert struktur. Når vi nå vet at alternativet
fra forsvarssjefens side er å samlokalisere dette skoletilbudet
i Halden til Oslo-gryta, hvor det verken er undervisningslokale
eller boliger, blir dette noe merkelig, og jeg forventer at forsvarssjefen
på en konstruktiv måte vil se nærmere
på denne saken. Jeg ber om at han tar dette signalet på alvor.

  Jeg takker statsråden for svaret, men
jeg ønsker i denne sammenheng også å henlede
oppmerksomheten på at Halden er i en veldig spesiell situasjon
i forhold til det at det har vært fattet en rekke vedtak på sentralt
hold om små og store fraflyttinger innenfor ulike etater.
I sum betyr dette utrolig mye for dette distriktet, og det er det
som gjør at hele Halden-miljøet egentlig nå reagerer.
Når det er et så godt og konstruktivt samarbeid,
og det er lokaler ved festningsanlegget, hvor skolen fungerer meget
godt, er det uforståelig at en liksom også denne
gangen til tross for at Stoltenberg-regjeringen i tiltredelseserklæringen
sier at det ikke skal skje noen samlokalisering eller flytting inn
til sentrale områder, opplever nettopp dette. Det er da
jeg har et sterkt ønske om og nærmest pålegger
forsvarsministeren å gjøre hva som helst for at
ikke dette skal bli en virkelighet.

  Jeg tillater meg å stille følgende spørsmål
til samferdselsministeren:

«I tilknytning til Østfoldpakken fase
I er det gitt samtykke til en felles dugnad med 50 pst. statstilskudd.

Vil statsråden i revidert nasjonalbudsjett
påse at det innarbeides startbevilgninger til denne viktige
veipakken, slik at arbeidene kan påbegynnes i 2000?»

  Jeg takker for svaret, men det var egentlig
ikke så veldig mye nytt.

Å få enighet og vedtak om å bygge
ut E6 og E18 samt jernbaneløsningen i Moss har vært
en svært tung og vanskelig sak lokalt i Østfold. En hovedforutsetning
var denne spleisesaken, med 50 pst. fra statens side. Det
er klart at det nå har oppstått en stor utålmodighet,
for vi ser at det er et klart skille på veistandard mellom
Akershus og Østfold når vi tar f.eks. E6. Det medfører
at vi har et stort behov for å få dette viktige
arbeidet igangsatt så fort som mulig, og det må i
hvert fall ikke skje slik at vi oppretter bomstasjoner først,
før arbeidene kan påbegynnes. Jeg er fristet til å utfordre
statsråden på om han kan gi noe klarere signal
om sin personlige holdning i dette viktige spørsmål,
slik at Østfolds befolkning har noe å se fram til.

  Jeg takker igjen for svaret.

Jeg synes det er nyttig og hyggelig at det
er tatt et initiativ, slik at en i hvert fall får fastsatt
den konkrete biten som går på bompengeløsningen.
Men ut fra statsrådens eget bosted regner jeg med at han
er svært godt kjent med at dette er svært belastede
veier, både når det gjelder alvorlige ulykker
og stor trafikktetthet. Da er det viktig for oss at vi nå kunne
få en erkjennelse av at det er ikke bare for disse to veiene å bli
stående i en lang, lang kø i de kommende planer.
De må gis en klar prioritering ut fra viktigheten av disse
to veistrekningene og ikke minst også tunnelløsningen
i Moss. Det forventer jeg at statsråden vil ta hensyn til
når han begynner med sitt arbeid når det gjelder
budsjett og veiplan.

