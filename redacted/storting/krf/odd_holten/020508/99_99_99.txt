 Jeg tillater meg å stille følgende spørsmål
til samferdselsministeren:

«CO2-utslippene fra veitrafikk har økt
med 6 pst. siden 2000 og står nå for 23 pst.
av utslippene. Fredrikstad kommune har startet
et prosjekt for bruk av gass fra det kommunale renseanlegget til
drift av Fredrikstaddistriktets Rutebiler sine busser
som kan gi en reduksjon i CO2-utslipp på 950
tonn pr. år.

Hva vil statsråden gjøre
for å fremme bruken av alternativt drivstoff som kan sørge
for at utslippene fra transportsektoren reduseres – og
at ekstrakostnadene ved anskaffelse av gassbusser utlignes?»

 Jeg takker statsråden for en grei gjennomgang
med bakgrunn i Sem-erklæringens ønske om
at man skal ta i bruk mer miljøvennlige produkter, også ved
drift av kollektivtjenester. I dette tilfellet er det altså ikke
ubetydelig. Man reduserer med 950 tonn CO2 når disse tolv
bussene kommer i full drift. Fredrikstaddistriktets Rutebiler har
utviklet et pilotprosjekt hvor gass fra det kommunale renseanlegget
benyttes som drivstoff. Alternativet er altså at disse
bussene går på dette drivstoffet fremfor å bruke
diesel. Da bedrer vi miljøet. Det er klart at det er spennende å gå foran,
men det er et paradoks når kostnadene ved anskaffelse av
disse bussene blir så betydelige for selskapet.

Mitt spørsmål blir da: Kan
statsråden tenke seg å legge fram en plan for å minske
utgiftene i forbindelse med anskaffelse av denne type
busser?

 Jeg ønsker å gå litt
videre.

Jeg føler nok at statsråden
forsøker å gå litt rundt problemet
når det gjelder Fredrikstaddistriktets Rutebiler. Vi er
klar over at det er gitt avgiftsfritak for drivstoffet. Men det
er klart at når det koster så vidt mye å anskaffe
selve bilmateriellet, burde man fra statens side i denne
første fasen – før man klarer å utvikle
et materiell som er konkurransedyktig på pris hos dem som
bygger denne biltypen – prøve å komme
fram til et ekstra tilskudd, dersom man skal få fortgang
i å få flere til å gå over til
biogass eller annen gass i stedet for diesel.

Spørsmålet er: Er det mulig
for statsråden å ta dette spørsmålet
med seg til Regjeringen for å se om det er mulig å få tilskudd
til denne type transport?

