 Jeg tillater meg å stille følgende spørsmål
til samferdselsministeren: 

«NSB Gods har gjennom rundskriv gitt
beskjed til ca. 300 kunder at deres avtaler om transport av gods
må endres betydelig, til ugunst både økonomisk
og transportteknisk.

Hva kan statsråden gjøre
for at NSB Gods også i fremtiden kan yte en hensiktsmessig
godstransport til vårt næringsliv?» 

  Jeg takker statsråden for svaret. Jeg
har forståelse for at en bedrift ikke kan drives med tap. 

Kollektive transportløsninger med
tog og båt har som hovedoppgave å avlaste våre
veier og bedre miljøet. I den forbindelse har NSB Gods
en viktig oppgave – trodde jeg, inntil jeg fikk opplyst
at transportoppdrag som er skreddersydd med egne overbygde sidespor
inn til bedriften, nå avlyses. Konkret gjelder dette for
Glava i Askim og 300 andre bedrifter som har fått
likelydende rundskriv. De får altså avsluttet
en gammel avtale som har fungert godt. Dersom de ønsker å inngå nye
avtaler, ja, så må de ikke bare kjøpe
containerutstyr og transportere godset fra Askim til Oslo, men de
får også 40 pst. påslag på den
tidligere avtalen. Dette er jo direkte urimelig og meningsløst! 

Hva kan statsråden gjøre
med saken?

 Jeg takker igjen for svaret. Jeg har jo stor
forståelse for at statsråden ikke kan gå direkte inn
på én bedrift, men dette er et eksempel på mange
bedrifter som har sidespor, hvor all transport på en måte
er skreddersydd for virksomheten. 

Bedrifter med denne tunge type transportoppdrag,
og det er mange som har masse i vårt fylke, tenk innenfor papirindustrien,
er gode bidragsytere, og de er jo med på å holde
også økonomien i selskapet. Men hvis alle disse nå får
gradvis endrede rammevilkår som er av en slik karakter
at de flytter transporten over på bil, vil jo inntektene,
selv om det blir et AS, tross alt forsvinne fra NSB Gods. Det er
uheldig miljømessig og ikke minst trafikalt på veiene.
Og det er her det er viktig for oss å få klare signaler
om at statsråden kan gripe fatt. 

