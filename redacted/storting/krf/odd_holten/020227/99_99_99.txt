 «Som en følge av fergetrafikken mellom
Moss og Horten gikk det i fjor 131 000 vogntog gjennom
Moss sentrum. En del av dette er farlig gods. Ifølge Moss Avis
16. februar 2002 vil Bastø Fosen ikke rapportere
hva slag farlig gods som blir fraktet med fergene. Moss kommune
er avhengig av å få denne informasjonen for å lage
en god beredskapsplan og være forberedt på krisehåndtering.

Vil statsråden ta initiativ
for å pålegge fergeselskapet å gi disse
opplysningene til kommunen?»

 Dette var jo et svært positivt svar.
Det er vel egentlig slik å forstå at Moss kommune
i stor grad nå kan nyte godt av den holdning som statsråden
her gir uttrykk for. Det er ikke tvil om at sentrum
i Moss, med små arealer, kronglete veisystemer med rundkjøringer,
lyskryss, bakker og smale veier, er et lite veivillig
strøk. Her er det altså store muligheter for at
det kan oppstå alvorlige krisetilfeller. Og når
statsråden nå sier at det er vilje til å få fram
faktisk informasjon som kan føre til at kommunen
til enhver tid vet hva som ferdes gjennom byen, må situasjonen
i denne saken sies å være
løst. Jeg håper derfor at statsråden
snarest mulig tar dette initiativet.

 Bare helt til slutt: Jeg må si at
jeg ble litt forundret da jeg leste om dette i avisen, for det er ikke
tvil om at det er åpenhet og dette med føre
var-prinsippet som må ligge til grunn når det
gjelder denne type saker. Et godt samarbeid
mellom trafikkselskapet Bastø Fosen og Moss kommune må jo være
selve grunnpilaren i denne saken.

Så igjen: Takk for et positivt
svar, og jeg forventer at dette skjer omgående.





                

