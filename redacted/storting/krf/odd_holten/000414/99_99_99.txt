 

(ordfører for saken): 

Det er ingen aprilspøk dette handler om, selv om Riksrevisjonen har gitt Fiskeridepartementet frist til 1. april 2000 med å gi en forklaring på Kystverkets mellomregnskapskonti på vel 10,5 mill. kr i nye differanser.




Kontroll- og konstitusjonskomiteen har valgt å ta denne saken ut av Dokument nr. 1 for 1999-2000 på grunn av manglende avstemminger og dokumentasjon i Kystverkets regnskap for 1998, dette på bakgrunn av den informasjon komiteen har fått i brev fra Riksrevisjonen av 19. januar 2000, hvor det bl.a. pekes på antegnelser knyttet til Kystverkets regnskap for 1998 som medfører at regnskapet må vurderes på nytt ut fra de nye opplysninger som ble fremlagt.




Riksrevisjonens sterke kritikk er alvorlig. Det heter bl.a. at Kystverkets regnskap for 1998 ikke er avlagt i henhold til bevilgningsreglementet og økonomireglementet, og at regnskapet er beheftet med betydelige feil og mangler. Av den grunn kan Riksrevisjonen ikke gi sin godkjenning. Klarere kan ikke kritikken være!




Komiteen mener dette er meget alvorlig, også sett på bakgrunn av at det i regnskapet for 1994 ble avdekket en rekke forhold knyttet til formelle feil og feilføringer, omfattende omposteringer ved årets slutt, manglende avstemming og oppfølging av balansekonti, manglende attestasjon og anvisning av bilag samt sviktende rutiner for innsending og arkivering av bilag. 




I sum betyr vel dette at regnskapsrutinene er meget mangelfulle, noe en samlet komite ser svært alvorlig på.




Alvorlig er det også at Fiskeridepartementet ikke i tilstrekkelig grad har foretatt undersøkelser før de gav sine anbefalinger om at Riksrevisjonens påpekinger var rettet opp.




En samlet komite forutsetter at Fiskeridepartementet snarest påser at Kystverkets regnskap føres på en tilfredsstillende måte i henhold til Riksrevisjonens anmodning.




Jeg henviser til innstillingen og foreslår i samsvar med den at antegnelsene til statsregnskapet for 1998 vedkommende Fiskeridepartementets manglende avstemminger og dokumentasjoner i Kystverkets regnskap for 1998 blir desidert i samsvar med Riksrevisjonens forslag til antegnelse «Kan passere».




