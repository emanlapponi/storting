 Europeisk kulturhovedstad Stavanger 2008 handler ikke bare om Stavanger by, det handler om Stavanger-regionen, og det handler om nasjonen. Kommunen har inngått en samarbeidsavtale med Sandnes kommune og Rogaland fylkeskommune.




Det er satt store mål. Regionens kultursatsing skal favne hele nasjonen. Det skal ikke bare resultere i en regional grunntanke for framtidig kultursatsing, men utgjøre en modell for kulturbygging i regioner, i Norge og i Europa for øvrig. Vi leser på Stavanger2008s hjemmesider at deler av programmet er klart. Det er utgangspunkt i det lokale med et vindu til det nasjonale og internasjonale, «Open Port».




Et av høydepunktene er landart-prosjektet Hånden, Båten, Krukken, Kniven og Tråden, der den anerkjente amerikanske arkitekten, billedkunstneren og regissøren Robert Wilson setter fokus på overleverte håndarbeidstradisjoners rolle og forhold til internasjonal samtidskunst. Det er planlagt et storslagent prosjekt med teater i landskap, bygd på en gresk tragedie med tusenvis av statister og med Jærstrendene som spektakulær arena. I prosjektet Norwegian Wood skal anerkjente arkitekter bygge boliger i flere av regionens trehusbyer. Disse boligene skal vise den tradisjonelle, regionale byggeskikken og dens bruk av tre som materiale. Stavanger-regionen har lange og rike kunst- og kulturtradisjoner, og regionen har blitt et internasjonalt møtested. Regionen har opplevd en kulturell oppblomstring de senere år, gjennom internasjonalisering av regionen og gjennom en flott tilvekst av kunstneriske produksjonsmiljøer. Allerede i dag utmerker regionen seg positivt med et rikt kulturliv, med stor bredde og høy kvalitet.




Denne store satsingen på europisk kulturhovedstad er en gigantisk økonomisk dugnad, der både Stavanger kommune, Sandnes kommune, fylkeskommuner, næringsliv og organisasjoner bidrar sammen med statsstøtten. At Stortinget tidligere har vedtatt støtte til Stavanger2008, er en flott honnør til initiativtakerne i Stavanger, med ordfører og kultursjef i spissen, men også til alle de miljøer, organisasjoner i Stavanger- og Sandnes-regionen som gjør denne kultursatsingen med fokus på barn og unge mulig:










det flotte og profesjonelle amatørteateret







de mange sang- og korgrupper







amatørteatergruppene ved ungdomsskolene







skoleteatrene i videregående skole: Idun, Merkur, Sigyn og Munin …







de spennende produksjonsmiljøene i Stavanger







de frivillige idrettsforeninger, lag og organisasjoner i regionen







de videregående skolenes estetiske linjer og det nye universitetet




Vi vil med Stavanger2008 få en spennende og inspirerende tid med forberedelser, gjennomføring og kanskje mest av alt varig kulturinvestering i regionen.




Det legges opp til tema som litteratur, ytringsfrihet, film, TV og ny teknologi, vern av kulturminner – man vil utvikle Bjergsted musikkpark til et nasjonalt kraftsenter for musikk og kunst samt invitere operahus i Europa til gjesteframføringer i Sandnes kulturhus.




Representanten Ketil Solvik-Olsen prøver i dag å si at Stavanger2008 ikke er for folk flest. Det er feil. Det er nettopp et prosjekt for hele befolkningen, med utgangspunkt i barn og unge. Videre prøver Fremskrittspartiet å antyde at næringslivets støtte til det frivillige kulturarbeidet vil avta eller forsvinne. Det er feil, for det vi ser, er at støtten fra næringslivet nettopp til det frivillige kulturarbeidet har økt jevnt og trutt også de siste årene. Nå var det slik at da Stortinget behandlet saken om statlig støtte til Stavanger2008, var Fremskrittspartiet det eneste partiet som gikk imot statsstøtten. Fremskrittspartiet vil ikke bruke statlige midler til en europeisk kulturhovedstad av frykt for – som det står i merknaden – at en slik status kunne virke mot de gode hensikter. Det ble sådd tvil om en slik kultursatsing ville gi resultater, og en var imot å arrangere en folkefest. Europeisk kulturhovedstad er mye mer enn en folkefest!




Stavanger2008 har fått støtte fra de største byene i Norge. Det er ikke bare en kultursatsing for Stavanger og Sandnes, det er en kultursatsing for hele landet! Vi kan bare minne om verdien av et vellykket OL-arrangement for et snaut tiår siden og den gode Lillehammer- og Norge-effekten. Så la oss glede oss til kulturhovedstadsåret og håpe at Stavanger2008 blir et verdifullt nasjonalt prosjekt!




