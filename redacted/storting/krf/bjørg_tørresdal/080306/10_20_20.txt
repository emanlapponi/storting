 Jeg er glad for at kunnskapsministeren er så åpen i sin tilnærming at han ser verdien av alle de turer, internasjonale prosjekter og ekskursjoner som skolen har både på grunnskolenivå og i videregående skole. Vi må ha fokus på hva slags skole vi ønsker å ha, og når vi ønsker å ha en skole som - både på grunnskolenivå og i videregående skole - er beriket av ekskursjoner, teaterbesøk, leirskoler og internasjonale elevutvekslinger, må vi være villige til å betale prisen. Og selvfølgelig, når vi vedtar et gratisprinsipp, mener vi det. Det skal ikke koste noe, verken skolemateriellet eller turene. Men så kommer vi i disse dilemmaene, for vi har utviklet en praksis der det har vært egenandeler. Altså har vi toppfinansiert en god del av skolens aktiviteter med egenbetaling, og det må vi ta på alvor. Hvis vi skal opprettholde nivået når det gjelder aktiviteter, må vi enten ha mer penger i skolene, så fylkeskommuner og kommuner må gi mer penger til skolene for å ta toppfinansieringen selv, eller så må noen betale det på toppen. Blir ikke toppfinansieringen, altså de siste utgiftene for å opprettholde det nivået vi har i dag, betalt, må en kutte i tilbudet. 




Jeg er glad for at kunnskapsministeren sier så tydelig at vi vil ha turer, vi vil ha ekskursjoner, vi ønsker en skole som er aktiv, vi ønsker kreative skoler som setter i gang med internasjonale solidaritetsprosjekter. Da er vi enige om hvor vi vil hen. Så får vi diskutere hvordan vi kan nå det målet. Det er min oppfordring til kunnskapsministeren at han gjør skolene trygge igjen. Jeg synes dette bidraget i dag var et skritt i rett retning ved å si at det er masse som er lov. Det er lov med innsamlingsaksjoner, det er lov å ta frivillig betaling. Alt det er jeg enig i, men vi må bli trygge på at de kan finne gode løsninger. En kan gjerne få litt hjelp også, gjennom stipendordninger, reisekasser ved skolene, for å avhjelpe, slik at ingen blir pålagt en betaling. Jeg tror skolene er flinke til å finne løsninger. Hvis en kan si at en ikke har lov til å la noen bli ekskludert på grunn av økonomi, har jeg tillit til at skolene kan løse dette.




Jeg tok opp denne interpellasjonen fordi jeg føler det er en liten bit som mangler. La oss ta som eksempel en videregående skole som har hatt prosjekt om Sør-Amerika: Dersom alle er enige om en frivillig innbetaling, og bare et par hjem har problemer med å betale for en tur til Sør-Amerika - hvis det er greit med en egenbetaling på et par tusen kroner etter dugnadsinnsats og etter at alle sponsormidler er brukt opp - kunne en finne en løsning på skolen, en reisekasse, slik at de kan betale egenandelen for de elevene som ikke har råd til det. Jeg oppfordrer til å finne løsninger - en trenger ikke finne dem i dag, men vi må være åpne for å gjøre det. 




