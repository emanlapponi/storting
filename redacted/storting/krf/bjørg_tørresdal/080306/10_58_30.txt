 Jeg vil takke for mange fornuftige innlegg i en veldig viktig debatt. 




For å ta det siste først, til representanten Lena Jensen: Jeg vil ikke at det skal være nødvendig for kommuner og skoler å lete etter løsninger der de omgår loven. Jeg vil heller ikke angripe gratisprinsippet, men slå det fast. Jeg er veldig glad for at mange av innleggene bar preg av at vi vil ha et gratisprinsipp som det går an å gjennomføre. 




Til statsråden vil jeg gjerne gjenta det rådet som representanten Dagrun Eriksen gav: Lytt til sunn fornuft og gode løsninger fra erfarne skolefolk. 




Jeg merket meg spesielt det representanten Inger S. Enger sa, oppsummert slik: Vi må få et gratisprinsipp med muligheter for frivillig egenbetaling, og finne løsninger innenfor det. Hun sa i tillegg: Det må finnes penger for å dekke resten når dugnaden ikke strekker til. Hvis vi kan klare å finne trygghet i praktiseringen på en slik måte, tror jeg at denne debatten har ført oss et skritt nærmere ro og et skritt vekk fra avlysning og kutting i gode tiltak. 




Punkt 1: Gratisprinsippet må ikke være en tvangstrøye. Det har denne debatten vist. Hvis sunn fornuft kan brukes, og en har tillit til det, har vi vunnet mye. 




Så vil jeg oppfordre statsråden til å gjøre enda mer for å skape ro. Han hadde et godt svar i dag. Det har vært noen runder der han har sagt at vi må finne gode løsninger. Jeg er glad for det, det er rett vei å gå - og jeg vil oppfordre statsråden til å holde på den linjen og i dette arbeidet lytte til det de sier, de som har skoen på. 




Til slutt: Jeg berørte i mitt innlegg dette med at jeg ønsker at en skal beholde skoleturer i skolens regi. Jeg ser en fare i at dette privatiseres. Jeg vil gjerne at statsråden kommenterer det, at det blir i foreldrenes regi. Elevene vil ikke da lenger komme innunder skolens eller kommunens forsikringer. En er ikke garantert at alle får være med, og lærerne får et kjempeproblem når de skal være med på dette med «penger direkte i lommen» fra en foreldrekasse fordi de egentlig kanskje er på jobb. Dette blir juridisk krevende, og jeg vil be om at statsråden kommenterer den saken. 




Det vi ønsker, er et gratisprinsipp, frivillige egenandeler, alle skal få være med, ingen skal ekskluderes. Det må være noen ordninger som er lov, det må finnes noen penger som gjør det mulig å betale der det mangler noen kroner for å få fullfinansiert en tur. Ingen skal pålegges å betale penger, og turene bør være i skolens regi. 




