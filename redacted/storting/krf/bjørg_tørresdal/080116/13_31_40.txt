 En kunne fristes til å stille statsråden spørsmålet:
Når blir barn barn? Da Stortinget diskuterte denne saken, sa en «barn»
uten forbehold, en sa ikke «med unntak av de minste barna»,
og det er viktig at intensjonene til Stortinget om at barn får lov
til å være barn fra de er bitte små, blir holdt.

Men spørsmålet mitt går mer på følgende:
Når det gjelder en femåring, er Kristelig Folkeparti veldig
opptatt av at ikke alderen skal brukes mot ham, at ikke det at han ikke
har gått på skolen ennå, skal brukes mot ham når
en skal vurdere om hans tilknytning til riket er nok til at oppholdstillatelse
skal gis. Når vi skal se på barns tilknytning med egne rettigheter,
vil det for en femåring være mange punkter som kan være
tilknytning til riket - det kan være lekekamerater, det kan være
tilknytning i nærmiljøet, og det kan være tilknytning
til barnehage. Mitt spørsmål til statsråden blir: Vil
statsråden passe på at ikke ung alder, f.eks. fem år,
blir brukt mot et barn når en vurderer tilknytning til riket?

