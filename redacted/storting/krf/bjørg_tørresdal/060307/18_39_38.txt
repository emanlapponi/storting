 Aldri har vi hatt så gode muligheter til å få tak i informasjon, og aldri har det vært så lett å nå så mange på én gang som nå! Ny teknologi har gjort det mulig å være døgnåpen. Det gjelder også offentlig sektor.




Kristelig Folkeparti er opptatt av en sterk offentlig sektor.




Som innbyggere har vi store forventninger til og krav om individuell og kompetent behandling. Å møte denne utfordringen krever at forvaltningen i større grad evner å være orientert mot innbyggerne, og det er behov for større tilgjengelighet for mange. Vi forventer tilgjengelighet. Ny teknologi gir mange brukere en helt ny kanal for å få raskere og lettere tilgang på visse typer offentlige tjenester. Det gir også muligheter til å organisere den statlige og den kommunale tjenesteproduksjonen på nye måter.




Når jeg slår opp på hjemmesiden til min hjemkommune, Sandnes, finner jeg berettiget skryt av kommunen, men jeg finner også en mengde informasjon og muligheter. Jeg kan klikke meg inn på søknadsskjemaer og meldingsskjemaer. Jeg kan stille spørsmål og forvente raske svar. Jeg kan orientere meg, og jeg kan klage dersom søppelet ikke er hentet – raskt og effektivt, og når på døgnet jeg vil!




En kan stille seg spørsmålet: Er ikke det nok? Trenger vi utvidet tilgjengelighet i forhold til vanlige åpningstider? Svaret mitt er klart ja.




For det første er det mange som ikke har mulighet til å bruke Internett, enten fordi de ikke har tilgang, fordi de ikke kan, eller rett og slett fordi de ikke vil. Vi må ha et ansvar overfor alle innbyggere. Det må skapes nærhet, ikke avstand. Ikke alle vil ha kunnskaper eller utstyr til å betjene seg direkte på nettet. Vi må heller ikke tro at ny teknologi kan løse alt. Heller ikke alle tjenester egner seg til elektronisk saksbehandling.




For det andre: Mange av oss har en travel hverdag med full jobb og store forpliktelser overfor barn og familie. Det er urimelig at alenemoren som går i full kontorjobb på dagtid, skal være nødt til å ta seg fri fra jobben for å få en samtale med en kommunal saksbehandler eller med trygdekontoret. Hverdagen er travel fra før, og det blir umulig å rekke alt innen smale åpningstider. Det er god hjelp i utvidet åpningstid en dag i uken for dem som er bundet på dagtid.




Og sist, men ikke minst: Elektroniske muligheter kan aldri fullt ut erstatte personlig veiledning. Selv om vi kan få søknadsskjemaer, sende spørsmål og få svar, bør den kontakten vi kan få med tjenestetilbudet i kommunen, aldri erstatte muligheten til å møte et menneske, en samtalepartner, i forvaltningen. Eller sagt på en annen måte: Vi ønsker en effektiv og lett tilgjengelig offentlig sektor. Her er teknologien en god hjelp.




Vi ønsker også at hvert enkelt menneske skal kunne bli møtt med varme og veiledning i sitt nærmiljø. Det enkelte mennesket må ha mulighet til å legge fram sitt problem eller sin utfordring. Dette gjelder spesielt dem som sliter og har bruk for hjelpeapparatet. Det er et alvorlig tankekors at foreldre til funksjonshemmede barn ofte sier at møtet med offentlig sektor er veldig krevende. Det må være et mål at en sikrer både tilgjengelighet og samordning, slik at det offentlige kan oppleves som en støtte. Foreldre med funksjonshemmede barn bør bruke kreftene på barnet sitt og ikke i jakten på saksbehandlere i det offentlige.




Tilbake til spørsmålet: Trenger vi utvidede åpningstider? Ja. Økt tilgjengelighet for innbyggerne skaper tro på lokalsamfunnet. Det handler om at innbyggerne må ha mulighet til å møte det offentlige.




Kristelig Folkeparti ønsker en sterk offentlig sektor som står for det meste av vår velferd – barnehage, skole, barnevern, helse, trygd, sosialomsorg og eldreomsorg – og som legger til rette for et blomstrende næringsliv, gode oppvekstvilkår og et rikt kulturliv. Det er viktig at offentlig sektor fornyer seg og tilpasser seg innbyggernes behov, og at sektoren møter sine innbyggere.




Jeg er i tvil om en skal kunne pålegge statlige kontorer eller kommuner å ha åpent på kveldstid. Det er viktig at de selv får bestemme hvordan de skal organisere sin egen hverdag. Et statlig pålegg tror jeg ikke har noen hensikt. Det er ikke unaturlig at denne fleksibiliteten bør finnes i en «smilende kommune», som kommunal- og regionalminister Haga selv har uttrykt det.




Kristelig Folkeparti mener at samfunnet bygges best nedenfra. Den nye regionreformen og NAV-reformen skal også bygge på dette prinsippet. Vi tror på lokaldemokratiet, på at de som har skoen på, vet hvor den trykker. Det betyr at vi stoler på at våre folkevalgte gjør en god innsats for å sikre et bedre tilbud til kommunens og regionens innbyggere.




