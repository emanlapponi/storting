 (ordfører for saken): Komiteen har behandlet St.prp. nr. 42 for 2007-2008, om samtykke til godkjenning av EØS-komiteens beslutning nr. 158/2007 av 7. desember 2007 om innlemmelse i EØS-avtalen av direktiv 2004/38/EF av 29. april 2004 om unionsborgere og deres familiemedlemmers rett til å ferdes og oppholde seg fritt på medlemsstatenes territorium.




Direktivet regulerer retten til fri bevegelighet for EØS-borgere og deres familiemedlemmer. Det samler og erstatter tidligere forordninger og direktiver på dette området. 




Direktivet innebærer at man nå har en samlet rettsakt som regulerer fri personbevegelighet i stedet for mange forskjellige forordninger og direktiver basert på ulike grunnlag for opphold. 




Det blir mer oversiktlig og enklere å følge opp både for privatpersoner og for myndighetene i de ulike landene. Administrative formaliteter er redusert. Direktivet fjerner systemet med utstedelse av oppholdstillatelser for opphold utover tre måneder, og åpner for innføring av en registreringsordning for EØS-borgere. For tredjelandsborgere som omfattes av direktivet på grunn av familietilknytning til EØS-borgere, innføres det en ordning med oppholdskort som erstatning for dagens ordning med oppholdstillatelser. Disse administrative ordningene innebærer klare forenklinger sammenliknet med dagens oppholdstillatelser.




Direktivet innebærer en videreutvikling av rettigheter som allerede følger av EØS-avtalen, som f.eks. et noe styrket utvisningsvern for EØS-borgere og deres familiemedlemmer. 




Det innføres også helt nye ordninger, f.eks. ordningen med permanent oppholdsrett for alle EØS-borgere og deres familiemedlemmer uavhengig av nasjonalitet. Varig oppholdsrett oppnås etter fem års forutgående lovlig opphold i vertslandet. I løpet av disse fem forutgående årene må EØS-borgeren oppfylle kravene for å få rett til opphold, enten det er som arbeidstaker, selvstendig næringsdrivende, tjenesteyter, selvforsørgende eller student. I dag er rettighetene til EØS-borgerens familiemedlemmer avledet av EØS-borgerens. Det betyr at dersom EØS-borgeren ikke har rett til opphold, vil heller ikke familiemedlemmene ha rett til å oppholde seg i vertslandet. 




I dag gis det rett til varig opphold til arbeidstakere, og dagens regler stiller ikke krav om fem års forutgående lovlig opphold i vertslandet. Disse reglene videreføres i direktivet for EØS-arbeidstakere, de selvstendig næringsdrivende og deres familiemedlemmer, men i tillegg gis andre EØS-borgere og deres familiemedlemmer rett til opphold etter fem år. 




Det innføres også nye rettigheter for familiemedlemmer ved EØS-borgerens død eller utreise, og ved opphør av ekteskap eller partnerskap.




Familiemedlemmene får nå selvstendig rett til å bli værende permanent også før fem år er gått. Forutsetningen for en slik rett er at familiemedlemmene oppholder seg lovlig i vertslandet. Det stilles strengere krav til familiemedlemmer som er tredjelandsborgere, enn til familiemedlemmer som selv er EØS-borgere. 




Jeg vil anbefale innstillingen, som går ut på å støtte EØS-komiteens beslutning i saken og innlemme direktivet om unionsborgere og deres familiemedlemmers rett til å ferdes og oppholde seg fritt på medlemsstatens territorium. 




