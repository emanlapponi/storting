 Kristelig Folkeparti er opptatt av at gjeldende ordning for personvalg ved kommunestyrevalg foreløpig har vært prøvd ut bare ved to valg. Det bør skaffes langt mer erfaring før ordningen eventuelt endres. Det er for tidlig å evaluere. Det bør være en balanse mellom partienes og velgernes mulighet til å påvirke hvem som velges. Kristelig Folkeparti synes at det er viktig at personvalgsystemet bygger på velgernes positive preferanser, og vil beholde dagens ordning der det ikke er adgang til å stryke kandidater på listene.




Når det nå er flertall for å utrede muligheten for å gjeninnføre en ordning med stryking av listekandidater ved kommunestyrevalg, vil jeg virkelig håpe at Regjeringen tenker seg godt om og ikke foreslår å gjeninnføre den muligheten.




De som stiller for lokaldemokratiet og sier ja til sitt partilokallag til å stå på en kommunestyreliste, bør ikke oppleve negativt fokus med at enkeltpersoner eller grupperinger stryker dem av listen. Jeg kan ikke forstå flertallet i denne saken når de sier at det ikke kan dokumenteres at det å bli strøket fra en liste ikke er noen stor påkjenning for de kandidatene det går ut over. Jeg synes flertallet bagatelliserer denne siden av saken når de viser til en forskerrapport som har sett på kandidater i fire kommuner og funnet at det er en sammenheng mellom kumulering og stryking, og at de kandidatene som ble strøket, også har fått kumulering. Jeg synes det forteller lite om hvordan det oppleves å bli strøket. Så hvordan kan flertallet være sikker på eller vite noe mer om hvordan det oppleves, belastende eller ei, å bli strøket fra en liste? Jeg har selv snakket med aktuelle kandidater som tidligere har opplevd å bli strøket, og som har mislikt det sterkt, og som synes det har vært en belastning. Selv om en kanskje ikke kan si at det er en stor påkjenning, så er det i alle fall negativt at en velger å si nei til å stå på en liste i frykt for å bli strøket. Det er ikke bra for lokaldemokratiet.




En av grunnene til at vi tok bort muligheten for å stryke kandidater, var at det forekom mer eller mindre organiserte aksjoner der enkeltpersoner eller bestemte grupper ble strøket fra listen. Det kunne forekomme at kvinner systemetisk ble strøket - og det har vært tilfeller av strykning av innvandrere fra valglistene. Slike aksjoner er ikke bra for demokratiet.




Demokratiet bør ha positive redskaper der en kan gi pluss til dem som skal få litt ekstra støtte, slik vi i dag har mulighet til. Vi mener det er bedre å gi velgerne positive preferanser som utgangspunkt. Velgernes rett til å uttrykke negative preferanser ved å stryke kandidater bør en ikke gjeninnføre.




I begrunnelsen for forslaget står det:







«En enda bredere adgang til personvalg gjennom gjeninnføring av strykningsadgangen vil dermed gi velgerne større muligheter for å stemme på kandidater som har samme oppfatning som de selv i aktuelle politiske spørsmål, eller til å stryke kandidater de er uenige med.»




- Det er sant nok. Men kandidatene som står på en liste, går til valg på et partiprogram. Debatt eller ulikt syn i enkelte saker i det enkelte parti er en oppgave for partigruppen!




Jeg håper at Regjeringen ikke vil komme med forslag om å gjeninnføre strykningen. Dersom strykningen gjeninnføres, må en se på hele valgordningen på ny - fordi alt henger sammen med alt. Muligheten til å stryke vil få konsekvenser for antall navn en setter på listene, og for vektingen av tilleggsstemmene en kan få ved kumulering. La oss beholde de endringene vi vedtok for kort tid siden!




Til slutt: Det er enighet om at vi ikke skal ha mulighet til å stryke ved stortingsvalg. Jeg mener vi bør ha de samme prinsippene for valgordningen - lokalt, regionalt og nasjonalt.




