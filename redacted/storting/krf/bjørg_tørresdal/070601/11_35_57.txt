 Synet av en hemmelig politimann som med tvang holder hånden sin over munnen til den katolske presten Nguyen Van Ly for å forhindre ham i å rope ut antikommunistiske dikt under rettssaken sin, gir et talende bilde av Vietnams holdninger til politiske meningsmotstandere.




Som sagt tidligere i debatten er det ikke mange ukene siden at den gamle menneskerettighetsforkjemperen Fader Ly ble dømt til åtte nye år i fengsel. Han tok opp brudd på menneskerettighetene, og han ble dømt for «propaganda mot myndighetene», som det heter. To av hans medarbeidere ble dømt til seks og fem års fengsel. I Vietnam har man ytringsfrihet så lenge man ikke utfordrer kommunistpartiet.




Som interpellanten sa, ble Thich Quang Do i 2006 tildelt Rafto-prisen for sin innsats for menneskerettighetene, men han har ikke kunnet komme for å hente prisen. Da en norsk delegasjon for kort tid siden reiste til Vietnam og besøkte ham, fikk de knapt overrakt prisen før politiet grep inn, og den norske tolken som var med, ble anholdt.




Som mange av debattantene har vært inne på i dag, er det slik at i innspurten fram til Vietnam i år ble godtatt som medlem av WTO, arbeidet landet intenst for å gi et godt inntrykk til resten av verden. I en periode skjedde det en forbedring av menneskerettighetssituasjonen i landet. Regjeringen løslot framstående religiøse ledere fra fangenskap, foreslo noen lovreformer, forenklet godkjenningen av religiøse trossamfunn og sluttet i hovedsak med organiserte tiltak for å tvinge folk til å fraskrive seg sin tro.




Men etter at Vietnam ble medlem av WTO, har utviklingen i retning av større respekt for menneskerettighetene stort sett stoppet opp. Det er dessverre tegn til tilbakeslag, bl.a. ved alvorlige anslag mot menneskerettsadvokater, mot dem som kjemper for ytringsfrihet generelt, og mot dem som kjemper for retten til trosfrihet og forenings- og forsamlingsfrihet.




Interpellanten nevnte en rekke arrester og dommer som har vært i vår. Den 10. mai ble tre menneskerettighetsforkjempere dømt til henholdsvis fem, fire og tre års fengsel av Folkedomstolen i Ho Chi Minh-byen. Dagen etter dømte Folkedomstolen i Hanoi en advokat til fem års fengsel pluss fire års husarrest, mens en annen menneskerettsadvokat fikk fire års fengsel pluss tre års husarrest – en hel rekke arrester og dommer.




Mange har reagert skarpt på denne fengslingsbølgen. Jeg er glad for at utenriksministeren i sitt innlegg var tydelig på at dette reagerer Norge på. Det er viktig, som også utenriksministeren sa, at en revurderer virkemiddelbruken. Tsjekkias første president etter kommunistperioden, Vaclav Havel, har gått ut sammen med andre dissidenter fra tidligere kommunistland med et krav om at fader Ly blir løslatt. Det må også norske myndigheter jobbe for.




Vietnams myndigheter merker protestene som nå kommer på forverringen av menneskerettssituasjonen i landet. Tillitstapet for Vietnams myndigheter er stort. Nå må omverdenen presse på. Kanskje kan det føre til at Vietnams regjering løslater noen av menneskerettighetsforkjemperne for å dempe de sterke internasjonale reaksjonene.




Kristelig Folkeparti er svært bekymret over situasjonen i Vietnam – ikke minst når det gjelder vilkårene for religionsfrihet. Derfor har jeg nylig stilt et spørsmål til utenriksministeren om denne siden av menneskerettighetsforholdene i landet. Som denne debatten viser, er bruddene på menneskerettighetene i Vietnam et bredt problem.




Det er grunn til å spørre om den offisielle menneskerettighetsdialogen Norge har med Vietnam, virker etter hensikten. Den siste dialogrunden var i januar i år, altså rett før forverringen var blitt synlig, rett før fengslingsbølgen i vår. Er denne dialogen blitt for vag og tannløs? Setter undertrykkende regimer for trange rammer for dialogen? Og hvordan mener utenriksministeren at en kan forbedre denne dialogen fram til neste møte i Hanoi i 2008?




Til slutt. Jeg er enig med representanten Nybakk, som sier at menneskehandel og en rekke brudd på menneskerettighetene skjer i Vietnam. Det er viktig at det også blir et sentralt tema som blir tatt opp i Norges dialog med Vietnam.




