 Jeg er veldig glad for at kunnskapsministeren er tydelig i sin tale. Alle barn
                     som oppholder seg i Norge, skal ha skolegang. Derfor er det feil at disse fire
                     ikke har fått det. Det som er min og Kristelig Folkepartis bekymring, er at det
                     finnes flere barn i Norge som ikke får den skolegangen de har krav på. De er
                     først og fremst barn, og så er de asylsøkere. Men de er først og fremst barn
                     med alle de rettigheter som alle barn i Norge har. 

Nå svarer statsråden, som jeg også hadde forventet, at her må rutinene
                     skjerpes, og her må de som har ansvaret, si tydeligere fra om hvilke
                     rettigheter og plikter grunnskoleopplæringen medfører. 

Mitt oppfølgingsspørsmål til statsråden blir: Hvordan kan en gjøre skolene og
                     grunnskolene i stand til raskt å ta imot, for det hjelper jo ingenting om det
                     er gitt beskjed, dersom skolene ikke tar imot raskt? Er det lagt noen føringer
                     for hvordan en skal sette Skole-Norge i stand til å ta imot disse barna? 

