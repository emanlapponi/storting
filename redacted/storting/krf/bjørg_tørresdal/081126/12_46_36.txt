 Jeg takker statsråden for svaret. Jeg registrerer at han sier nei til en gransking eller en undersøkelse av de spesielle påstandene, men jeg er glad for at han allikevel sier at det skal være et tilsyn, og at Sivilombudsmannen skal komme med uttalelser som en skal følge nøye. Det synes jeg beroliger. Samtidig må jeg si at jeg håper statsråden tar med seg at det er viktig å følge ekstra nøye med på det kanskje mest krevende av våre asylmottak, nemlig ventemottaket, som huser dem som har fått endelig avslag.


Under min deltakelse på høringen var det ingen av beboerne som klaget på dårlig oppførsel, men de sa f.eks. at de ansatte hver dag sa slike ting som at hvis du ikke liker maten, kan du bare reise hjem – og verre ytringer enn det. Mitt oppfølgingsspørsmål blir: Er det på den måten en skal motivere til retur, eller ser statsråden mer konstruktive tilnærminger for å gjøre folk i stand til å returnere til hjemlandet sitt?


