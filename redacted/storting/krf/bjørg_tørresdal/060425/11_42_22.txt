 Norge skal være verdens beste land å bo i. Men det er det ikke for alle. I vårt land foregår det handel med kvinner og mindreårige som utnyttes til prostitusjon eller andre seksuelle formål. Det må vi ikke lukke øynene for! Derfor vil Kristelig Folkeparti takke for at interpellanten tar opp dette viktige og vanskelige spørsmålet i dag.




Handlingsplanen mot handel med kvinner og barn ble lagt fram av den forrige regjeringen. Den inneholdt mange viktige og riktige tiltak som skulle forebygge menneskehandel ved å hindre rekruttering av kvinner og barn, og tiltak som skulle bidra til å begrense etterspørselen som skaper et marked for menneskehandel. Videre legger planen opp til å styrke tilbudet til ofrene om bistand og beskyttelse.




Det er satt i gang mange gode og riktige tiltak i forhold til informasjon og holdningsarbeid og tiltak for å styrke kunnskapen om menneskehandel og prostitusjon. Men det er behov for flere og sterkere tiltak. Derfor er det bra at det kom en ny og forsterket plan fra Regjeringen.




Det er en klar sammenheng mellom kjøp av seksuelle tjenester og menneskehandel for seksuell utnyttelse. Ved å begrense etterspørselen vil en etter vår mening begrense menneskehandelen.




Kristelig Folkeparti mener at det ikke skal være lov å kjøpe seksuelle tjenester. Vi mener samfunnet gjennom lovverket må si at det ikke er lov å kjøpe et annet menneske. Kriminalisering av kjøp av seksuelle tjenester vil etter vår mening begrense etterspørselen. Menneskehandlere finner Norge som et lukrativt marked fordi det er kjøpesterke menn her. Dersom det blir færre kunder, vil det bli et mindre marked.




Jeg er glad for at interpellanten i dag sa at vi må tørre å ta debatten om kriminalisering. Men vi må ikke nøle. Vi må ta debatten med et klart siktemål om å kriminalisere.




Sverige har kriminalisert kjøp av seksuelle tjenester, og Finland er i ferd med å vedta det samme. Kristelig Folkeparti vil oppfordre Regjeringen til å skaffe seg inngående informasjon om hvordan virkningene av lovforbudet i Sverige er i forhold til menneskehandel og prostitusjon. Det er også nyttig å se på utviklingen i land som har en mer liberal lovgivning på området, som f.eks. i Holland.




Kristelig Folkeparti vil oppfordre Regjeringen til å vurdere et lovforbud mot seksuelle tjenester fort. Vi bør jobbe internasjonalt for å få til et felles lovverk som beskytter kvinner og barn, og som begrenser menneskehandelen.




Det er ikke bare i Oslo at trafficking er et voksende problem. Også i Stavanger og i andre norske byer ser vi en økning. Vi må sette i verk flere og sterkere tiltak enn tidligere. Ofre for menneskehandel må få innvilget en refleksjonsperiode, eller arbeids- og oppholdstillatelse for dem som trenger og ønsker dette. Det må gjøres uten at det stilles som betingelse at ofrene må avsløre bakmenn.




Videre er det behov for å styrke den strafferettslige bekjempelsen av menneskehandel. Det er viktig å heve kompetansen om menneskehandel for å identifisere ofre og menneskehandelssituasjoner, for å øke forståelsen når det gjelder utnyttelse av personer i en sårbar situasjon, for bevisstgjøring av ofrenes rettigheter og behov – en kompetanse beregnet på politi, domstoler, utlendingsmyndigheter, helse- og sosialvesen og andre offentlige instanser som kommer i kontakt med ofrene. Det må arbeides med å få bredere tilgang til informasjon om land som ofrene for menneskehandel kommer fra, eller via.




Spørsmålet som debatteres i dag, er alvorlig og omfattende, og arbeidet må trappes opp på mange områder. Det gjelder forebyggingsarbeid i forbindelse med menneskehandel, både i og utenfor Norges grenser, i spørsmål knyttet til utenrikspolitikk, utviklingspolitikk, bistand og migrasjon. Vi må bli bedre på oppfølging av ofrene etter hjemsendelse, når dette er ønsket fra ofrenes side.




Det er viktig å innlemme menneskehandelsproblematikken i all relevant lovgivning, deriblant i den nye utlendingsloven. Vi trenger tiltak som dekker hele spekteret av alternativer for å ivareta ofrenes behov for en trygg oppholdsstatus i eller utenfor Norge.




Som flere allerede har sagt i debatten: Samarbeid med andre land er viktig. Det gjelder strafferettslig samarbeid med politi og justismyndigheter for å forhindre at norske tiltak medfører at problemet kun blir «eksportert» til andre land, og tiltak for å sikre bedre beskyttelse av ofre og ivaretakelse av ofrenes rettigheter, f.eks. et internasjonalt samarbeid som sikrer ofrene opphold i trygge land og på trygge steder. Denne debatten handler om menneskeverd.




