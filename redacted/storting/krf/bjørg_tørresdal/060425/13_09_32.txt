 : Først må jeg få lov til å takke for en veldig temperert og engasjert debatt. Jeg tror bare vi ser begynnelsen på denne debatten, for her skal det skje mye større endringer enn prosess og tidspunkt for forskjellige ting i prosessen. Dette er en stor reform. Dette er en reform som skal smerte, og som skal skape debatt, for da blir den godt gjennomarbeidet.




Jeg ønsker å slå fast at Kristelig Folkeparti ikke vil at Regjeringen skal diktere grenser og størrelser. Jeg vil heller ikke mistenke Regjeringen for å ønske å diktere grenser og størrelser, og tar Regjeringens motiver i beste mening i så måte. Nei, vi ønsker at Regjeringen skal foreslå, for det er Regjeringens jobb. Tidspunkt for forslag er det vi diskuterer i dag. Jeg tror det er urealistisk å klare hele debatten om oppgaver i Stortinget til høsten uten å snakke om hvor mange regioner som skal løse de oppgavene. Det er bakgrunnen for at jeg ønsker å diskutere dette i dag. Om det er fem eller femten regioner som skal løse disse, det kommer til å bli – sann mine ord – en del av debatten i Stortinget.




Jeg er glad for veldig mange ting som er kommet fram i denne debatten, om vi ikke har fått medhold i at vi må snakke høyt om hvor mange regioner Regjeringen tenker på. Vi har fått støtte for at en bør ha samme grenser for de statlige regionene som for de folkevalgte regionene. Det har representanter for regjeringspartiene sagt. Det håper jeg også at statsråden kan nevne i sitt sluttinnlegg. Det er viktig og avgjørende for reformen. Jeg er glad for at det er sagt at dette er en demokratireform, og jeg er litt overrasket over at en stiller Kristelig Folkepartis motiver i et underlig lys. Vi har vært for en sånn reform lenge, av politiske årsaker. Vi har programfestet noe som ligner veldig mye av det som står i Soria Moria-erklæringen, og det er grunnen til at vi er engasjert i debatten – ingen andre hensikter.




I dag har vi startet en viktig debatt. Den handler bare om prosessen. Jeg vil anbefale at en tenker på det jeg har foreslått i dag, nemlig å dele med Stortinget hvilke tanker en har om størrelse, når Regjeringen nå skal styre en viktig og god prosess mot en viktig reform for landet. Jeg ønsker statsråden og Regjeringen lykke til med det vanskelige arbeidet som ligger foran dem, for det å styre frivillighet, og slike ting som mange i hele Norge skal uttale seg om, det er en vanskelig prosess. Kristelig Folkeparti vil fortsatt være en god og konstruktiv samarbeidspartner som vil tillate seg å stille flere kritiske spørsmål i prosessen.




