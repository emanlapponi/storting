 Først må jeg få takke statsråden for svaret.




Ikke uventet stiller statsråden spørsmål om hvorfor en tar opp dette, og det vil jeg svare veldig raskt på. Jeg er enig i rekkefølgen med å ta oppgaver og innhold først. Jeg er også enig i at en skal ta endelig stilling til det før en tar endelig stilling til inndeling.




Grunnen til at dette tas opp, er at en ønsker en sterkere styring over hele prosessen, at det blir sagt på et tidspunkt hva Regjeringen tenker. Nå ble jeg veldig glad for at det ble sagt av statsråden at de har et «sideblikk» i dette arbeidet. Det som er poenget til Kristelig Folkeparti, er at vi gjerne vil vite litt om hva en tenker, slik at vi kan være med, og at vi kan ha det med i tankene når vi skal fastsette oppgavene.




Hvorfor er det en sammenheng? Hva er grunnen til at det er en sammenheng mellom oppgaver og størrelse? Det som er helt klart, er at jo større regionene blir, jo mer ressurser en får i hver region, jo flere oppgaver kan regionen ta seg av. Derfor er det viktig at de tankene og det sideblikket som jeg er trygg på at Regjeringen har i sitt arbeid, også blir kjent for oss som skal ta stilling til oppgavene, før man har tatt endelig stilling til oppgavene.




Det er ikke Kristelig Folkepartis hensikt å kaste om på rekkefølgen i denne prosessen. Prosessen er godt i gang, og det er en riktig rekkefølge. Men det vi lurer litt på, og som jeg vil spørre statsråden om, er på hvilket tidspunkt statsråden og Regjeringen vil si noe om hvor mange regioner de har tenkt. Nå har statsråden sagt at det ikke vil være noe annet enn prinsipielle føringer i stortingsmeldingen, men når kommer tallet: 7, 9, 5, 19 eller 15? Når kommer forslaget fra Regjeringen? Det er jo en gang slik at det er Regjeringens oppgave å foreslå overfor Stortinget, og det er Stortingets oppgave å ta stilling.




Jeg er enig med statsråden i veldig mye. Tiden er overmoden for en reform. Det er en god prosess i gang. Det er viktig å få kommunene med på dette, for dette angår kommunenes plassering og et styrket lokaldemokrati. Jeg tror det er en rett reform. Skal det bli en vellykket reform, er det også viktig at en lykkes helt ut, både med oppgaver og innhold, men også med å få til en regionsinndeling. Jeg håper at vi ikke kommer i en slik situasjon at Regjeringen må skjære igjennom og tvinge på plass noen grenser. Med god styring, med mye politisk mot og handlekraft, vil en kunne styre med et godt forslag fra Regjeringen. Og med en god prosess, med innspill og høring i kommunene, vil jeg tro at vi vil kunne komme i mål uten tvang i avslutningsfasen.




