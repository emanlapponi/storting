 Jeg vil takke statsråden for svaret. Jeg er veldig glad for at Arbeidstilsynet blir styrket, og jeg ønsker også at det blir et spesielt fokus på de mest sårbare arbeidstakerne, nemlig asylsøkerne, i dette arbeidet. Som statsråden sa, er det veldig mange forhold som blir avdekt i dette programmet. Det var mangel på kontrakter, det var vanvittige arbeidstidsløsninger, det var feil lønnsnivå, det var umenneskelige forhold, og det handler om kanskje de i vårt samfunn som har dårligst rettigheter. Det er rett som statsråden sa, at dette skal være et alternativ – det skal være et midlertidig engasjement for en del asylsøkere.


Mitt oppfølgingsspørsmål gjelder hvordan en jobber videre med dette alternativet. Er det nok å gi informasjon om lønnsvilkår? Kan man gjøre noe mer i asylmottakene for å gjøre disse arbeiderne bedre rustet til å gå inn i det norske arbeidslivet og få ivaretatt sine rettigheter?


