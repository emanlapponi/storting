 Fremskrittspartiet vil komme til å støtte forslaget når det kommer til votering, men med en annen begrunnelse enn det Arbeiderpartiet og Sosialistisk Venstreparti har i innstillingen. For Fremskrittspartiet er dette et spørsmål om en grunnleggende rettssikkerhet for alle som blir visitert, og slik sett et behov for å kunne dokumentere dette rent bevismessig hvis det skulle oppstå problemer i forhold til om det har foregått en visitasjon eller ikke.




Dato for kontrollen, tid, sted og tjenestenummer kan neppe være så tidkrevende å gi at dette skulle medføre noe særlig ekstra saksbehandlingstid. Slik sett ønsker vi å få forslag om dette til Stortinget. Så vil vi naturligvis komme tilbake til den konkrete behandlingen når forslagene blir fremmet, men vi kommer nå til å støtte forslaget for på den måten å få dette brakt fram for Stortinget.




 Denne innstillingen var til behandling i forrige uke, altså på onsdag, og i den sammenhengen var det ingen sterke signaler fra regjeringspartiene om at dette var et forslag de var begeistret for eller hadde noen store planer om å vurdere noe særlig. Da var i og for seg overraskelsen stor, selv om den var gledelig, da statsråden to dager etter behandlingen av saken gikk ut og ville legge denne saken ut på høring, som han sa. Men dette er ikke bare et spørsmål om statsråden ønsker å legge dette ut på høring, for statsråden argumenterte faktisk i denne sammenhengen godt og til en viss grad mye for at forslaget om å heve strafferammen fra 21 år til 30 år som maksimalstraff var et godt forslag som mer eller mindre automatisk burde vedtas. Når Regjeringen på denne måten ikke bare automatisk har lagt noe ut til høring, men også argumentert for at høringsinstansene slik sett burde være positive – argumentert for at på grunn av 2/3-regelen osv. og særlig spørsmålet om de mest grove volds- og sedelighetsforbrytelser bør 30 års fengsel absolutt innføres – håper jeg at regjeringspartiene denne gangen manner seg opp til å stemme for et prinsipp som statsråden har profilert seg på rimelig positivt i media. For det ville vel kanskje være noe underlig om de samme partiene som entusiastisk har sendt dette ut på høring, nå plutselig velger å stemme imot. Men, for å si det slik, det er vel også noe vi i Fremskrittspartiet har blitt vant til.




