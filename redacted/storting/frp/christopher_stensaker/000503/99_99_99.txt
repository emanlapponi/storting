 Jeg vil stille samferdselsministeren følgende
spørsmål:

«Statens Jernbanetilsyn fattet 14.
mars 2000 vedtak om øyeblikkelig å stanse trafikken
med svenske panoramavogner på Ofotbanen. NSB BA har krevd
at vedtaket oppheves i og med at det strider mot internasjonale
regelverk. Trafikken er nå satt i gang, mens regelverket
tolkes. Dersom vedtaket til Statens Jernbanetilsyn hadde blitt tatt
til følge, ville konsekvensene blant annet vært
at det meste av godstransport inn og ut av Norge måtte
opphøre.

Vil statsråden påse at Jernbanetilsynet
kjenner regelverket?»

  Jeg takker statsråden for svaret. 

Jeg håper at statsråden også vil
medvirke til at det åpnes for større konkurranse
på jernbanenettet, som regelverket nå gir muligheter
for. Vil statsråden legge forholdene til rette for at det
blir lettere for aktører innen jernbane å få tilgang
til Jernbaneverkets skinnegang?

  Jeg takker igjen statsråden for svaret,
og jeg setter pris på at det nå vurderes en oppmyking
når det gjelder å få andre aktører
på banen, det gjelder både godstransport
og persontransport. Og selv om man på det siste er litt
mer reservert, er man i iallfall på rett vei. 

Når det gjelder det første
svaret, er det veldig greit. Men vil statsråden prøve å få til
en oppmyking mellom det norske og det utenlandske regelverket når
det gjelder tog i sin helhet, slik at man har mer internasjonale
regler innen dette feltet istedenfor at hvert land har sitt eget
spesielle regelverk?

 Jeg vil stille følgende spørsmål
til justisministeren:

«Alle båter har i dag lytteplikt
på kanal 16. Dersom nye forskrifter blir innført,
fjernes lytteplikten innen år 2005. Sikkerheten langs kysten
vil bli betydelig svekket dersom de nye forskriftene innføres.
Nødmeldingen fra «Sleipner» til Rogaland
radio gikk ut på nødkanal 16, og førte
til at «Espeværekspressen» og «Askita» satte
kursen umiddelbart mot Bloksen, og var først fremme. I
alt 41 mennesker ble reddet opp av sjøen av disse to båtene.

Hva vil statsråden gjøre
for å opprettholde lytteplikten?»

  Jeg takker statsråden for svaret.
Jeg er klar over at IMO lanserer et nytt system, men det er egentlig
mer beregnet for skip. Som bruker av småbåt er
det ikke økonomisk mulig å bruke samband over
satellitt, og det er heller ikke dekning via mobiltelefon. Derfor
er dagens VHF-system over kanal 16 den eneste mulighet for å få hjelp
dersom man kommer i en nødsituasjon. Derfor er det jeg
spør: Vil statsråden bidra til at det ikke legges
opp til at sikkerheten på sjøen svekkes også for
mindre båter?

  Jeg takker igjen statsråden for svaret.
Jeg er vel tilfreds med den intensjonen man har om at sikkerheten
for den store småbåtflåten vi også har
i Norge, blir ivaretatt selv om man får et nytt system.
Jeg håper at statsråden, hvis det blir et nytt
system, sørger for at kanal 16 eller det systemet bibeholdes hvis
ikke det nye ivaretar sikkerheten til den prisen som en VHF koster
i dag.

