 

(ordfører for saken): 

Norge ble i 1993 part i Den internasjonale Eurocontrol-konvensjonen om samarbeid om flysikring av 13. desember 1960, og siden den gang har denne gjennomgått ulike endringer som gjør den til et godt verktøy på flysikringsområdet.




Eurocontrol har som hovedoppgave å være et planleggings- og koordineringsorgan for lufttrafikktjenesten samt å innkreve underveisavgifter på vegne av medlemsstatene. I dag er 31 stater fullverdige medlemmer av Eurocontrol, som er den europeiske organisasjonen som innehar den ekspertise og de ressurser som er nødvendige for å planlegge sammensatte programmer for å forbedre lufttrafikken i Europa, og å overvåke gjennomføringen av disse.




I disse turbulente tider, der man ser i media at stridsvogner beskytter Heathrow flyplass utenfor London, og at økte sikkerhetstiltak settes i verk på flyplassene rundt om i verden, er det viktig at man ikke glemmer den ordinære flysikkerheten mellom flyplassene. I den forbindelse er det meget viktig med et felles regelverk for flysikkerhet, og det foreliggende dokument som vi nå behandler vedrørende ratifikasjon av Eurocontrol-konvensjonen, er meget bra for den videre utvikling av flysikkerheten og lufttrafikktjenesten gjennom Europa. En forenkling av regelverket, som konvensjonen legger opp til, vil føre til at vi får færre kontrollsentraler og dermed mindre utgifter, men det vil også føre til at flyene kan passere gjennom europeisk luftrom på en tryggere måte. Det vil jo være slik at dess færre aktører som skal inn i bildet for å navigere/lede flyene underveis, desto mindre fare er det for at det oppstår misforståelser, som igjen kan føre til ulykker.




I denne konvensjonen får Norge den innflytelse vi bør ha i utvikling av regelverk innen lufttrafikktjenesten, gjennom et fullt medlemskap i Eurocontrol. For Norge betyr dette at vi som fullt medlem kan være aktivt med på å påvirke utviklingen av regelverket og standarder innen lufttrafikkledelse og sikkerhet.




I lys av EUs nylig vedtatte regler for etablering av et felles europeisk luftrom forsterkes viktigheten av at Norge deltar aktivt i flysikringsarbeidet innenfor Eurocontrol. Det vil fremdeles være norske flygeledere som tar seg av trafikken i norsk luftrom, gjennom et felles regelverk.




At det er Luftfartstilsynet som representerer Norge i de styrende organer i Eurocontrol, og som har hatt anledning til å være med i arbeidet rundt utviklingen av den nye Eurocontrol-konvensjonen, mener komiteen er viktig. Dermed har vi kunnet fremføre de spesielle forhold som gjør seg gjeldende i det relativt store norske luftrommet. Ved EUs inntreden i Eurocontrol er det klart at fellesskapet får stor innflytelse på regelverkets utvikling innen lufttrafikkledelse, ATM.




Likevel er det Eurocontrol som utvikler regelverket, og som deretter, for EU-landenes del, gjøres til EU-rett gjennom fellesskapets vanlige lovgivningsprosedyrer.




Denne Eurocontrol-konvensjonen vil lette gjeldende prosess ved tildeling av luftromsslots ved at statenes kapasitet samordnes fra en sentral i Brussel, CFMU, slik at luftfartøyene til enhver tid blir tildelt den best mulige rute for gjennomføringen av flygingen. Det er viktig at Eurocontrol blir tillagt myndighet til å overvåke oppfølging av regelverket hos de involverte aktører, samt myndighet til å gripe inn dersom dette ikke er gjort på en tilfredsstillende måte.




Stadig flere benytter fly for transport over større avstander, og selv om trafikken nå har stagnert noe på grunn av vår urolige verden, vil det faktum at flyreiser er trygge i forhold til mange andre transportmidler og et godt regelverk føre til at folk føler seg trygge ved å benytte fly, og det mener jeg at denne konvensjonen legger opp til.




 Når det gjelder avskoging og det at man hogger regnskog, er det ikke slik at dette bare består i at større kompanier bruker maskiner til å avskoge områder. Vi må også være klar over at i mange land er det fattige bønder som brenner skog for å bedre sitt livsgrunnlag, der det ikke er mulig å selge tømmeret, eller der de ikke har ressurser til å få tømmeret fram. Man brenner da tømmeret i stedet.




Fremskrittspartiet mener derfor at det er viktig at man tar hensyn til et fattig område eller til et lands muligheter for inntekter når man utformer et regelverk. Det må ikke bli slik at tropisk regnskog brennes for å gi plass for et mer lønnsomt landbruk. Vi er også av den formening at der skogsdrift er lønnsomt, skal det tas hensyn til om ny skog blir plantet til erstatning for den skogen som blir hogd, når det gjelder å merke tømmer eller bearbeidet trevirke, som det legges opp til.




Fremskrittspartiet viser også til at Regjeringen har gått inn for bekjempelse av fattigdom, og det er i den forbindelse viktig at det legges til rette for at den enkelte settes i stand til å livnære seg av eget arbeid i de områdene som vi her snakker om.




Fremskrittspartiet er også av den oppfatning at produkter basert på bærekraftig skogbruksdrift som ikke er med i en internasjonal eller nasjonal merkeordning, ikke må stoppes på norsk grense for å beskytte norsk skogbruk, og at man ikke bruker argumenter som vern av skog når det egentlig er vern av egne interesser det er snakk om.




