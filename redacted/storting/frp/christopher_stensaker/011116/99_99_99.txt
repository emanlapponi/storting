 Vi ser i dag en verden som er i forandring, der det som skjer, krever at det tas hurtige beslutninger. Det må søkes å unngå altfor mange mellomledd mellom de som tar beslutningene, og de som beslutningene går ut over. Slik jeg ser det, er det gjennom tid utviklet et stadig økende byråkrati som gjør veien lang og uoversiktlig frem til beslutning tas. 11. september viser også at man må ha organer som er handlekraftige, og som kan ta hurtige beslutninger.




Fremskrittspartiet mener at Nordisk Råd i sin nåværende form bør legges ned eller omorganiseres. Vi synes det er naturlig med et bredt samarbeid mellom de nordiske land, og særlig på regjeringsnivå, men synes resultatet av mange års parlamentarisk samarbeid i Nordisk Råd er små. Vi vil også peke på at det foregår et utstrakt parlamentarisk samarbeid i mange andre europeiske og internasjonale organisasjoner, som f.eks. Europarådet, OSSE, NATO og IPU.




Fremskrittspartiet ønsker ikke å legge ned nordisk samarbeid, men ser på – og tror på – det nordiske samarbeidet helt uavhengig av Nordisk Råds funksjon og eksistens. De økonomiske kostnadene, som beløper seg til ca. 187 mill. kroner, har liten eller ingen målbar effekt. Vi mener derfor at disse midlene bør kunne benyttes på mer målbare tiltak. Det synes å være uklare kriterier for hvorledes f.eks. bistandsmidler til miljøtiltak skal fordeles. Dette har resultert i at økonomisk svært sterke selskaper har mottatt norsk støtte til miljøtiltak. Vi så for ikke så lenge siden et russisk foretak som gikk med milliardoverskudd, men hvor Norge bidrar til å rydde opp etter forurensning.




Det gjennomgående for de ulike sektorenes arbeid i Nordisk Råd og nordisk samarbeid er at dette er organer som i stor grad jobber med en klar forankring i den politikk som føres innen EU. Da Norge ikke er medlem av EU, kommer vi i en situasjon som ligger på siden av det interesseområdet flertallet av medlemslandene representerer, og har de begrensninger at vedtak som fattes, innebærer en binding av politiske beslutninger som må være i samsvar med EUs bestemmelser.




Fremskrittspartiet vil understreke at det mest fruktbare nordiske samarbeid skjer gjennom de mange uformelle kontakter som skapes via det private marked i tilknytning til handel og reiser. Også private organisasjoner har verdifulle kontakter over landegrensene i Norden. Det samme gjelder våre universiteter og høyskoler.




Også på regjeringsplan kan det ha stor verdi å bli kjent med andre nordiske lands erfaringer og finne frem til felles løsninger, ikke minst når det gjelder lovgivning. Vi tviler imidlertid sterkt på verdien av den parlamentariske kontakt. Dette gjelder særlig så lenge vi ikke er medlem av EU. Erfaringer synes å vise at de andre nordiske land ikke legger særlig iver for dagen når det gjelder å ivareta norske interesser innenfor EU.




Fremskrittspartiet mener hovedsatsingsområdet for det nordiske formannskapsprogrammet for 2002 bør være å arbeide for å avvikle Nordisk Råd i sin nåværende form og se på muligheter for å ivareta nordisk samarbeid på andre måter. Vi vil derfor fremme følgende forslag:







«Stortinget ber Regjeringen ta initiativ overfor de andre nordiske land om å nedlegge Nordisk Råd.»




