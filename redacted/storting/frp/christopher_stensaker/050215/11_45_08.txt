 (ordfører for saken): I denne årsrapporten fra Stortingets delegasjon til Organisasjonen for sikkerhet og samarbeid i Europas parlamentarikerforsamling for 2003 går det fram hvor viktig det arbeidet som organisasjonen utfører, er.




I en konfliktfylt verden er det et stort behov for en organisasjon som kan observere valg i ulike land og påpeke eventuelle brudd på elementære demokratiske rettigheter.




Selv om OSSEs parlamentarikerforsamling, som ble opprettet i 1991, bare har en rådgivende funksjon i forhold til OSSEs ministerråd, har organisasjonen stor betydning for arbeidet med å forebygge og løse konflikter samt støtte utviklingen av demokratiske institusjoner i medlemslandene.




Også land utenfor OSSEs medlemskrets legger merke til organisasjonens virksomhet, og den har betydning for ulike lands beslutninger innenfor de områder som organisasjonen dekker.




OSSE spiller en aktiv rolle i forbindelse med valgobservasjoner i de nye demokratier i Sentral- og Øst-Europa, ikke minst i det tidligere Sovjetunionen og på Balkan. Valget i Ukraina var et godt eksempel på den betydning som organisasjonen har.




De resolusjoner som parlamentarikerforsamlingen vedtar i årlige sesjoner, møter og konferanser, bidrar til å sette søkelyset på viktige områder innen utvikling av de nye demokratier, beskyttelse av nasjonale minoriteter samt kamp mot smugling og utnyttelse av mennesker.




Jeg mener OSSE fortsatt vil spille en stor rolle innenfor områder som fangebehandling, kamp mot antisemittisme, fredsbevaring, avspenning, demokratiske valg og arbeid med en videre europeisk integrasjon. Ser man på nyhetene, vil man daglig bli påminnet om at det er langt igjen før vi har fått fred i verden, og derfor er det viktig at man har et organ som kan fungere som en vakthund overfor det som skjer, og bidra til at de ulike land i konflikt skjerper seg i bestrebelsene på å oppnå fred og demokrati.




