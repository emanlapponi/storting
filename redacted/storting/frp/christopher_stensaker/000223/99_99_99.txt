  Jeg tillater meg å stille følgende
spørsmål til samferdselsministeren:

«Det spekuleres på å anlegge
en jernbane ut til det gamle flyplassområdet på Fornebu.
Kostnadene ved en bybane er de samme som for jernbane, mens en kombinasjonsløsning øker
prisen med 500 mill. kroner uten at passasjergrunnlaget er til stede.
Da flyplassen var i drift, ble tog til Fornebu ikke funnet regningssvarende. 

Med de problemer med jernbanen som det har
vært i den siste tiden, og alle uløste oppgaver
innen sikkerhet, synes da statsråden at det er fornuftig å starte
opp et helt nytt jernbaneprosjekt?»

  Jeg takker statsråden for svaret.
Jeg ser med spenning fram til konsekvensutredningen, med uttalelsesfrist
17. mars, og de konklusjoner som vil bli gitt. 

Jeg vil minne statsråden om at nye
jernbanestrekninger i milliardklassen står nå i
kø. Man har f.eks. Ringeriksbanen til 6-8 milliarder kr
og dobbeltspor på enkelte strekninger, man har også planer
om å forbedre strekningen Trondheim–Steinkjer
med en kostnad på 3-4 milliarder kr, og tunnel gjennom
Gjevingåsen, for å nevne noe. Samtidig vet vi
at det trengs mange penger til å sikre planoverganger og
montere ATS på enkelte strekninger. 

Vil ikke statsråden være
enig i at nå må planer om å bygge nye
strekninger skrinlegges, til forbedringer og sikkerheten på dem
vi allerede har, er brakt i orden?

