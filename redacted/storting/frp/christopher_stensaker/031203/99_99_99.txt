 Det er gått mange år siden jeg arbeidet på Svalbard, og mye har forandret seg fra den gangen. Men det som er viktig, er at Norge beholder råderetten over øygruppen, og i den forbindelse er det også svært viktig at man får folk til å bosette seg og arbeide der. I et område så langt mot nord, med et ugjestmildt klima, må det nødvendigvis positive virkemidler til for at bosettingen skal opprettholdes, og ett av disse virkemidlene er å bibeholde skattleggingen på det nivå den er i dag, på 6 pst. Derfor går Fremskrittspartiet sterkt imot forslaget om å øke Svalbard-skatten fra 6 pst. til 8 pst.




Fremskrittspartiet ser det som viktig å opprettholde en god aktivitet på Svalbard. Det forholdsvis lave skattenivået har vært et viktig bidrag for å trekke nye arbeidstakere til Svalbard. En økning i skatten kan også slå negativt ut i forhold til framtidige lønnskrav, ved at mange lønnsmottakere vil kreve å få kompensert skatteøkningen med høyere lønn. Dette vil igjen svekke bedriftens lønnsomhet. Fremskrittspartiet går derfor inn for at Svalbard-skatten blir holdt på 6 pst. Ved en glipp er dette ikke med i vårt opprinnelige talloppsett i vårt alternative budsjett, så derfor er det nå rettet opp. Det medfører at inntektssiden på kap. 3030 post 70 er redusert med 7 mill. kr, og at kap. 3035 post 70 er økt med 7 mill. kr.




Forslag nr. 1 er omdelt i salen, og det tas herved opp.




