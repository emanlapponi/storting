  Jeg tillater meg å stille følgende
spørsmål til samferdselsministeren:

«Som kjent er det nå åpnet
adgang til å innføre piggdekkgebyr i våre
større byer. Et gebyr vil ramme funksjonshemmede som er
avhengig av å komme frem med sin bil, og som ikke er i
stand til å skyve eller legge på kjetting. Disse
kjøretøyer har et parkeringskort som det er strenge
restriksjoner for å få, og kan brukes som bevis på fritak
for piggdekkavgift. 

Vil statsråden medvirke til at slike
biler blir fritatt for piggdekkavgift?»

  Jeg takker statsråden for svaret.
Jeg tror ikke de som er avhengige av slike biler, blir helt fornøyd
med det. Samferdselsministeren begrunnet i sitt svar gebyret med
luftkvaliteten, men det er jo blitt hevdet at piggfrie vinterdekk
medfører at man utvikler lateksallergi, da de inneholder
mer naturgummi enn piggdekk, som legger seg lettere i svevestøvet.
Leger har hevdet at det har skjedd en økning i slik allergi
etter at piggfrie dekk ble tatt i bruk. At folk lettere skulle utvikle
allergi fra naturgummi og eventuelt strøsand, var vel ikke
meningen da piggdekkgebyr ble innført. Vil statsråden
undersøke disse påstandene, og i tilfelle de medfører
riktighet, treffe tiltak?

  Jeg tillater meg å stille følgende
spørsmål til samferdselsministeren:

«Utredning av Ringeriksbanen viser
høy kostnad og dårlig lønnsomhet, i tillegg
foreligger ingen fullført fagrapport. Det er en tilfredsstillende
bussforbindelse på strekningen i dag. Veitransporten utfører
87 pst. av persontransporten og 51 pst. av godstransporten. Jernbanen utfører
4 pst. av persontransporten og 8 pst. av godstransporten. Bevilgning
pr. transportkilometer viser 88 øre til jernbanen og 15 øre
til vei.

Vil statsråden treffe tiltak for å stoppe
videre planlegging av milliardprosjektet?»

  Jeg takker statsråden for svaret.

Med erfaring fra Romeriksporten og Gardermobanen, som
skulle bli den mest lønnsomme i landet, virker Ringeriksbanen
som et tvilsomt prosjekt med negativ kost-nyttefaktor.Forutsetningene
til Stortinget da det ble fattet vedtak om å utrede Ringeriksbanen,
var å korte ned tiden mellom Oslo og Bergen med ca. en
time. Synes statsråden det er fornuftig å bruke
nærmere 4 milliarder kr av skattebetalernes
penger til denne banen når vi vet at hele landet har et
stort behov for å utbedre veinettet, og at forutsetningen
for banen kanskje kan nås ved bruk av krengetog etter nåværende
trasé?

  Jeg takker statsråden igjen, men
vil bare legge til at Ringeriksbanen i hovedsak fører til
en omfordeling av trafikk mellom kollektivmidler ved overføring
av reisende fra buss til bane. Overføring av trafikk fra
bil til bane utgjør ca. 5-6 pst. av dagens nærtrafikk
over Sollihøgda. Dette tilsvarer om lag fire års
trafikkvekst for veien. Selv om noe veitrafikk vil kunne bli overført
til bane, gir ikke utredningen grunnlag for å konkludere
med at Ringeriksbanen fører til redusert veitrafikk av
betydning og dermed vil påvirke behovet for veiinvesteringer
i området, kanskje tvert imot. Dette gjelder alle alternativer,
og det er da min påstand at det må vi ta i betraktning
når vi skal vurdere dette videre.

