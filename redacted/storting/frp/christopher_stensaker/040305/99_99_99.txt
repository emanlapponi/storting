 Interpellasjonen fra representanten Bjørn Jacobsen tar opp viktige problemstillinger når det gjelder vold, kriminalitet og menneskerettigheter.




I dette tilfellet gjelder det Tsjetsjenia, ett av Russlands 32 etniske, selvstyrte områder. Dette området på 10 000 km2, med ca. 800 000 innbyggere, og som ligger i Russland, på nordsiden av Kaukasus, har siden oppløsningen av Sovjetunionen vært i konflikt med føderasjonen, med ønske om løsrivelse og selvstendighet. Det mest dramatiske ble den blodige krigen fra 1994 til 1996, som igjen blusset opp i 1999. Denne krigen er etter min mening ennå ikke avsluttet og har ført til de forhold som interpellasjonen omtaler.




Å fordele skyld er ikke enkelt, da det er brudd på menneskerettigheter på begge sider. Det som ikke kan aksepteres, er vold, kriminalitet og terror – for å oppnå det man ønsker. Det gjelder ikke bare dette området, men også mange andre områder i verden. Her er man ved sakens kjerne. Terror begynner å bli måten enkelte tror konflikter kan løses på. Norge må si klart fra at vi tar avstand fra alle overgrep mot uskyldige mennesker. Selv om det er behagelig å stikke hodet i sanden og håpe på at ting går over, har man et ansvar for å påpeke overgrep og bidra til at konflikter løses med fredelige midler. Det gjelder selvsagt begge parter, og en god og varig løsning kan bare oppnås over forhandlingsbordet der man er villig til å ta og gi. Når man er enig om en fredelig løsning, er tiden kommet til at begge parter går sammen om å bekjempe terror og kriminalitet, til beste for alle impliserte.




Mitt håp er at den sørgelige situasjonen i Tsjetsjenia snart tar slutt, og at vi som står utenfor konflikten, bidrar til at så skjer. Her kan Norge bidra ved å lytte til begge parter, ta opp problemet i egnede diplomatiske fora og tilby, eventuelt, megling og hjelp. Dette gjelder ikke bare Tsjetsjenia, men også mange andre land der indre konflikter pågår. Terror, vold, kriminalitet og brudd på menneskerettigheter kan aldri aksepteres.




