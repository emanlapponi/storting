 Atter en gang må vi dessverre konstatere at Arbeiderpartiet og sentrum legger fram et bedrøvelig budsjett, og spesielt er det bedrøvelig på veisektoren. Sentrumspartiene var som vanlig høyt oppe og lovet en stor økt innsats på veisektoren. Som vanlig ble det dessverre med lovnaden atter en gang. 




Vi konstaterer at Regjeringen faktisk foreslår å redusere nettorammen. Riksveiinvesteringene reduseres og det på et dårlig veinett, som burde hatt en økning på minimum 100 pst.




Regjeringen og sentrum har overhodet ikke skjønt at det er veisektoren som er den dominerende transportåren i Norge. Av det totale transportarbeidet innenlands stod veitransporten for rundt 85 pst. av persontransporten og 50 pst. av godstransporten. Jernbanene utfører kun 5 pst. av persontransporten og 8 pst. av godstransporten. Investeringstakten i stamveinettet reduseres, men noen alternative transporttilbud foreslås ikke etablert. Resultatet blir et rent nedskjæringsbudsjett uten virkemidler for å løse problemene i norsk samferdsel.




Fremskrittspartiet vil peke på at veikapitalen har blitt betydelig redusert de siste årene. Dette er sterkt bekymringsfullt, og etterslepet er nå kommet opp i 8 milliarder kr. Det må avsettes ca. 600 mill. kr mer pr. år til vedlikehold utover dagens nivå for at etterslepet ikke skal øke ytterligere. Fremskrittspartiet har i sitt alternative budsjett lagt inn en økning på 600 mill. kr til vedlikehold. Fremskrittspartiet ønsker gode og sikre veier, ikke veier som i dag, med sporete og hullete veidekker og kanter som gir etter samt dårlig vinterbrøyting. Dersom dagens nivå på vedlikehold fortsetter, vil etterslepet i planperioden øke ytterligere, fordi manglende vedlikehold gir en akselererende nedbryting av veien.




For å forsere utbyggingen vil Fremskrittspartiet også satse på privat utbygging og drift, såkalt OPS. Det forutsettes imidlertid at avgiftene til staten reduseres, slik at man ikke betaler flere ganger for den samme veien.




Vegdirektoratet må stå for planleggingen av riksveiutbygging, men selve byggingen bør overlates til private entreprenører. Vedlikehold av veier bør settes ut på anbud til private entreprenører, og nye veiprosjekter som betinger direkte eller indirekte offentlige investeringer, skal undergis en kost-nyttevurdering før prosjektene prioriteres.




Fremskrittspartiet er også betenkt over at de ordinære bevilgningene til veiformål over statsbudsjettet reduseres omtrent proporsjonalt med økningen i bompengeinnbetalinger. Fremskrittspartiet ser det også som bekymringsfullt at store summer brukes til administrasjon og drift av bomselskapene istedenfor å bygge et effektivt veinett.




Det er betenkelig at staten tar inn hele 40 milliarder kr på bil og bilbruk, og gir så lite som 10 milliarder kr tilbake totalt på drift og vedlikehold av veiene, og bare litt til investeringer i nyanlegg. Det lille de gjør av investeringer i dette landet, er stort sett gjort for de 2 milliarder kr som tas inn i bomavgifter.




Fremskrittspartiet vil sette inn ytterligere 600 millioner kr til vedlikehold av riksveiene våre og 1,6 milliarder kr til nye riksveiinvesteringer, totalt et tillegg på om lag 2,2 milliarder kr utover Regjeringens forslag. I tillegg til dette foreslår Fremskrittspartiet å bruke 1,5 milliarder kr av utenlandsbudsjettet til å la utenlandske entreprenører bygge ut våre veier innenlands.




Etter oljealderen er Norge totalt avhengig av å ha fått på plass en god infrastruktur, og da er det en underlig strategi å satse alt på kollektivtrafikken. Det er ikke kollektivtrafikken som i fremtiden skal frakte norske eksportvarer, som fisk, møbler og papir, til kontinentet.




