  Jeg tillater meg å stille følgende
spørsmål til samferdselsministeren:

«Hastigheten på mange veier
settes nå ned på en vilkårlig måte etter
det lokale veikontors forgodtbefinnende. Den moderne motorveien
i klasse B på E6 mellom Trondheim og Værnes
flyplass med 90 km/t, er redusert til vanlig vei med 80
km/t. I Nasjonal transportplan 2002–2011
er det presisert at fartsgrensen kan settes ned på særlig
ulykkesbelastede strekninger, dette er ikke tilfellet
på nevnte strekning.

Hva vil statsråden gjøre
for å få til ett regelverk slik at det blir en
lik tolkning over hele landet?»

  Jeg takker statsråden for svaret.

At motorveier nå omgjøres
til vanlige veier mange steder i landet, og at fartsgrensene settes
ned på stadig flere veier, fører til at bilistene
mister all respekt for veiskiltingen. Man ser også veier
skiltet med 80 km/t der det er umulig å holde
denne farten uten å kjøre av veien. Dette vil
skape farlige situasjoner som ikke er i tråd
med null-visjonen. I stedet for at sikkerheten bedres med bredere
veier og midtdeler, går man med ryggen inn i fremtiden
og skilter ned. Vil statsråden bidra til at skiltingen blir
i samsvar med veiens beskaffenhet?

  Jeg takker igjen statsråden for svaret,
og håper at en større del av det bilistene betaler
inn hvert år, vil gå til å forbedre veinettet,
og ikke motsatt.

Stortingets intensjon med å tillate
at fartsgrensen kan settes ned på enkelte særlig
utsatte, ulykkesbelastede strekninger, var å hindre
ulykker, og skiltene burde vært ledsaget av et underskilt
i stedet for at en får en generell nedsettelse av fartsgrensene etter
lokalt forgodtbefinnende.





                

