 Eg er glad for at representanten Høie med sin interpellasjon set manglande fornying i offentleg sektor i fokus.




Eg har i tidlegare innlegg påpeika at det er særs viktig at offentleg administrasjon vert gjord så enkel og kostnadseffektiv som mogeleg. Etter Framstegspartiet sitt syn må og skal Fornyings- og administrasjonsdepartementet vere hovudmotoren i dette arbeidet.




Framstegspartiet meiner at det burde vere eit overordna mål å redusere og effektivisere det offentlege byråkratiet, for dermed å gjere sentrale myndigheiter meir oversiktlege for den enkelte innbyggjaren. Dette ville auke den enkelte innbyggjaren si moglegheit for påverknad og ikkje minst kunne redusere det offentlege sine utgifter.




Vi har høyrt fleire gonger frå statsråd Heidi Grande Røys at både ho og Regjeringa er opptekne av å modernisere offentleg sektor. Eg må likevel, på same måten som representanten Høie, påpeike at når det verkeleg vert snakk om modernisering av offentleg sektors tenesteproduksjon og fokusering på å stille krav til offentlege tenester, ser vi liten vilje hos statsråden og Regjeringa til verkeleg å gjere noko med dette.




Representanten Høie etterlyser kva mål statsråden og Regjeringa har med sitt arbeid i Fornyings- og administrasjonsdepartementet. Også vi i Framstegspartiet er svært skuffa over Regjeringa sin strategi for fornying av offentleg sektor, som vart lagd fram 4. oktober 2007, to år etter at Regjeringa tiltredde.




Regjeringa har ikkje vore i stand til å talfeste eller konkretisere sine målsetjingar. I staden nytta dei dei om lag 30 sidene til formuleringar som at «offentleg sektor skal gå føre», og at det i sterkare grad skal leggjast til rette for ulike gode formål.




Framstegspartiet vil vise til at Regjeringa i 2008 vil nytte 20 mill. kr på forsøk med å redusere arbeidstid i Fornyings- og administrasjonsdepartementet. Dette viser etter Framstegspartiet sitt syn ein heil del om Regjeringa si manglande satsing på modernisering av offentleg sektor.




Statsråden si vengeklipping av Konkurransetilsynet er stort sett den einaste saka ho har markert seg på i det offentlege rom.




Representanten Høie seier at han har ein mistanke om at statsråden har teke med seg Sosialistisk Venstreparti sin partikultur inn i arbeidet med fornying av offentleg sektor. Ja, det trur eg at representanten Høie har heilt rett i.




Dei sosialistiske partia, som no også Senterpartiet er ein del av, er interesserte i å byggje opp ein stor offentleg sektor for å tilrive seg makt, for gjennom fagrørsla og dei raud-grøne sitt samrøre forsvarar dei kvarandre. For desse er det viktigare å ha ein stor offentleg sektor enn å ta seg av dei oppgåvene som ventar rundt i landet.




Det som vi har høyrt og sett i media frå Kongsberg, er eit glimrande eksempel på korleis dette slår ut i praksis. Her har sosialistane hatt makta i ein mannsalder. Resultata av tenestene, slik som vi har sett dei på TV-skjermen den siste tida, bryr dei som sit i posisjonane, seg svært lite om, før dei gjennom media vert framstilte i ein så pinleg situasjon at dei ikkje torer anna enn rette på feila.




Eg kan ta nok eit eksempel, frå mitt eige fylke, Sogn og Fjordane, som i lange tider har vore styrt etter filosofisk-sosialistiske idear. Sosialisme er etter mitt syn filosofi som godt kan nyttast i festtaler, men som er lite tenleg i dagens verkelege verd. Med det meiner eg at denne styringsmetoden medfører pasifisering og null vekst. Resultatet er at fleire og fleire sløkkjer lyset i Sogn og Fjordane og flyttar frå fylket.




Vi må ha ein offentleg sektor og lokalpolitikarar som er resultatorienterte, slik at folk kan få tilbake trua på at det er mogeleg å få tenester i framtida utan å måtte pakke sekken og dra til Oslo.




Etter Framstegspartiet sitt syn vil ikkje statsråd Heidi Grande Røys klare å reformere offentleg sektor. Grunnen er at ho ikkje vil nytte konkurranseelementet. Difor vert dette departementet styrt etter passivitetsmetoden og ikkje etter fornyingsmetoden.




Framstegspartiet meiner det må og skal vere eit sentralt mål å redusere offentleg sektor der det ikkje er særs gode grunnar for å behalde han. Framstegspartiet ser på det veksande byråkratiet som ein fare for demokratiet, på grunn av den veksande uoversiktlegheita i forvaltninga.




Vi i Framstegspartiet er av den oppfatninga at offentleg sektor i langt større grad må ta i bruk verkemiddel som anbod, privatisering og konkurransestimulering, og at det skal liggje føre særskilde grunnar dersom desse prinsippa og verkemidla ikkje skal nyttast av offentleg sektor.




Då, og berre då, kan ein oppnå det resultatet som etter Framstegspartiet sitt syn må vere grunnlaget for at ein oppretta eit eige Fornyings- og administrasjonsdepartement.




