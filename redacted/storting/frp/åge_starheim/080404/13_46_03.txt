 Eg er glad for at representanten Giltun har fremja denne interpellasjonen. Som statsråden sikkert hugsar, har eg stilt eit skriftleg spørsmål til statsråden om same tema. Eg fekk då standardsvaret frå den raud-grøne regjeringa: Vi har løyvt mykje pengar til kommunane, og regjeringspartia har berre fornuftige lokalpolitikarar som forvaltar midlane. Ut ifrå denne retorikken burde det ikkje vere nokon vanskar med å finansiere tunge brukargrupper innafor eldreomsorga. 




Eg kunne stått lenge på denne talarstolen og fortalt statsråden om eksempel på manglande prioritering rundt om i Kommune-Noreg, men dette bør vere heilt unødvendig, då eg reknar med at statsråden har motteke tallause signal både frå media og frå enkeltpersonar om manglande prioritering i eldresatsinga. Dei raud-grøne må ta inn over seg at dei har skapt store forventningar ute i kommunane gjennom valkamplovnader og i seinare retorikk om at berre dei raud-grøne fekk regjeringsmakt, skulle det verte midlar til alt. Eg veit at det no utover i Kommune-Noreg sit lokalpolitikarar med skjegget i den berømte postkassa. Dei har investert i kultur og andre tiltak med stor tiltru til at det skulle kome nok pengar både til skule, helse og alt anna. 




Min påstand er - og eg trur at eg har med meg store grupper av lokalpolitikarar rundt om i Kommune-Noreg som vil vere heilt samde med meg - at det må takast eit nasjonalt krafttak dersom ein skal makte å innfri kravet om og behovet for kompetanse og institusjonsplassar når eldrebølgja slår inn. 




Kvifor kan ikkje Regjeringa øyremerkje midlar til eldreomsorga, slik som dei t.d. har gjort i barnehagesatsinga? Det kan sjå ut som om gruppa eldre pleietrengande ikkje er det store temaet i den raud-grøne regjeringa sine prioriteringar. 




Eg vil gjenta det som eg starta med om Regjeringa si skryteliste, som lokalpolitikarar og folk flest rundt i Kommune-Noreg ikkje har sett store resultat av. Den raud-grøne regjeringa må no synleggjere korleis dei har tenkt å takle investeringane fram mot eldrebølgja og utfordringane med aukande pasienttyngd som eit resultat av tidleg utskriving frå sjukehusa. Festtalar om tusenvis av nye hender synest ikkje igjen ute i kommunane. Dersom det er oversikta som eg har fått ifrå Fylkesmannen i Sogn og Fjordane over nytilsette pleie- og omsorgsarbeidarar, som er grunnlaget for Regjeringa sin påståtte ressursauke av pleiepersonell, er den langt ifrå verkelegheita. Eg vil be statsråden om å få tak i denne lista og ta nokre stikkprøver, så vil statsråden sjølv finne ut at denne oversikta er langt ifrå den verkelege verda. 




No må det handlast. Vakre ord i festtalar er ikkje eit eigna hjelpemiddel, men resulterer berre i frustrasjon blant dei som sit i Kommune-Noreg og skal ha ansvaret for utfordringane innafor eldreomsorga. Grunnen til at Framstegspartiet vil ha ein annan finansieringsmåte, er at vi vil få til ei målretta og rettferdig prioritering. Vi i Framstegspartiet vil ha resultat i satsinga i eldreomsorga. Festtalar frå raud-grøne politikarar hjelper ikkje dei eldre ute i Kommune-Noreg til ein god livskvalitet i den siste livsfasen. 




Vil statsråden og resten av det raud-grøne panelet ta ansvaret for ei nedprioritering og nedbygging av eldreomsorga ute i kommunane, er det sjølvsagt eit politisk val som dei gjer, men det er eit val som Framstegspartiet ikkje på nokon måte vil støtte. Vi vil når vi kjem til regjeringsmakt, syte for målretta tiltak for å styrkje eldreomsorga.




