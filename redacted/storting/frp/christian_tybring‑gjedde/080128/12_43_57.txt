 La meg først takke interpellanten for å ha tatt opp denne meget viktige saken, selv om jeg kanskje er litt overrasket over vinklingen og enkelte av anbefalingene. 




Det er liten tvil om at en global markedsøkonomi i konstant utvikling krever tilsynsordninger som også er i konstant utvikling. Men i Kredittilsynets mandat vil jeg anta at dette burde være dekket inn. Det står bl.a. når det gjelder bank, finans og forsikring: 







«Tilsynet med bank- og finanssektoren skal sikre betryggende soliditet, risikobevissthet, styring og kontroll i foretakene og bidra til finansiell stabilitet og velfungerende markeder.» 




Så i utgangspunktet skulle det være innenfor mandatet til Kredittilsynet.




Så vil jeg gå tilbake til dette med vekst og velstand, som interpellanten var innom. Det er ikke noen tvil om at det frie markedet, med svært få reguleringer, har ført hundrevis, ja millioner, av mennesker ut av fattigdommen over hele verden. Sannheten er at også Norge har kommet ut av fattigdommen gjennom handel og sjøfart. Det blir litt navlebeskuende hele tiden å være opptatt av stadig nye restriksjoner, når man ser hvilken lykke, historisk sett, markedsøkonomien har vært for hundrevis, ja millioner av mennesker. Selvfølgelig er det også steder hvor det ikke har vært like vellykket, men ofte ikke på grunn av markedsøkonomien, heller på grunn av reguleringer og planøkonomi. 




Fremskrittspartiet er opptatt av at markedsaktørene skal ha lik informasjon til lik tid. Men det er faktisk lov å ta ufornuftige valg. Det er lov å være dum. Og det er lov å tape penger. Hvis man lager reguleringer som gjør at det er nesten umulig å tape penger, taper man også risikovillighet, og man taper innovasjonskraft. Det er ingen tjent med, selv om det høres veldig fornuftig ut for dem som eventuelt skulle tape penger. Men så er det en forskjell - når vi snakker om Terra Securities og de investeringene kommunene gjorde. Der var det jo noen som gamblet med andres penger. Og det er klart at da skal vi ha klare regler. De investeringene disse kommunene gjorde, var jo også brudd på loven. Man kan ikke ha samme regler for bruk av egne penger som for bruk av andres penger. Det burde kanskje finansministeren merke seg med Statens Pensjonsfond - Utland. 




Jeg var litt overrasket over anbefalingene som kom fra interpellanten, for det var snakk om at man trengte mer ressurser. Det er jo sjelden medisin for Høyre ellers. Senest i Dagens Næringsliv i dag var interpellanten ute og mente at det var tilstrekkelig å slanke offentlig sektor og bruke pengene mer effektivt - det ville løse det meste. Men her sier han at Kredittilsynet trenger mer penger. Akkurat på dette området mener interpellanten at det er behov for mer penger. Fremskrittspartiet er ikke overbevist om at mer penger vil løse noen av de utfordringene som interpellanten var innom. Vi synes innspillet om at Kredittilsynet muligens burde ha en friere rolle, er positivt, og noe vi i Fremskrittspartiet foreløpig vil støtte. 




Så til den nordiske velferdsmodellen og finansministerens uhemmede skryt av den. Det er mulig at den går rett hjem på SVs landsmøte, men ikke i stortingssalen. Det er i Norge i dag 25 pst. av alle mellom 18 og 67 år som lever av trygd. Jeg snakker ikke om pensjonister, men om de mellom 18 og 67 år, at 25 pst. av dem har trygd som hovedinntekt. Vi har en skole som formidler svært lite kunnskap, faktisk noe av det dårligste i OECD-området. Vi har forfall i offentlig sektor på nær sagt alle områder. Bygninger er i forfall, og eldreomsorgen er ikke noe særlig å skryte av. Parallelt med dette har vi altså inntekter som alle andre kan misunne oss - vi har vunnet i lotto i Nordsjøen - men som vi ikke klarer å forvalte på en bedre måte enn vi gjør. 




