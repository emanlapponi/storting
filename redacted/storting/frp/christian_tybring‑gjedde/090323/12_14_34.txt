 Riksrevisjonens påpekninger omkring norsk humanitær bistand minner meg om sangen
                  til Alf Prøysen, hvor det heter: 

«Du ska få en dag i mårå som rein og ubrukt står 

(…) 

og da kæin du rette oppatt æille feil ifrå i går.» 

I sangen til Alf Prøysen gjentas det samme refrenget helt til sangen ebber ut.
                  Omtrent slik oppleves det å lese Riksrevisjonens påpekninger. 

Etter en årevis gjentagende kritikk og stadige forsikringer om at det ikke skorter
                  på viljen til å etablere bedre kontrollrutiner, er det naturlig å konkludere med
                  at Utenriksdepartementet ikke har evnen til å spore resultatene fra norsk bistand.
                  I et slikt scenario er det naturlig å spørre seg om norsk bistandsindustri føler
                  seg hevet over de kontrollmekanismene som gjelder for all annen bruk av
                  skattebetalernes penger. Er det mulig at enkelte i denne bransjen tenker slik at
                  siden formålet og intensjonene er så gode, vil de fleste akseptere og forstå at
                  mye av hjelpen ikke er effektiv? 

Sannheten er uansett at norsk bistandspolitikk er kommet i et uføre, hvor
                  aktivitetsnivået er større enn hva de administrative ressursene klarer å håndtere.
                  Da burde denne industrien, som all annen industri, sette tæring etter næring og
                  ikke satse på tilgivelse i etterkant. I motsetning til Sverige ser det ikke ut til
                  at Norge vil kreve reformer for å fortsette å bidra til ineffektive internasjonale
                  bistandsorganisasjoner. Dette akter imidlertid Sverige å gjøre noe med. «Money
                  talks». Men noen slike krav vil ikke stilles fra Norge. 

I Aftenposten 10. mars siteres nemlig statssekretær Håkon Gulbrandsen på at Norge
                  ikke har planer om å trekke seg ut av noen av de multinasjonale organisasjonene vi
                  støtter. Men statssekretæren sier samtidig at han er enig i at mange av
                  organisasjonene kan bli mer effektive. Det naturlige spørsmålet å stille er jo da
                  hvilke organisasjoner han sikter til, og hvordan statssekretæren mener
                  organisasjonene kan effektiviseres. Én ting er å observere, noe ganske annet er å
                  handle. 

Vi får stadig høre at vår bistand gir stor innflytelse verden over. Da er det
                  merkelig at vi ikke bruker denne innflytelsen til å redusere ineffektiviteten vi
                  selv konstaterer eksisterer. 

Sverige velger, som sagt, en annen tilnærmingsmåte. Svenskene stiller klare
                  effektivitetskrav. Evner ikke organisasjonene å levere, vil svenskene trekke seg
                  ut. Sverige navngir fem konkrete ineffektive og toppstyrte organisasjoner. Det
                  gjelder FNs globale miljøfond, FNs kontor for narkotika og kriminalitet, FNs
                  organisasjon for byutvikling og boligspørsmål, FNs kontor for AIDS og FNs
                  kvinnefond. 

Da svenskene har kommet til en slik konklusjon, er det ikke helt unaturlig å anta
                  at også Norge vil konkludere på samme måte. Sveriges og Norges forståelse av
                  bistand og effektivitet burde jo være sammenfallende. 

Det forunderlige er jo at når det gjelder Norges bidrag til FN, finner man aldri
                  noe som er så kritikkverdig at overføringene reduseres. Et av de grunnleggende
                  dilemmaene med bl.a. norsk bistand er at den i mange tilfeller bidrar til korrupte
                  regimer, og at de klamrer seg til makten. Jo mer en statsleder velger å ignorere
                  sine egne innbyggere, jo mer behov vil det være for bistand. Og jo mer bistand som
                  kommer inn, jo lenger vil det være mulig for de samme korrupte statslederne å
                  sitte ved makten. Systemet som er etablert, gjør at statsledere bruker store deler
                  av sin tid til å påvirke donorer, mens behovene til egne innbyggere og velgere
                  ignoreres. Dette er en ond spiral som på sikt gjør enda flere mennesker fattige,
                  og som gjør enda flere mennesker avhengig av bistand utenfra. To eksempler på
                  dette er Norges bistand til Uganda og Zimbabwe. 

Avhengighetsparadokset kan også dokumenteres gjennom statistikken. I årene
                  1970–1998 var verdens bistandsnivå til Afrika på sitt høyeste, men samtidig steg
                  fattigdommen fra 11 til 66 pst. Ja visst er det flere mennesker som blir hjulpet
                  med sine grunnleggende behov, men vi skaper samtidig en enda større avhengighet av
                  bistand, og ikke minst bidrar dagens bistandsregime til at befolkningseksplosjonen
                  får fortsette. Dette er en utvikling ingen er tjent med, og aller minst de fattige
                  selv. Norsk bistand kan med andre ord oppleves som positiv på mikronivå, men som
                  katastrofal på makronivå. 

