 Først til justisministeren: Det må da gå an å ta noe selvkritikk en gang iblant og ikke se det som et personlig nederlag når man påpeker de direkte manglene som finnes! Prøv å ta litt selvkritikk! Det kan da ikke være så vanskelig.




Undersøkelser viser, i motsetning til det forrige representant var inne på, at Oslos befolkning stort sett er fornøyd med de tjenester som Oslo kommune gir sine innbyggere. Men de er gjennomgående misfornøyd på de områder som staten har ansvaret for. Oslos befolkning protesterer når de opplever at gatene er utrygge. De protesterer når prostituerte, tiggere og narkomane preger bybildet i Oslos mest sentrale gater. Oslos befolkning protesterer når de opplever gjengkriminalitet i sine nabolag i Groruddalen, og de blir rettmessig direkte sinna når de opplever at stortingsrepresentantene fra regjeringspartiene står frem og sier at selv de er skremte over utviklingen. Når representanter for de partier som sitter med det direkte ansvaret for utviklingen og for eventuelle tiltak som kan settes inn, stiller seg i køen over de sjokkerte, blir frustrasjonen og oppgittheten blant Oslos innbyggere enda større.




Jeg vil derfor fra Stortingets talerstol oppfordre posisjonen til å slutte med å komme med slike utspill og istedenfor ta det ansvaret som befolkningen har gitt dem. Ansvarsfraskrivelsen nådde en virkelig topp for en tid tilbake, da justisministeren rykket ut i Aftenposten og bad folk flest komme med forslag til hvilke oppgaver Oslo-politiet bør nedprioritere. Det går rett og slett ikke an! Man kan jo tenke seg hvilke ramaskrik det ville ha skapt dersom helse- og omsorgsministeren hadde kommet med et tilsvarende budskap og bedt befolkningen komme med forslag om hvilke sykdommer og skader som burde nedprioriteres ved landets sykehus.




Jeg ønsker med dette innlegget å komme med fem konkrete utfordringer til justisminister Storberget. Det går også på å skape et rasjonelt politi.




Vil Regjeringen opprette lokale politiposter i de bydeler som ikke har politistasjoner? Oslos befolkning forventer og forlanger at deres nabolag er trygge, og da kan det ikke være slik at pizzabudene kommer raskere enn politiet. Lokale politiposter vil virke avskrekkende på potensielle lovbrytere, og de vil virke betryggende for befolkningen.




Vil Regjeringen innsette mobile politienheter på hjul, slik politiet i London har opprettet? London-politiets prosjekt når det gjelder mobile politienheter, er vellykket. Dette muliggjør at politiet relativt raskt kan flytte enheter til de områder som av ulike grunner er spesielt utsatt i visse perioder.




Vil Regjeringen vurdere å innføre et resultatbasert politi, hvor bevilgningen står i forhold til oppklaringsprosenten? Økte ressurser vil alltid kunne virke avskrekkende på potensielle lovbrytere, og det vil virke betryggende for befolkningen, rett og slett fordi flere politifolk i gatene vil gjøre det hyggeligere for folk flest å ferdes i bygatene. Men når det gjelder økte ressurser til oppklaring av kriminalitet, er ikke korrelasjonen mellom bevilgninger og resultater like åpenbar. Et system som belønner politiet for de konkrete oppklaringsresultater som oppnås, vil lettere kunne måle hvorvidt ressursene brukes riktig, samtidig som det vil oppfordre politiet til å bruke sin etterforskningskapasitet på en bedre måte.




Vil Regjeringen gå gjennom hele avlønningssystemet til politiet, slik at flere erfarne polititjenestemenn kommer ut i aktiv tjeneste i gaten? I dag er det dessverre slik blant politifolk at det å patruljere oppfattes som lite attraktivt. Dette skyldes at disse politifolkene ofte avlønnes dårligst. En slik avlønningspolitikk gjør at det ofte er de mest uerfarne og de med kortest ansiennitet som blir patruljerende politi. Svært ofte er det slik at straks en politibetjent blir forfremmet, blir personen plassert innomhus, på en politistasjon. Dette er uheldig og samsvarer dårlig med det politiet svært mange mennesker ønsker. I andre land er det ikke slik. Jeg har selv bodd i Chicago i fem år, og i mitt nabolag ble alle kjent med de to lokale politibetjentene – to erfarne politifolk som nøt stor respekt i nabolaget, og som i tillegg var svært godt betalt.




Vil justisminister Storberget gå igjennom de mange spesialenhetene som er opprettet den senere tid? Oslo-politiet har på bakgrunn av hendelser og etter politisk initiativ opprettet stadig nye enheter for å ta seg av avgrensede politioppgaver. Dette har ført til en usunn konkurranse mellom diverse politienheter om de beste etterforskningsressursene, samtidig som kompetansen er blitt spredd. Konsekvensen av dette er at koordineringen er blitt vanskeligere, og det er blitt mer krevende å oppnå effektiv ressursutnyttelse på tvers av enhetene, fordi informasjon ikke gjøres tilstrekkelig tilgjengelig fra enhet til enhet.




Med de mange nedsatte spesialenhetene innenfor en rekke områder har Oslo-politiet også opplevd at kompetansen er blitt spredd, koordineringen er blitt vanskeligere, og lønninger er blitt høyere – dette fordi nye enheter lokker med høye lønninger for å tiltrekke seg de mest kvalifiserte politibetjentene.




Helt avslutningsvis: Hva er grunnen til at man ikke kan ha egne investeringsbudsjetter i politiet, slik man har i Forsvaret? Da kan politiet få forutsigbarhet og investere over flere år, slik de gjør i Forsvaret.




