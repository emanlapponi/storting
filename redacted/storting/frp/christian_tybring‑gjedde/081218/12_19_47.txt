 Jeg synes faktisk statsråd Brustad burde vise litt større ydmykhet og litt mindre
                  arroganse i den tiden vi er inne i. Opposisjonen har vært veldig konstruktiv i
                  alle pakkene som Regjeringen har lagt frem. Jeg sier som representanten Sanner:
                  Det er tidspunktet, når de har kommet, og hvor lite koordinerte de har vært, som
                  vi har kritisert. Det er faktisk vår oppgave som opposisjon å kritisere
                  Regjeringen når vi ser at det er noe å kritisere, og vi har støttet de tiltakene
                  som har kommet. 

Når det gjelder bankpakken på 350 milliarder kr, ble den endret etter høring i
                  finanskomiteen med de berørte parter, slik at den gjaldt en større del av bankene
                  – nå har den kanskje ikke virket etter hensikten, selv etter det. Men det var det
                  opposisjonen som fikk til, ikke Regjeringen. Så det er faktisk behov for
                  opposisjonen. 

Statsråd Halvorsen sa i går at Fremskrittspartiet og Høyre ikke har kommet med
                  noen konstruktive tiltak i forbindelse med finanskrisen. Jeg forventer at
                  statsråden viser litt større ydmykhet når hun kommer på talerstolen senere i dag,
                  og at hun ikke setter i gang den samme prosessen som vi har sett i mediene i
                  stadig større grad, hvor selvtilfredsheten er meget høy. Opposisjonen har faktisk
                  vært veldig konstruktiv i alle tiltakene som har vært foreslått. Så jeg forventer
                  det fra statsråden. 

Så er det bare å minne om at med hensyn til denne tiltakspakken som Regjeringen
                  skal komme med i januar/februar, er mange av de tiltakene som diskuteres der, lagt
                  fram i Fremskrittspartiets alternative statsbudsjett. Så hvis man snakker om
                  konstruktive forslag til løsning, for å dempe finanskrisen og å få
                  arbeidsledigheten ned igjen, ligger mange av forslagene i vårt alternative
                  statsbudsjett, som også mange økonomer har sagt treffer best i tiden vi er inne i,
                  av de budsjettene som er fremlagt. Så jeg forventer litt mer ydmykhet og litt
                  mindre arroganse av statsråd Halvorsen på talerstolen her i dag. 

