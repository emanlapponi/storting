 Interpellanten skal ha ros for å reise en meget aktuell problemstilling. Voldtekt og overgrep mot kvinner er avskyelige handlinger og fortjener samfunnets og politiets høyeste oppmerksomhet og prioritet. Hele spekteret må forbedres dersom man skal lykkes med å redusere antall voldtekter og overgrep. Politiet må gis tilstrekkelige ressurser til etterforskning, kvinnene som rammes må få tilstrekkelig oppfølging og støtte, og rettsapparatet må ikke akseptere noen form for formildende omstendigheter når overgrep finner sted.




I juni 2006 slo riksadvokat Tor-Aksel Busch voldtektsalarm: Halvparten av alle voldtektstiltalte går fri. I desember 2006 meldte Aftenposten at voldtektsmottaket ved Oslo legevakt inntil da hadde behandlet nesten 300 kvinner. I 2005 var tallet 224. Tallene har økt betydelig over flere år. Sett i forhold til antall innbyggere er det registrerte antall voldtekter ved mottaket i Oslo nå seks ganger høyere enn det som registreres i byen New York i USA!




Så langt i denne debatten er det imidlertid svært få som har stilt spørsmålet om hvorfor antall voldtekter er økende, eller hvilken sosiokulturell bakgrunn de som voldtar, har. Det vi imidlertid vet, er at ikke-vestlige innvandrere er overrepresentert på voldtektsstatistikken, noe også interpellanten Chaudhry var inne på. Med ovennevnte statistiske fakta er det ikke mulig å føre en intelligent diskusjon om dette temaet uten at man tør å være politisk ukorrekt. Vi må gripe fatt i problemet der det faktisk er størst, og da er det dessverre et ubestridelig faktum at flertallet av dem som voldtar eller forgriper seg på kvinner, har sin opprinnelse i muslimske land i Afrika og i Asia.




Spørsmålet vi da bør stille oss, er selvfølgelig hvorfor det er slik. Er dette kun en tilfeldighet som gjentas år for år, eller er det noe grunnleggende annerledes med muslimsk kultur og tradisjon, som i større grad enn andre kulturer gir grobunn for et negativt kvinnesyn? Noen stikkord i denne sammenheng er å se på patriarkalske tradisjoner og ordninger som berører kvinnen i dagens islam:










Segregering og tildekning av jenter og kvinner, sist kommentert av den nye lederen for Islamsk Råd Norge, Senaid Kobilica, til Aftenposten 18. februar 2007, som uttaler: «Hijab er obligatorisk ifølge Koranen» – dette til tross for at hijaben kun er knapt 50 år gammel.







Lydighetsplikten: Hustruen er pålagt en absolutt lydighetsplikt, også seksuelt, hvis ektemannen forsørger og beskytter henne.







Skilsmisse: Mannen har full adgang til skilsmisse raskt og enkelt, mens kvinnen som vil skille seg mot mannens vilje, går tøffe tider i møte. Det stilles en rekke krav til bevisførsel fra henne om vold, impotens, sterilitet osv. før hun eventuelt kan håpe på å få innvilget skilsmisse.







Flerkoneri tillates i islam, ikke flermanneri.







Arv og vitneførsel: Kvinnen arver halvparten av hva mannen gjør, og hennes vitneprov er ditto halvt verdt.




Listen over formalisert kvinneundertrykking i islam er beklageligvis enda lengre. Den systematiske undertrykkingen i den muslimske verden stadfestes i fire rapporter fra FN etter totusenårsskiftet om den kulturelle og økonomiske stagnasjonen i den arabiske verden. En hovedårsak til den arabiske tragedien er den massive kvinneundertrykkingen. Samme undertrykking foregår i land som Iran, Afghanistan og Pakistan, og kan ikke isoleres fra religion. Dette handler om både islam og kultur, slår FN-rapportene fast.




Når vi drøfter voldtekt som fenomen, kan vi heller ikke overse at også svært mange kvinner opplever overgrep og voldtekt i sine ekteskap, og ofte i ekteskap de selv ikke har ønsket å tre inn i. I følge Pakistan Institute of Medical Sciences rapporterer mer enn 90 pst. av gifte kvinner i Pakistan at de har blitt sparket, slått eller blitt seksuelt misbrukt når mannen har vært misfornøyd med matlagingen eller husvasken, eller dersom konen ikke har blitt gravid eller har gitt fødsel til en jente istedenfor en gutt. Når en slik statistikk dokumenteres, er det ikke mulig lenger å hevde at dette skyldes tilfeldigheter. Når vi samtidig vet at Pakistan er det landet som Norge mottar flest innvandrere fra, er ovennenvte avskyelige statistikk noe vi i Norge må være oppmerksom på. Å tro at slike holdninger til kvinner forsvinner med en gang innvandrere kommer til Norge, er i beste fall naivt.




Også i skolen opplever vi i dag at et negativt kvinnesyn brer om seg. Aftenposten har den senere tiden omtalt skremmende holdninger som utvises av gutter helt nede 12-13 årsalderen. Karakteristikker som «hore» og «ludder» er blitt helt vanlige å bruke på medelever, et begrepsbruk som viser en grunnleggende forakt for det annet kjønn.




I selvbiografien «Mitt liv, min frihet» beskriver forfatter og tidligere politiker Ayaan Hirsi Ali sin oppvekst i Mogadishu i Somalia og i Riyadh i Saudi Arabia. Hennes rystende beskrivelser av systematisert kvinneundertrykking begrunnet ut fra det skrevne ord i Koranen er skremmende lesning. Her beskrives i detalj hvordan kvinnene kun kan bevege seg utenfor hjemmets fire vegger dersom de har mannlig eskorte. De kan ikke sitte ved siden av menn på bussen. Menn og kvinner spiser separat. Menn har ikke noe ansvar verken for husarbeid eller barnestell osv. Kjærlighet mellom mann og kvinne er en uting, noe de vantro i Vesten driver med. Kvinners seksualitet tilhører familiens overhode, nemlig faren eller onklene i familien. Videre blir nær samtlige jenter i Somalia kjønnslemlestet.




