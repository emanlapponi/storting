 Byrådet, som jeg nevnte i sted, hadde
nesten bekjempet taggingen i Oslo i 2004-2005. Det kan også politiet
bekrefte. Så kom det et vedtak i Oslo bystyre om at man skulle ha
en lovlig taggevegg. Konsekvensen av dette har blitt en tilgrising, bl.a.
tilgrising av T-banevogner, også inni T-banevogner, som det har kostet
Oslo Sporveier 70 mill. kr bare å rense. Det er det som er sannheten.
Vi har også opplevd ren vandalisme, hvor noen har kastet ti liters
malingsspann fra planovergang ned på vogntog i fart. Det er også
en konsekvens av dette. Når politiet i dag oppdager folk med bæreposer
med spraymaling, kan de ikke gjøre noe, for de sier at de skal ned
til den lovlige taggeveggen på Hausmania for å tagge på
den lovlige veggen. For to år siden kunne de konfiskere dette. Det
kan de ikke gjøre i dag. Selv om selvfølgelig ikke ett politisk
vedtak har all skyld, bør vi ikke skape flere problemer for oss selv
som politikere når politiet allerede mangler ressurser, og vi sløser
bort ressurser som Oslo Sporveier kunne bruke for å bedre kollektivtrafikken
i Oslo. Det er et enkelt vedtak vi kan gjøre, og vi kan iallfall
gjøre det beste vi kan som politikere for å gjøre det
vanskeligst mulig å tilgrise privat eiendom rundt omkring i denne
byen. 

Carl I. Hagen 
hadde her gjeninntatt presidentplassen. 

