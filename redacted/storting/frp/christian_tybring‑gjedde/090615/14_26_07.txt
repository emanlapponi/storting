 Først vil jeg rette en takk til forslagsstillerne, som reiser en veldig viktig
                  debatt, og også til saksordføreren, som ikke lot seg friste til å bli litt flåsete
                  av en sånn sak, men var veldig seriøs med dette. Jeg synes dette er en veldig
                  viktig sak. 

Penger kan ikke måle lykke, det tror jeg egentlig vi alle er enige om, selv i
                  verdens rikeste land finnes det mange ulykkelige mennesker. Det viser vel at det
                  er sant. 

Jeg holder foredrag av og til, og da bruker jeg ofte et eksempel som går litt inn
                  på dette. I 1970 begynte jeg i første klasse på Jong skole i Bærum. Jong skole var
                  en helt ny skole da. Den gangen hadde vi ikke funnet noe olje eller gass, og vi
                  var et relativt fattig land i Europa. Vi var ikke lutfattige, men vi var relativt
                  fattige. Den gangen hadde vi sløydsal, vi hadde skolekjøkken, vi hadde vaktmester,
                  vi hadde noen som måkte banen for oss, vi hadde lærere som stilte opp i 17.
                  mai-toget – vi hadde alt det som en elev i første klasse ønsker. I dag ser vi at
                  dette ikke er tilfellet. Vi er blitt rikere og rikere – og vi har råd til stadig
                  mindre. 

Det er et faktum som jeg har prøvd å analysere litt. Alle sier vi blir rikere
                  privat, men at vi har en offentlig fattigdom. Men samtidig bruker vi stadig mer
                  offentlige penger, så svaret er ikke bare at vi skal bruke mer offentlige penger.
                  Penger løser ikke nødvendigvis alle de utfordringene vi har som samfunn. Jeg har
                  ikke alle løsningene, Fremskrittspartiet har ikke alle løsningene, men det er
                  heller ingen andre i denne sal som har alle løsningene. Derfor bør man være litt
                  ydmyk overfor nettopp det som dette forslaget tar opp. 

Fremskrittspartiet har en egen tilleggsmerknad i saken. Vi mener at det er en del
                  livskvalitetsbarometre man kan bruke – ikke bare snakke om klima og generelle
                  ting, som man ofte har en tendens til å gjøre, men om mer konkrete ting som
                  kriminalitetsutviklingen, kvaliteten i eldreomsorgen, om folk føler de får den
                  helsehjelpen de har behov for, om kunnskapsformidlingen i skolen er på det nivået
                  man burde ha det, osv. Andre ting man burde se på i en sånn sak, er de viktige,
                  grunnleggende verdiene som FNs menneskerettigheter er bygd på, og som stadig vekk
                  er en utfordring når det gjelder ytringsrett, individuell frihet, pluralisme,
                  sekulære rettsregler, likestilling og likeverd. Alle de tingene, som er helt
                  avgjørende for vårt samfunn, er ting som ikke kan måles i penger. Man blir ikke
                  lykkelig om man bygger murer rundt seg, uansett hvor mye penger man har. Lykke går
                  også på familieforhold. Det er ikke lett å måle det, men det er åpenbart at det er
                  mye misnøye der ute. Det er ikke helt riktig som Sund sa, at det er typisk norsk å
                  ligge på sofaen og være mett, slik den karikaturen viste. Du kan være rimelig
                  mett, men du behøver ikke nødvendigvis være så lykkelig av den grunn. Det er jo
                  hele poenget med dette forslaget. Nordmenn kan føle at de har levd et relativt
                  tungt liv selv om de har relativt god råd. Det går på ensomhet og alt det som vi
                  nødvendigvis ikke kan vedta noe politisk om i denne salen, men som er viktig å ta
                  med seg i debatten. Derfor synes jeg dette er et godt forslag, hvor man prøver å
                  finne barometre som er mest mulig nøytrale og objektive. 

