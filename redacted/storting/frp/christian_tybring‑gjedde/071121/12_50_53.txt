  Jeg takker statsråden for svaret.
Han sa han kunne ha holdt på lenge. Jeg synes han holdt
på ganske lenge.

Han snakket mye om forebygging. Det har også tidligere
regjeringer gjort. Poenget er at mitt spørsmål
går ikke på hva som skal skje med neste
generasjon, men med den generasjon som faktisk lever nå,
de som trakasserer og utøver vold og hærverk på skolen
og mot elever, frastjeler folk mobiltelefoner, raner osv. De tilfellene
jeg tar opp, gjelder bl.a. Majorstuen skole og Fagerborg skole, men også andre
skoler i det området av byen akkurat nå 
  – sikkert også andre steder
i byen.

Jeg har selv hatt møte med
politiet på Majorstuen, og de etterlyser
konkrete tiltak, f.eks. å kunne ransake 14-åringer
uten foreldrenes samtykke, patruljering ved skoleslutt – de
har faktisk ikke penger til å gjøre
det – oppholdsforbud for disse gjengene ved gjentatte overtredelser.
De ønsker jevnlige møter mellom
politi, barnevern og skole, og at dette initieres i samarbeid mellom
stat og kommune, slik at vi får dette til å fungere.
Det er konkrete tiltak som de ikke har i dag, men som
de ønsker å få til, og som
statsråden ikke var inne på.
I tillegg ønsker de politiposter utplassert,
slik at de kan rykke ut raskt når det skjer noe.

