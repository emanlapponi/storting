 Jeg takker for oppfordringen. Jeg skal ikke ta dette i dikts form, men jeg skal
                  fatte meg i relativ korthet. 

I Norge har vi en rik stat som investerer folkets penger i bedrifter i våre
                  konkurrentland. Dette sikrer utenlandske bedrifter kapital og gjør dem mer
                  konkurransedyktige, også i forhold til våre egne bedrifter. 

I Norge er det partene i arbeidslivet som årlig forhandler om lønnsoppgjøret –
                  gjerne med stor dramatikk, smelling i dører, og svært ofte ender det i mekling hos
                  Riksmeklingsmannen. 

Lønnsøkninger bidrar til at produktene som produseres, blir dyrere pr. enhet, noe
                  som igjen gjør bedriftene mindre konkurransedyktige overfor bedrifter i andre
                  land. Lønnsøkninger er med andre ord positivt for den enkelte, men negativt for
                  bedriftene. 

I Norge sliter konkurranseutsatte næringer med å overleve grunnet sviktende
                  etterspørsel kombinert med høye skatter, arbeidsgiveravgift og offentlige
                  kostnader. Den pågående finanskrisen krever at vi alle gjør vårt ytterste for at
                  ellers konkurransedyktige bedrifter ikke mister grunnlaget for sin virksomhet.
                  Stortinget har i den forbindelse vært seg sitt ansvar bevisst og vedtatt
                  betydelige tiltakspakker knyttet til kredittmarkedet og finansnæringen. Dette er
                  tiltak som i særlig grad har kommet banknæringen og de større bedriftene til gode. 

Tiltakspakkene viser at det er mulig å bryte de etablerte rutinene for
                  budsjettvedtak i Stortinget. 

På tirsdag i denne uken ble partene i arbeidslivet enige om det sentrale
                  lønnsoppgjøret for 2009. Det resulterte i én krone i generelt tillegg og én krone
                  i såkalt lavtlønnstillegg. Det generelle tillegget omfatter 200 000 arbeidstakere,
                  mens den ekstra kronen omfatter 76 000 arbeidstakere. 

For den enkelte arbeidstaker betyr énkronestillegget en lønnsvekst på 2 000 kr i
                  året. Samlet for bedriftene betyr den ene kronen 400 mill. kr. Dette er kostnader
                  som i stor grad vil bli overført til produktene bedriftene produserer. 

Avtalen er imidlertid ikke bindende for partene og kan reforhandles på den enkelte
                  bedrift. Det kan derfor føre til et reelt nulloppgjør ved enkelte bedrifter. Et
                  slikt resultat kan bidra til å sikre arbeidsplasser og den enkelte bedrifts
                  konkurransekraft, men er kortsiktig negativt for den enkelte arbeidstaker, og
                  negativt for den makroøkonomiske etterspørselsveksten økonomien nå trenger. 

400 mill. kr betyr mye for bedriftene, men svært lite for den norske stat. Beløpet
                  utgjør faktisk ikke mer enn hva Statens pensjonsfond – Utland tapte på sine
                  investeringer hver sjette time gjennom hele fjoråret. 

Høyre og Venstre hevder i sine merknader at de er tilhengere av skattelettelser,
                  særlig i nedgangstider. Det er vel liten tvil om at vi er inne i en nedgangstid,
                  og forslaget som vi nå behandler, vil innebære skattelettelser med positiv
                  virkning for bedriftene, for arbeidstakerne og for den generelle økonomiske
                  aktiviteten. Partiene argumenterer imidlertid for at skattelettelser kun hører
                  hjemme i de ordinære budsjettbehandlinger, og da blir det jo underlig at Høyre – i
                  hvert fall retorisk – samtidig mener at skattelettelser bør inngå i diverse
                  tiltakspakker som behandles utenfor budsjettene. 

Vi politikere skal være ydmyke overfor tradisjoner og prosesser. Jeg registrerte
                  hva representanten Klungland sa om tradisjon, Arbeiderpartiet, LO og alt dette,
                  men det er faktisk også vårt ansvar å gjøre det som er korrekt – og til korrekt
                  tid. Både finansministeren og statsministeren har uttalt at ekstraordinære tider
                  krever ekstraordinære tiltak. Det er jeg enig i. 

Jeg tar med dette opp vårt forslag. 

