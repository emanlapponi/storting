 Aller først til justisministeren. Oslo-politiet gikk ikke med et overskudd på 40 mill. kr i fjor. Det var penger som var øremerket spesielle formål, og det var altså ikke de formålene politiet ønsket å bruke pengene på. Så det må justisministeren slutte å gjenta fra denne talerstolen. 




Og så dette skrytet om 500 mill. kr mer til Oslo-politiet i løpet av åtte år. Men det nevnes da ikke at befolkningsveksten i Oslo har vært 80 000 i den samme perioden - og det er ikke bare mors beste barn som har flyttet til denne byen, for å si det mildt. 




Representanten Aspaker skal ha honnør for rett og slett å gidde å fremme denne interpellasjonen. Vi har hatt så mange interpellasjoner om ressurssituasjonen til Oslo-politiet i løpet av denne perioden, og vi blir ikke lyttet til. Oslo-borgerne sier det samme. Politiet sier det samme. Justisministeren sier det motsatte. Der står vi. Det har vi gjort nå i tre år, og vi kommer helt sikkert til å gjøre det det neste året også. 




Men det er helt åpenbart at justissektoren i Oslo har en meget vanskelig hverdag. Dette skyldes til dels mangel på ressurser, men det blir for enkelt å tro at man kan løse de utfordringene Oslo står overfor, bare med mer ressurser. Vi trenger også strukturendringer, og vi trenger lovendringer. Vi trenger endringer innenfor en rekke områder dersom lov og orden skal bli hverdagen i Oslo by. Vi trenger betydelig høyere straffenivå på kriminelle handlinger. Det er rett og slett mer synd på offeret enn på den som raner, voldtar eller stikker folk med kniv - uansett hvor traumatisk oppvekst man har. 




Videre trenger vi en langt strengere asyl- og innvandringspolitikk, hvor kriminelle utlendinger blir utvist umiddelbart, og fokus må være beskyttelse av det norske samfunnet. Det er derfor vi er satt i denne salen: for å beskytte det norske samfunn og våre borgere. Det er merkelig at det alltid er de verste forbryterne som får tilgang til de beste og mest profilerte forsvarsadvokatene. Hvorfor er det sånn? Hvorfor er det slik at Toska eller andre av de mest profilerte forbryterne, alltid får de beste forsvarsadvokatene? Det har jeg alltid undret meg over. 




Regjeringen sier at det er umulig å sende kriminelle utlendinger tilbake til sitt opprinnelsesland, eller sitt hjemland, for det sies at de ikke får innreisetillatelse i sitt hjemland. Men nå er det nå slik at veldig mange av landene hvor disse kriminelle kommer fra, er de samme landene som mottar enorme bistandsmidler fra Norge. Og det går jo an å koble disse to tingene, uten at man skal være ubarmhjertig og forferdelig, og uten at man har en veldig negativ måte å se det på. Det går an å koble det, og da bør man også få en annen reaksjon overfor disse landene - helt åpenbart.




Vi trenger å kopiere lover fra andre land, hvor utenlandske prostituerte blir bortvist allerede ved grensen, og hvor fokuset ikke ensidig er en stakkarsliggjøring av de prostituerte. Ja, det finnes bakmenn, og ja, de skal tas, men det er mange utenlandske prostituerte som er i Norge rett og slett for å tjene penger, for det er veldig attraktivt, og de tjener utrolig mye penger. En som f.eks. kommer fra Nigeria via Roma og til Oslo, slik de ofte gjør, tjener enormt ved å prostituere seg her, sammenlignet med hva man kan tjene i Nigeria. Det er faktisk mange som er villig til å nedverdige seg og selge kroppen sin for veldig mye penger. Det kan vi synes er forferdelig, men det er altså tilfellet.




Det er ikke slik som justisministeren antyder, at det er Norges plikt å gi disse prostituerte jobb, utdanning og bopel, som han sa på denne talerstolen. Dette er utenlandske prostituerte som kommer hit på turistvisum og er her i tre måneder. Vi skal ikke gi dem verken jobb eller utdannelse eller bopel. Det er ikke vår jobb. Vår jobb er å beskytte det norske samfunnet, for dette er kriminell virksomhet. Vi kan bortvise dem fra grensen - de har ingenting her å gjøre - akkurat som de gjør i Finland. Det er mulig å gjøre det også i Norge, hvis man er villig. Men da må man altså snu på flisa og ikke alltid stakkarsliggjøre de prostituerte eller stakkarsliggjøre dem som begår kriminelle handlinger. Vi skal ikke gjøre det, vi skal faktisk ha de som bor i Norge, i fokus. Det er vår jobb. 




Jeg har gitt veldig mange utfordringer til justisministeren fra denne talerstolen i løpet av disse to og et halvt-tre årene. I Aftenpostens aftennummer i dag står det over hele førstesiden at det er en ny taggeboom i Oslo - enorm økning i tagging. Dette er altså etter hvert en lovlig virksomhet - lovlige taggevegger - som har ført til masse ulovlig tagging rundt omkring. I dag bruker altså politiet en hel masse ressurser på å fjerne tagging istedenfor å bruke ressurser på å bekjempe annen kriminalitet - som de kunne ha gjort. 




Jeg har bedt justisministeren opprette mobile politiposter, à la London, hvor de har mobile politiposter på hjul. Man kunne gi politiet ressurser til å være fullt bemannet - dvs. at det må etableres særlige incentivordninger, man må innføre døgnkontinuerlig politipatruljering i sentrum, innføre incentivordninger som gjør det mer attraktivt for erfarne politifolk å velge operativ tjeneste istedenfor å sitte på kontorene, gi politifolk ansvar for faste geografiske områder, fjerne kvantumsrabatten ved lovbrudd, innføre hurtigdomstol og umiddelbar soning. 




Jeg rekker ikke mer, jeg skulle gjerne fortsatt. 




