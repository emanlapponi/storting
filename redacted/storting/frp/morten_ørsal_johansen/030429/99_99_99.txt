 Som bakgrunn for forslaget vises det bl.a. til at ved behandling av bompengefinansierte vegprosjekter legger stortingsflertallet betydelig vekt på at slike prosjekter er lokalt forankret gjennom behandling i kommunestyrer og fylkesting, og da med positivt utfall for de aktuelle prosjekter. Men hvor reell er egentlig denne forankringen?




Det kan så være at det i kommuner og fylkesting blir et flertall for bompengefinansiering, noen ganger et knapt flertall, men er dette flertallet forankret i befolkningen, en befolkning som faktisk skal kjøre gjennom disse bommene? Er det befolkningens ønske som blir ivaretatt når kommunestyrer og fylkesting går inn for å bompengefinansiere vegprosjekter? Fremskrittspartiet tviler sterkt. Kommunene har anledning til å spørre befolkningen i slike saker, men de gjør det ikke. Hva er kommunene redde for?




En ting er sikkert: Som folkevalgt skal man ivareta interesser og ønsker fra befolkningen. Som folkevalgt skal man ikke glemme befolkningen med en gang man er valgt. Mange av innbyggerne rundt om i Kommune-Norge er imot bompengefinansiering, men noen er også for. For å få vite hva innbyggerne i den eller de aktuelle kommuner mener, må de få en mulighet til å si det, og da er folkeavstemning en god måte å gjøre dette på. Er det noen bedre måte å vise demokrati i praksis på enn å la innbyggerne få lov til å si sin mening?




På denne bakgrunn vil jeg anbefale forslaget fra Fremskrittspartiet i Innst. S. nr. 190.




