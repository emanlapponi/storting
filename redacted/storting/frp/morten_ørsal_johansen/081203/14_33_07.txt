 Dette er et direktiv som er en oppfølging av kommisjonens handlingsplan fra mai
                  2003 som skal være med og modernisere og harmonisere regelverkene innen EU og EØS
                  når det gjelder generalforsamlinger i aksjeselskaper. Det som bl.a. er lagt inn
                  her, er at man skal kunne avgi stemme enten, slik det har vært, i egen person
                  eller gjennom en representant, eller ved bruk av elektroniske midler. Dette er en
                  modernisering og en fornying i forhold til det som har vært. Norge har kommet
                  ganske langt i dette arbeidet, og det blir å implementere dette på en måte som
                  gjør at hele EU omfattes av regelverket. Dette letter aksjonærenes muligheter til
                  å være aktive eiere i selskaper selv om den geografiske avstanden mellom
                  aksjeselskapene og eierne er stor. Som sagt, dette er noe som Norge har kommet
                  langt med, og som nå hele EØS blir en del av. 

Det er verdt å merke seg at det er en enstemmig komité som går inn for
                  innstillingen, men representantene fra Fremskrittspartiet og Høyre mener at det
                  burde ha framkommet klarere av teksten i proposisjonen at de lovendringer som er
                  nødvendige som en følge av direktivet, bare vil ha betydning for
                  allmennaksjeselskaper notert på regulert markedsplass. En ville således ha kunnet
                  unngå eventuelle misforståelser om at alle allmennaksjeselskaper berøres av
                  forslagene i dette direktivet. Disse medlemmene mener også at en lovendring i
                  allmennaksjeloven må gi en tydelig henvisning til «allmennaksjeselskaper notert på
                  regulert markedsplass», slik at det ikke blir noen misforståelser rundt dette.
               

