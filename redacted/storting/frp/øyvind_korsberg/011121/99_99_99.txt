  Jeg vil stille følgende spørsmål
til forsvarsministeren:

«Det er et økende ønske
i Sjøforsvarets ledelse om å lokalisere hele
MTB-flåten til Olavsvern.

Støtter statsråden en slik
omstrukturering av MTB-flåten?»

  Jeg takker statsråden for svaret.

Jeg er glad for at statsråden vil
velge å følge opp de beslutninger som Stortinget
tidligere har tatt, og det skulle vel egentlig bare mangle.

Statsråden sier at hun skal
komme tilbake til denne saken til våren, og det ser jeg
frem til. Det har vært veldig mye usikkerhet rundt Olavsvern
i mange år nå, det er jo bare å minne
om at Arbeiderpartiet har jobbet aktivt
for å prøve å få lagt ned Olavsvern.
Så jeg er iallfall gledelig overrasket over at Sjøforsvaret
nå jobber ganske aktivt for å øke
aktiviteten i nordområdene, og det er vel også et resultat
av at Reitan ved Bodø i sin tid ble nedlagt.
Det har jo skjedd ting denne høsten som gjør Forsvarets
tilstedeværelse i nordområdene mer aktuell.

Ministeren sier at hun skal komme
tilbake til våren med denne saken. Tar ministeren også da
sikte på at denne saken skal være ferdigbehandlet
i vårsesjonen?

  Jeg takker igjen statsråden for svaret.

Bakgrunnen for mitt spørsmål
til statsråden er medieoppslagene i begynnelsen av november,
der en del innenfor Sjøforsvaret – ganske høyt oppe
i systemet – tok til orde for å stasjonere MTB-klassen
ved Olavsvern.

Nå vil mange parter bli berørt
av en eventuell omlegging av Sjøforsvaret. Det
gjelder svært mange arbeidsplasser, og det må jo
en kommune som Tromsø ta hensyn til, ikke minst
de ansatte og deres familier. Dersom det blir en omlegging
og man velger å flytte MTB-flåten til Olavsvern,
hvor raskt vil dette kunne skje?

