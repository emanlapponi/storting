 Jeg takker statsråden for svaret.

Jeg må si at jeg er fullstendig uenig
med statsråden. Når man kan si at det å lage
en sak på at «Populærmusikk fra Vittula» skal
ha samfunnsmessig betydning, mens det å lage en film om
ekstremsport, som er en glimrende mulighet for å markedsføre
Norge – og for så vidt Nord-Norge spesielt – som
turistland, ikke har samfunnsmessig betydning, skjønner
jeg ikke argumentasjonen fra fylkesmannen og miljøvernministeren i
denne saken.

Dette er også en fullstendig overkjørsel
av lokaldemokratiet, og det er faktisk kanskje det verste. For i
forarbeidet til vernevedtaket er det lagt til grunn at kommunene
skal kunne få ansvar for den daglige forvaltningen av vernebestemmelsene.
Jeg må bare vise til at ordførerne i Lyngen, Storfjord,
Balsfjord og Tromsø i vår var sterkt uenige i
det avslaget man den gangen fikk. Hva vil statsråden gjøre
for å sikre at lokaldemokratiet får større
innflytelse på bruk av de lokale naturområdene?

