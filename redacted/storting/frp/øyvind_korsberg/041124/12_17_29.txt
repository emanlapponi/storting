  Da takker jeg statsråden for svaret.

Begrunnelsen er altså det store omfanget
av flygingene. Da er det jo fristende å spørre
statsråden: Hvor går grensen? Eller er det mer
trynefaktoren som er avgjørende i denne saken? Det er jo
en helt merkelig begrunnelse at man har et generelt forbud, men
så skal man åpne opp litt ut fra omfanget av flygingene.
Det synes jeg høres ganske merkelig ut, spesielt når
man også bruker som argumentasjon at dette skjedde i utkanten
av et verneområde.

Vi hadde en lignende sak i Sogn og Fjordane
når det gjaldt helikopterflyging til Kaldakari, som også var
helt i utkanten av verneområdet, og da fikk man avslag.
Man har altså ikke samme praksis landet over når
det gjelder flyging i verneområdene.

Men jeg vil konkret høre med statsråden:
Hvor går grensen? Hvor mange flyginger tillater man, og
hvor mange landinger tillater man?

