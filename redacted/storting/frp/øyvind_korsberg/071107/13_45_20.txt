 Jeg takker statsråden for svaret.

Det er riktig at Fremskrittspartiet ønsker å bruke
mer midler på å støtte selfangstnæringen.
Det er flere årsaker til det. Det er ikke bare
fordi det er en gammel og tradisjonsrik næring, men også fordi
det er viktig å beskatte selbestanden med tanke på fiskerinæringen.
Når situasjonen er slik som den er på markedssiden,
og det kanskje har vært gjort for lite fra myndighetenes side
opp mot utlandet og den heksejakten som har vært på selfangstnæringen,
mener vi at det er riktig.

De signalene vi får nå, er
rett og slett at de økonomiske støtteordningene
blir videreført. De er for dårlige. Det er ingen
som ønsker å foreta investeringer dersom
man risikerer at det går mot slutten for norsk selfangstnæring.

Tidligere har selfangstnæringen og
hvalfangsnæringen vært diskutert i egne
saker på Stortinget. Vil statsråden ta initiativ
til at det blir fremmet en stortingsmelding i så måte,
slik at Stortinget får diskutert dette?

