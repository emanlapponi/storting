  Jeg har følgende spørsmål til
kirke-, utdannings- og forskningsministeren:

«Det vises til oppslag i Nordlys 28.
februar 2000, der Eksportutvalget for Fisk understreker at språk
og internasjonal erfaring er veldig viktig for fiskerinæringen.
Man har i dag behov for å styrke denne delen av utdanningen slik
at denne kompetansen blir tilgjengelig i Tromsø.

Hva kan statsråden gjøre
av endringer for å imøtekomme dette behovet?»

  Jeg takker statsråden for svaret.
Det var mye positivt i det, og spesielt at man vil nedsette en arbeidsgruppe
og har i fokus det problemet som man står overfor. For
det er riktig som statsråden sier, at det er et problem å rekruttere
ungdom til fiskerinæringen og til utdannelse eksempelvis
på Fiskerihøgskolen.

Jeg tror et studietilbud som innebærer
reising, språk og nær kontakt med det markedet
som man skal betjene, det internasjonale markedet, er noe næringen
har et stort behov for. 

Det er fra ulike hold vist til den betydningen
som fiskerinæringen og oppdrettsnæringen kommer
til å ha i fremtiden, og det er spådd at den vil
utgjøre anslagsvis 240 milliarder kr i år 2030.
Mitt spørsmål til statsråden blir derfor:
Hva slags langsiktig strategi har statsråden med hensyn
til utdanning slik at en får faglig ekspertise til å imøtekomme
det som er behovet i næringen, og da tenker jeg også litt
utover Tromsø by?

  Jeg har følgende spørsmål til
miljøvernministeren:

«Fylkesmannen i Østfold vil reise
430 kilometer med strømgjerder til 10 mill. kroner for å holde
ulvene unna Østfoldgårder med bufe.

Hva synes statsråden om et så stort
og alvorlig naturinngrep, der det settes opp kilometervis av barrierer
med strøm?»

  Jeg takker statsråden for svaret.

Å gjerde rovdyr ute lar seg etter min mening
ikke gjøre i praksis. Denne skepsisen deler også skogbrukssjefen i
Rakkestad kommune, jeger- og fiskerforeningen og viltnemnda.

Prosjektet vil mest sannsynlig føre
til en rekke tragedier for annet vilt, nemlig hjort og elg, som
er avhengig av sine faste trekkruter.

Dersom tiltaket mot formodning skulle bli vellykket og
man unngår konflikt mellom sau og ulv, vil ulven sannsynligvis
trekke inn i andre områder med mer mat, dvs. mer sau. Vil
da statsråden fortsette sin inngjerdingspolitikk i andre
områder i norsk uberørt natur?

