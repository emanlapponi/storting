 Jeg har følgende spørsmål til
miljøvernministeren:

«I innstillingen til klimameldingen
støtter stortingsflertallet, alle partier
unntatt Fremskrittspartiet, målsettingen i St.meld. nr. 54
for 2000-2001 om å forhindre frigjøring av klimagasser
fra store karbonlagre i myr.

Hva har Regjeringen gjort for å følge
opp sine målsettinger så langt, og hvilken
kost-nytte-effekt ligger til grunn i arbeidet?»

Jeg er spent på svaret.

 Jeg takker statsråden for svaret.

Etter Fremskrittspartiets syn bærer hele
klimadebatten preg av at både Regjeringen og
stortingsflertallet har stukket hodet ned i myra og ikke
fått det opp igjen. Det er et faktum at flere og flere
forskere er kritiske til FNs klimapanels dystre spådommer
om at det er menneskeskapt aktivitet som medfører klimaendringene.
Nylig har svenske forskere påstått at
det ikke er nok olje i verden til å få en
global oppvarming. Det er også canadiske forskere
som er kritiske til framgangsmåten til FNs klimapanel og
de spådommer som de kommer med, og de viser til, som mange,
mange andre forskere har gjort, at klimaet har endret
seg gjennom tidene, og at kloden ikke er en klimastatisk
planet. Og det er et faktum at hele Kyoto-avtalen henger
i det blå, i og med at den ikke er ratifisert
av mange nok land, og sannsynligvis ikke vil bli det.

Så spørsmålet: Vil
statsråden sørge for at det blir en ny behandling
av klimaspørsmålet, eller vil Regjeringen kjøre
i samme retning som før, helt uavhengig av hva som skjer
ellers i verden, dersom ikke Kyoto-avtalen blir ratifisert
av mange nok land?

 Jeg takker statsråden for svaret.

Det som vel har fått fart i denne
debatten den senere tid, er den aktiviteten som har vært
på sola. Dette er noe vi i Fremskrittspartiet
lenge har kjent til og vist til mange ganger i denne salen, og vi
har blitt latterliggjort både av regjeringspartiene og
av Regjeringen i så måte.

Det er gledelig at enkelte utenfor Fremskrittspartiet
nå begynner å se det samme som vi, og da tenker
jeg ikke på forskere, men f.eks. på stortingsrepresentant
Leif Frode Onarheim fra Høyre, som etter et oppslag
i NRK Dagsrevyen sa at dette var ny informasjon for ham, og at dette var
verdt å lytte til. Med andre ord: Også innenfor
statsrådens eget parti er det folk som begynner å så tvil
om FNs klimapanels dystre spådommer. Det vil,
som Onarheim også påpekte, ha alvorlige
konsekvenser for næringslivet dersom man kjører
en ensidig særnorsk politikk på området.

Vil statsråden snarest sørge
for at norsk industri og næringsliv
får like konkurranseforhold med hensyn til utslipp
av såkalte klimagasser, som industri
og næringsliv i land man konkurrerer med?

