 Jeg takker statsråden for svaret.

Det er klart at alle har et ansvar
her for å bidra til at ukontrollert og ulovlig fiske i
Barentshavet først og fremst blir
stanset, men myndighetene har soleklart hovedansvaret her. Å legge
belastningen på næringen, det være
seg de som betjener et fartøy som kommer i havn, eller
fiskerinæringen som sådan, synes jeg vil være
svært uheldig. Man må forholde seg til det regelverket
som er. Man kan ikke utelate å yte service til
fartøy bare på grunn av mistanke.

Jeg vil bare minne statsråden
om at kvoten for i år ble redusert med 20 pst. som følge
av det ukontrollerte overfisket i Barentshavet. Hvor stor reduksjon
i overfisket i Barentshavet forventer
statsråden det vil bli i løpet av dette året
i forhold til forrige år?

