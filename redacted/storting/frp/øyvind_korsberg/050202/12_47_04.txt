  Jeg takker statsråden for svaret.

Når statsråden sier at det er bred politisk
støtte for de verneprosessene som skjer, er det for så vidt riktig.
Den støtten er her i denne sal. Den er ikke forankret ute i lokaldemokratiet.

Dette er ikke et enestående tilfelle. Vi har
hatt liknende saker bl.a. når det gjelder Ytre skjærgård Kristiansand-Søgne-Mandal,
Øvre Dividal nasjonalpark, Lyngsalpene, Tillermarka, osv. osv. På
hvert av disse stedene og mange, mange flere steder møter man konflikten
mellom myndighetene som ønsker å verne, og de lokale både myndigheter
og eiere som ønsker at denne prosessen tar litt lengre tid, slik
at de får være litt mer med i den prosessen. Ordføreren viser også
til frykten for tap av arbeidsplasser i denne saken.

Men spørsmålet til statsråden blir: Hvorfor
følger man ikke opp rundskriv som man selv har kommet med? Da tenker
jeg på rundskriv T-3/99. Der tar man rett og slett til orde for
at dette skal ta så lang tid at alle berørte parter blir en del
av prosessen. Det har statsråden svart i skriv til meg.

