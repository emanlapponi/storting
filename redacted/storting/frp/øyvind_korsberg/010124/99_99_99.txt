  Jeg tillater meg å stille følgende
spørsmål til kirke-, utdannings- og forskningsministeren:

«Menighetsrådet i Burfjord
i Kvænangen kommune har reagert kraftig på at
presten Jan Sommerset har deltatt i det sosiale liv i bygda ved å gå på revy
med tilhørende festdeltagelse. På denne bakgrunn
kom menighetsrådet med trusler om sanksjoner som ble så belastende for
presten at han kollapset og var i 4 døgn innlagt på sykestua
i Burfjord. 

Aksepterer statsråden menighetsrådets
behandling av presten Jan Sommerset som nekter ham rett til å ha
sosialt liv som ellers er normalt i samfunnet?»

 Undertegnede kjenner også saken fra
media, men det er jo en veldig alvorlig sak når en ansatt,
det være seg en prest eller andre, blir såpass kraftig
mobbet i sitt yrke at vedkommende blir sykmeldt og innlagt på sykestuen. 

Spørsmålet går rett
og slett på om en prest har rett til et sosialt liv på lik
linje med andre og har den retten uansett hvor i landet han praktiserer.
Ut fra det som fremkommer i media, har han i dette tilfellet tydeligvis
ikke det. Bør det ikke være nærmest en
stillingsinstruks eller retningslinjer for prester som gjør
det mulig for dem å praktisere den type normalt sosialt
liv som det her er snakk om?

 Jeg takker statsråden for svaret. 

Jeg skjønner at saken ikke ligger
på bordet hans, men rent generelt burde det være
muligheter for eventuelt å endre lovverket på dette
området slik at man sikrer presten bedre i forhold til
det som et menighetsråd kan finne på.

