 Jeg takker statsråden for svaret,
og er enig i at en dialog og felles forvaltning av disse
havområdene er helt nødvendig og av avgjørende
betydning. Men på veien dit tror jeg man er nødt
til å innføre noen tiltak. Man har muligheter
for kontrollpunkt i Barentshavet. Man har muligheten til å innføre landingsnekt,
man kan inndra lisens, man kan styrke Kystvakten og ikke bare
byråkratiet og Fiskeridirektoratet, og man kan ha kontrollører
om bord. Man har en rekke muligheter dersom man ønsker
det – foruten den dialogen med andre parter,
for det tror jeg kommer til å bli viktig.

Som statsråden var inne
på, gir vel Havrettstraktaten muligheter for omlastingsfartøy
til å gå inn i de ulike økonomiske sonene.
Ser man på det som har vært gjort lenger sør
når det gjelder fiske av tunfisk, har man der innført
en felles kontrollordning på lik linje med den som man
har for fiskefartøy. Vil statsråden jobbe aktivt
for også å innføre en slik ordning i
Barentshavet, og når kan man forvente en løsning?

