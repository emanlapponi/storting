 Jeg takker statsråden
for svaret. 

Som det også framgår i artikkelen, er det
en rekke bedrifter som enten er nedlagt eller kommer til å bli nedlagt,
og det rammer mange lokalsamfunn. 

For oss som husker noen år
tilbake, var det i valgkampen i 2005 et enormt engasjement, bl.a. fra de
rød-grønne partiene, for å berge Union i Skien. Det
var ikke måte på hvor mange fakkeltog som ble avholdt for å
berge de arbeidsplassene - selv om det i den regionen fantes andre alternative
arbeidsplasser. Da var det et sterkt rød-grønt engasjement.
Jeg må si at jeg savner det samme engasjementet nå, for her
er det jo lokalsamfunn som blir berørt. 

Nå er Norge
riktignok et høykostland, og det får vi ikke gjort noe med
umiddelbart, men det som går an å gjøre, er å sørge
for at man demper utgiftsnivået for bedriftene. Lønnsoppgjøret
er jo kostnadskrevende i så måte. Ser statsråden noen
mulighet for å redusere skatte- og avgiftsnivået framover for
nettopp å sørge for at man får et moderat lønnsoppgjør
uten at man mister kjøpekraften? 

