 Jeg ønsker å stille følgende spørsmål
til miljøvernministeren:

«For om lag tre uker siden fremkom
det i media at Miljøverndepartementet ønsker å innføre
en støydifferensiert avgift på bildekk. Støy
fra bildekk skyldes ikke en enkelt faktor, men forårsakes
av mange tekniske omstendigheter, som asfaltkvalitet, skjermens
utforming, dekkmønster, temperatur osv. 

Tror statsråden at man i realiteten
får mindre trafikkstøy ved å innføre
avgift på bildekk?»

  Jeg takker statsråden for svaret.
Det stod for så vidt også i Aftenposten i dag,
så jeg har jo fått det med meg to ganger. Jeg
må ærlig talt si at jeg trodde det var en forsinket
aprilspøk da jeg så dette oppslaget i media i
slutten av april. 

Det fins tydeligvis ingen grenser for arbeiderpartiregjeringens
kreativitet for å presse mer penger ut av norske bilister.
Støyavgift på bildekk er et forslag som bare har én
hensikt, nemlig å vri mer penger ut av norske bilister,
tilføre mer penger til statskassen, samtidig som det er
kamuflert som et miljøtiltak.

Ifølge de oppslag som var i media
i denne saken, vurderer altså Miljøverndepartementet
en rekke andre tiltak mot trafikkstøy. Norske bilister
betaler jo i dag en mengde avgifter, og det siste forslaget om dekkstøy-
og rushtidsavgift får meg til å undres over hvilke
andre avgifter norske bilister kan vente seg i framtiden. Jeg håper
statsråden kan svare på det.

