 Jeg skal bare knytte noen korte kommentarer til forslaget vårt. Vi skal jo debattere en reiselivsmelding om litt her i salen. 




Det det blir tatt stilling til i denne saken, er en liten del av den nasjonale reiselivsstrategien som Regjeringen har lagt fram. Vi hadde jo ønsket at Regjeringen skulle legge fram en sak for Stortinget når det gjelder reiseliv, der man kan se helheten og diskutere helheten både nasjonalt og internasjonalt. Det får vi altså ikke anledning til, men vi får bare enkeltelementer. Vi mener at det er viktig å behandle reiselivsnæringens rammevilkår bredt; derfor ønsker vi å stemme imot dette forslaget fra Regjeringen.




Vi har jo merket oss at det er sagt at dette er et ønske som reiselivsnæringen har kommet med. Vel, ut fra de svarene vi har fått fra departementet på de spørsmål vi har stilt, kan man jo ikke si at det er et bredt krav fra reiselivsnæringen. Det var vel Fellesforbundet som bad Regjeringen vurdere et medlemskap. 




Dette er altså en organisasjon som har eksistert siden midten av 1970-tallet. Det er ikke en ny organisasjon. Det er ingen andre nordiske land som er med i denne organisasjonen, så at det skal gi så veldig mange fordeler og være en viktig kilde, kan man sikkert stille spørsmål ved. Det blir nok en viktig kilde for kurs og konferanser for embetsverket, men noe mer enn det er jeg stygt redd for at det ikke kommer ut av det.




Til slutt tar jeg opp Fremskrittspartiets forslag. 




