 I statsministerens politiske redegjørelse for Stortinget tirsdag kveld brukte statsministeren mye av tiden på å fortelle om dyrene i Hakkebakkeskogen. Det er noen år siden jeg leste om dyrene i Hakkebakkeskogen, men etter det jeg kan erindre, var det vel ikke mye om samferdsel i Thorbjørn Egners fortellinger. Det var det heller ikke i statsministerens redegjørelse, dessverre – dvs. litt samferdsel var det, for statsministeren sa bl.a.: «Høyre og Fremskrittspartiet sier de ønsker mer til skole, mer til forskning, mer til forsvar, og mer til veier.»




Det er helt riktig at vi ønsker at det må brukes mye mer penger til veiformål, men det vil verken statsministeren eller Arbeiderpartiet være med på. Det er svært skuffende. 




Det blir ofte fra denne talerstol og fra andre talerstoler poengtert hvor viktig det er å satse på næringsutvikling i distriktene, gjerne fiskeoppdrett og annen marin næring. Oppdrettsnæringen er blitt pekt ut til å være den næringen som skal overta når olje- og gasseventyret engang tar slutt. Da må forholdene legges til rette for det, da må det satses skikkelig på å få bygd ut veinettet på en slik måte at man kan få transportert fisken raskt ut til markedet i Europa. La meg bare ta ett eksempel, fra Troms, siden jeg kommer derfra, nærmere bestemt Senja: Der produseres det fisk for om lag 1 milliard kr årlig. Problemet for bedriftene er å få transportert fisken ut raskt og regelmessig til kundene rundt i landet og i Europa for øvrig. Svært ofte må transporten av fisk utsettes på grunn av ras, flom eller stengte veier. I tillegg er veistandarden så dårlig at vanlige vogntog ikke kan benyttes; man må bruke mindre kjøretøyer på grunn av smale og bratte veier.




I et møte jeg og medlemmene i samferdselskomiteen hadde med disse bedriftene i vinter, fikk vi opplyst at det koster like mye å frakte fisken de 5-6 milene fra fiskebruket ute på Senja til Finnsnes for omlasting, som det koster å frakte fisken de 160 milene fra Finnsnes til Oslo. Det forteller med all tydelighet hvor viktig det er å legge forholdene til rette for å ta vare på den verdiskapningen som skjer i distriktene.




Vi i Fremskrittspartiet tar på alvor de behov som kommunen, befolkningen, bygdesamfunnet og næringslivet på Senja har. Derfor har vi foreslått at arbeidet med internvei i Berg kommune starter opp i 2002. Like viktig er det at en så snart arbeidet med internvei i Berg er ferdig, kan starte opp arbeidet med internvei i Torsken, og at disse to prosjektene ses i sammenheng. Det er med stor skuffelse jeg registrerer at det er bare Fremskrittspartiet som ønsker å prioritere internvei på Senja. Hvorfor de andre partiene ikke går inn for dette samfunnsnyttige prosjektet, er for meg en gåte.




Vi i Fremskrittspartiet ønsker å bevilge 8,38 mil-liarder kr mer til fylkene enn det Regjeringen går inn for i sitt forslag for planperioden 2002 – 2011. Disse midlene ønsker vi å fordele til fylkene, slik at viktige prosjekter kan forseres, til fylkenes beste.




Vi ønsker også å redusere bruken av den ekstraskatt som bompenger egentlig er. Vi synes det er urimelig at bilistene må betale bompenger i tillegg til allerede rekordhøye avgifter på bilkjøp og bruk av bil. Vårt forslag innebærer en reduksjon i innkreving av bompenger på til sammen 2,15 milliarder kr. 




Vi ønsker å satse på rassikring av rasutsatte veistrekninger. Vi ønsker ikke å oppleve flere hendelser slik som den tragiske rasulykken i Lyngen for et års tid siden. Denne ulykken og tidligere ulykker viser nødvendigheten av å satse skikkelig på rassikring, slik at tragedier kan unngås. Vi vil bruke 1 milliard kr til dette formålet.




Til slutt vil jeg få lov til å uttrykke min skuffelse over de andre partiene her i huset, som ikke er med på en helt nødvendig satsing på samferdselstiltak for å sikre næringsliv, befolkning og bosetting over hele landet. Flere av de tiltakene de andre partiene nå sier nei til, ville utvilsomt ha styrket næringsliv og lokalsamfunn på flere steder i landet.




