(ordfører for saken): 

Komiteens flertall, bestående av Arbeiderpartiet, Kristelig Folkeparti, Senterpartiet, SV og Venstre, viser til brev fra statsråd Bjerke, hvor forslagene settes i sammenheng med behandlingen av St.meld. nr. 31 for 2000-2001, Kommune, fylke, stat – en bedre oppgavefordeling.




Komiteens flertall er imidlertid enig i forslagsstillernes påpeking av at saksbehandlingen i plansaker svært ofte tar for lang tid. Flertallet mener derfor det vil være naturlig å be Regjeringen legge til rette for innføring av tidsfrister for kommunenes behandlingstid av private reguleringsplaner, uten at det svekker kvaliteten og grundigheten i prosessen. 




Et mindretall i komiteen, bestående av Høyre og Fremskrittspartiet, synes det er behov for å styrke lokalt selvstyre, og at det best kan skje på bekostning av en redusert statlig styring og innblanding på lokalplanet. Kommunene bør kunne fatte endelig vedtak i plan- og reguleringssaker uten inngripen fra overordnede myndigheter, slik at lokalpolitiske beslutninger og vedtak i større grad respekteres, og er endelige, og ikke med jevne mellomrom blir gjenstand for overprøving og tilsidesettelse av statlige myndigheter.




Det er ikke tidsfrister for kommunenes behandling av private reguleringsplaner. I mange tilfeller har det medført en svært lang og kostnadskrevende saksbehandlingstid, slik at utbyggerne må vente i lang tid for å få realisert sine prosjekter. Mindretallet i komiteen mener at bruk av tidsfrister vil være et viktig virkemiddel for å sikre bedre og raskere fremdrift av private reguleringsplaner.




Dermed vil jeg ta opp mindretallets forslag i innstillingen.




