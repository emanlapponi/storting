 Interpellanten tar opp en viktig problemstilling. Det synes jeg er bra. Som
                  situasjonen nå er, har jo verdensøkonomien endret seg radikalt det siste halvåret,
                  og kanskje litt mer enn det. Situasjonen er alvorlig. Det er en betydelig redusert
                  vekst, og man ser en økende arbeidsledighet. Interpellanten nevnte at Spania har
                  20 pst. arbeidsledighet. Det er også tilfellet for enkelte lokalsamfunn i Norge at
                  arbeidsledigheten er oppe på det nivået. 

Slik jeg oppfatter situasjonen så langt, har Regjeringen vært passiv, har
                  observert mye og kommet med lite handling for denne situasjonen. Riktignok har
                  Regjeringen kommet med såkalte krisepakker. De har kommet sent, men de har fått
                  støtte i Stortinget. Det har nok vært et krav fra opposisjonen og fra store deler
                  av næringslivet at dette burde ha kommet tidligere. 

De prognosene Regjeringen la fram i forbindelse med statsbudsjettet for
                  inneværende år, mente Regjeringen den gangen var gode. Det viser seg at man har
                  bommet radikalt. Det advarte også opposisjonen mot da man behandlet
                  statsbudsjettet. Så er det også slik at før man kom til årsskiftet 2008/2009
                  varslet Regjeringen allerede den gang at man skulle komme med nye tiltak. 

Kraftregimet har vært nevnt. Jeg tror alle husker valgkampen i 2005. Da var det
                  fakkeltog i forbindelse med Union i Skien. Det har ikke vært så mange fakkeltog
                  etter det. Jeg har iallfall ikke registrert at noen i Regjeringen har gått i
                  fakkeltog for bedrifter som har blitt nedlagt. Det er en kjensgjerning at løfter
                  om industrikraftregimet som denne rød-grønne regjeringen gikk til valg på, ikke er
                  innfridd. Hva som eventuelt vil komme i revidert, får man se på da, men jeg har
                  registrert at industrien er misfornøyd med at Regjeringen ikke har kommet med noen
                  tiltak for kraftkrevende industri. Det er mange måter å løse det problemet på. Et
                  av de tiltakene man kan innføre, er å få bygd ut mer kraft. Regjeringen har altså
                  vernet – for å ta et eksempel – Vefsna, som kunne ha gitt mye kraft i et område
                  som mangler det, man kunne ha satt i gang tiltak for å få bygd ut og fornyet
                  eksisterende kraftproduksjon, og man kunne også ha gjennomgått tidligere
                  verneplaner – alt dette for å få bygd ut ny, miljøvennlig og god kraft. Man kunne
                  også ha gjort tiltak for å få i gang en storstilt satsing på småkraft. At
                  industrien er misfornøyd, skjønner jeg godt. Så får vi se hva som kommer i
                  revidert. Det har vært sagt mye fra Regjeringens side, og jeg vil ikke gå inn på
                  noen konkrete tiltak i så måte. 

Så er det blitt nevnt i innlegg fra flere her at enkelte bransjer er i krise.
                  Mange har pekt på aluminiumsbransjen og på at det blir produsert færre biler,
                  fordi etterspørselen er radikalt lavere. Men man kan gjøre noen grep også
                  nasjonalt. Ser man på Tyskland, ser man at de der har økt vrakpanten til ca. 23
                  000 kr – dersom man kjøper en ny bil. Det har det også vært fremmet forslag om i
                  Stortinget. Så vidt jeg vet, blir det ikke flertall for det forslaget. Det er ikke
                  sikkert at man ville fått opp bildelproduksjonen på Raufoss og andre steder ved å
                  vedta det forslaget, men man ville fått en storstilt utskifting av den norske
                  bilparken dersom man økte vrakpanten og satte ned avgiften. Og man ville oppnådd
                  flere ting: Det ville blitt etterspørsel etter biler, og man ville fått sikrere –
                  og også mer miljøvennlige – kjøretøy. Så det går an å foreta noen grep. 

På en rekke områder tar Norge på seg rollen å være verdensledende. Når det gjelder
                  miljøvern, skal vi være verdensledende, og når det gjelder bistand, skal vi være
                  verdensledende. Hvorfor ikke foreta en del slike grep, for så å sende disse
                  signalene ut i verden? Da Tyskland økte sin vrakpant, ble det godt mottatt, og man
                  fikk det med seg i mange deler av verden. 

Til slutt: Jeg registrerte at Jens Stoltenberg i sin 1. maitale snakket om at
                  manglende utbetaling av lønn kunne spre seg videre til andre bedrifter. Det
                  forventer jeg at statsråden kommer inn på i sitt innlegg, for dette er ikke å gi
                  forutsigbare, gode og langsiktige rammevilkår for næringslivet. 

Lodve Solholm hadde her teke over presidentplassen. 

