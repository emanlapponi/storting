 Mitt spørsmål går
til miljøvernministeren:

«Et distrikts- og reiselivsprosjekt
for å starte helikopterløft av turister til fjelltoppen
Kalda-Kari ved Jostedalsbreen nasjonalpark er stoppet av Miljøverndepartementet
med streng henvisning til forskrifter. Daværende statsråd Siri
Bjerke har gitt dispensasjon fra forskriftene for liknende harmløse
tiltak i verneområder. Høyres Jan Tore
Sanner og mange lokale grupper har stilt seg veldig positive til
prosjektet.

Hva vil statsråden gjøre
for at dette miljøtilpassede prosjektet skal kunne realiseres?»

 Det lokalsamfunnet her opplever, er vel en
overkjørsel fra storsamfunnets side.

Det er mange stortingsrepresentanter som har
jobbet aktivt for å få gjennomført dette
prosjektet. Sverre J. Hoddevik, Jan Petersen og Jan Tore
Sanner har alle i valgkampen lovet at denne saken skulle
løses. Det samme har tidligere statssekretær i
Miljøverndepartementet, Stein Lier-Hansen, sagt. Kjell
Opseth, i Arbeiderpartiet, har sagt akkurat det samme. Det har vært
behandlet i kommunestyret i Luster, som har gitt sin tilslutning. Sogn
og Fjordane fylkesutvalg og fylkesting
har vært positive til prosjektet – det samme har
Sogn og Fjordane Arbeidarparti, Sogn og Fjordane Bondelag, reiselivsråd, handikapforbund
osv. Jeg kunne ha fortsatt ganske lenge med akkurat denne
argumentasjonen.

Hvorfor vil ikke statsråden
her legge vekt på lokaldemokratiets ønske
og foreta den endring av regelverket som
er nødvendig for å tillate dette prosjektet?

 Statsråden sa at jeg nevnte mange
fornuftige stortingsrepresentanter. Jeg viser bare til
deres argumentasjon i denne saken. Jeg skal ikke
argumentere for statsrådens syn, som kanskje ikke
er helt i tråd med disse fornuftige stortingsrepresentantenes
syn.

Men her har altså partiet Høyre
i valgkampen gått inn for å gjennomføre
dette prosjektet. Jeg kan love statsråden at
iallfall Fremskrittspartiet vil sørge
for å prøve å gjennomføre Høyres
løfter i valgkampen, løfter som tydeligvis har
gått ut på dato.

Mener statsråden at det
er naturfaglige argument mot en slik prøveordning? Er dette
inngrep i naturen? Det er nevnt et spisested
på toppen. Men det går jo fram av søknaden
at det er et midlertidig spisested, som kan fjernes dersom man ønsker å legge
ned denne aktiviteten når prøveperioden går
ut.

