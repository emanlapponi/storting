  Jeg takker statsråden for svaret.

Det som har vært spesielt
med Finnmark, er at man har jaktet på statsgrunn. Det er
jo det som har vært tradisjonen. At det er overført
til Finnmarkseiendommen, er for så vidt riktig. Vi i Fremskrittspartiet
protesterte kraftig mot det, for vi mente at det kom til å gå ut
over tilbudet til befolkningen for øvrig. Vi registrerer
at det dessverre har skjedd.

Jeg har jaktet i mange, mange år i
Finnmark. Jeg kjenner forholdene ganske godt når
det gjelder både storviltjakt og småviltjakt,
og jeg bare registrerer at forholdene blir verre. Man
lager nå en konflikt, ikke bare mellom
fylkets innbyggere og de som bor utenfor fylket, men også faktisk
internt i fylket. Er det i tråd med intensjonene i finnmarksloven?
Nå forbeholder man retten til storviltjakt kun
for de kommunene som har storvilt. Man kan altså ekskludere
dem som kommer fra kystkommunene. Er det i tråd med intensjonene
i finnmarksloven?

