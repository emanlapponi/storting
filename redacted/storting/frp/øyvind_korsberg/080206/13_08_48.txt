 Jeg takker statsråden for svaret. Jeg synes det var mye bra og
positivt i det svaret som statsråden kom med, og mitt inntrykk er
at Regjeringen har satt et nødvendig fokus på dette med matsikkerhet
og de krav man har i forbindelse med EØS-avtalen. Det har også
kommet en rapport fra ESA som har rettet kritikk mot den jobben Mattilsynet
har gjort. Det var vel i fjor høst. 

Som statsråden var
inne på, er det russiske markedet et av de viktigste markedene for
eksport av norsk fisk. Det jeg tror næringen opplever, og det man
kan danne seg et inntrykk av ut fra det mediebildet som til enhver tid råder
når det gjelder eksport til Russland, er at Russland er en krevende
partner og har strenge krav til dem som skal eksportere til Russland. Da
er spørsmålet: Blir de kravene Russland har, endret underveis,
eller ligger de fast når det gjelder import? 

