  Jeg takker for svaret.

Det er riktig, som statsråden sier,
at kystjegerne ble foreslått lagt til Olavsvern, men Stortinget
vedtok ikke dette. Men det står heller ingenting
om at Stortinget ønsket å redusere aktiviteten
på Olavsvern ved å legge ned ammunisjonslageret.
Det er heller ikke omtalt i proposisjonen fra Regjeringen.
Det er ikke nevnt med et eneste ord, så jeg må si
at jeg er litt forundret over den måten statsråden
nå legger fram denne saken på i spørretimen.

Hvis det er sånn at man her gjør
en omstilling, er det da omtalt i revidert statsbudsjett? Der har
man jo muligheten til å omtale det. Synes ikke
statsråden at det er uheldig at det under omstillingsprosesser
stadig vekk kommer nye drypp utenom de ordinære meldingene
som Stortinget får?

