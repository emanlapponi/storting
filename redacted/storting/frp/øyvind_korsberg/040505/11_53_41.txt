 Jeg takker statsråden for svaret,
og spesielt slutten på det. Jeg er helt enig
i at det er merkelig at en ordfører bagatelliserer noe så alvorlig
som dette. Etter hva jeg kommer på i farten,
er det sannsynligvis begått to innbrudd med drap der man har
skjult handlingen i form av brann. Jeg tenker på Sjøvegan
og på Breivikeidet, og disse er fremdeles ikke
oppklart. Så den type kriminalitet, altså grove
tyverier og biltyverier, har jo alvorlige konsekvenser i en del
tilfeller, og da synes jeg det er merkelig at ordføreren
i Tromsø gjør dette til en liten bagatell.

Jeg vet ikke om dette er holdningen
blant landets ordførere, men jeg vil be statsråden
si noe om hvordan den generelle holdningen blant landets ordførere
er når det gjelder den type kriminalitet.

