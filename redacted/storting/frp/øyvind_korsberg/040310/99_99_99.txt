 Spørsmålet går til
olje- og energiministeren:

«I Stortingets ordinære spørretime
25. februar 2004 hevdet statsråden at det finnes
teknologi for håndtering av CO2, og at «Det er
gasskraftverk som fungerer i dag». At teknologien
finnes, er allment kjent, men utfordringen er de høye
kostnadene ved den. Derimot er få, om noen, forskere og
andre kjent med at det finnes fullverdige gasskraftverk
med CO2-håndtering i dag.

Kan statsråden gi en orientering om
lønnsomhet og erfaringer ved gasskraftverket han viser
til?»

 Jeg takker statsråden for svaret.

Statsråden var inne på dette
med lagring og deponering av CO2. Det gjøres i dag på Sleipner-feltet.
Der koster det 400 kr pr. tonn for rensing og 400 kr
pr. tonn for deponering, mens CO2-kvoten i Europa og EU
sannsynligvis vil ligge på mellom 10 og 20 euro.

Jeg er litt forbauset over at Regjeringen ikke
vil ha de mest kostnadseffektive tiltakene, for det har jo Regjeringen
selv lagt vekt på i klimameldingen. Men her skal man altså ha
en form for konkurransevridning også når det
gjelder dette med å produsere elektrisitet
fra gasskraftverkene. Man skal altså ha et teknologisk
forsprang, og så skal man ha de økonomiske ulempene.

Hvorfor vil ikke Regjeringen bygge
fullskala gasskraftverk med dagens teknologi, med de samme krav
til utslipp og teknologi som er i EU?

 Jeg takker statsråden for svaret.
Det var interessant å registrere
at han viser til det som skjer internasjonalt. Da vil jeg bare
minne statsråden om at svenskene er i ferd med å bygge
gasskraftverk, og de skjønner ikke den norske
debatten når det gjelder CO2-håndtering i Norge.
De ler av oss rett og slett, det har vært referert i media.

Svenskenes argument for å bygge gasskraftverk
er nettopp miljøhensynet. De slipper å importere
store mengder kullkraft fra Danmark og andre land, og
kan også fase ut atomkraftverk. De
bruker bygging av gasskraftverk med dagens teknologi som et miljøargument. Men
det gjør man ikke i Norge.

Er det ikke på tide
at Regjeringen nå tar innover seg at vi får det
samme systemet i Norge med hensyn til krav til teknologi
og lønnsomhet som de har i resten av Europa, slik at vi ikke
blir akterutseilt på dette
området også – altså at
norske myndigheter kan opptre miljøvennlig?

