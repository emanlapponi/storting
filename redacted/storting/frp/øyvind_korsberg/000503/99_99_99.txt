  Jeg har følgende spørsmål til
fiskeriministeren:

«I en artikkel i avisa Nordlys 11.
april 2000 fremgår det at Vervarslinga for Nord-Norge,
Tromsø Satellittstasjon og Norsk Polarinstitutt har sendt
en søknad om økonomisk støtte til et
prosjekt for å lage en skikkelig isvarsling rundt Svalbard.
Søknaden ble sendt høsten 1997 til Fiskeridepartementet
og Miljøverndepartementet, og søkerne har etter
to og et halvt år ennå ikke fått svar. 

Hvorfor har ikke statsråden gitt svar
på søknaden?»

  Jeg takker statsråden for svaret.

Jeg tror det er viktig at det gis svar på de
henvendelsene som departementet får, for det går
litt på tilliten mellom departement og folk flest, for å si
det slik. Jeg tror også det med bakgrunn i denne saken
er viktig at departementet ser på sine rutiner, spesielt
når man, som i dette tilfelle, har en søknad der
det er flere departementer innblandet. Jeg håper at statsråden
ser på disse rutinene.

Statsråden sa at denne søknaden
ikke var registrert. Det fremgikk også av denne artikkelen
at det har vært purret flere ganger på denne søknaden,
ifølge sjefen for Vervarslinga for Nord-Norge, Helge Tangen.
Hvorfor har man ikke svart på disse purringene?

  Jeg takker statsråden for svaret.

Som jeg sa i mitt første spørsmål,
tror jeg det er svært viktig at departementet ser på sine
rutiner når det gjelder å besvare de henvendelsene
de får. For det er jo merkelig at både søknaden
og purringen har forsvunnet i systemet. 

Dette er jo en veldig viktig sak. Den har med
sikkerheten for de som driver næringsutøvelse
i området, nemlig fiskerne, å gjøre,
og det har selvfølgelig med liv å gjøre,
og man tar i dette forskningsprogrammet nettopp høyde for å forbedre
disse prognosene. Det er jo ikke de store beløpene det
her søkes om. Det er i første omgang snakk om
at man skal bruke ca. 4 mill. kr på et utviklingsprosjekt,
og så er det snakk om driftsmidler på 1,5 mill.
kr årlig. 

Så spørsmålet til
statsråden blir altså: Vil statsråden
ta et initiativ for at dette kommer på budsjettet for neste høst?

