 (ordfører for saken): Forslagsstillerne viser til at møter i folkevalgte organer i kommunene som hovedregel skal holdes for åpne dører etter kommuneloven. Unntak fra dette krever særskilt hjemmel, vedtak og begrunnelse. Møter i kontrollutvalget skal imidlertid etter kommuneloven som hovedregel holdes for lukkede dører dersom utvalget ikke har bestemt noe annet.


Forslagsstillerne, og et mindretall i komiteen, mener at kommuneloven bør endres slik at kontrollutvalgets møter også som hovedregel skal holdes for åpne dører hvis ikke annet følger av lovbestemt taushetsplikt. Forslagsstillerne, og fortsatt det samme mindretallet i komiteen, peker på at en tillitskapende kommunal forvaltning forutsetter åpenhet og innsyn i kommunenes virksomhet. Åpne møter i kontrollutvalget vil gi borgerne bedre innsyn i og interesse for egenkontroll i kommunene og dermed gi grunnlag for økt tillit til kommunene.


Regjeringspartiene mener ikke så mye om disse viktige tingene som mindretallet påpeker her. Som vanlig peker flertallspartiene på at det er nedsatt en arbeidsgruppe som skal gjennomgå kontrollutvalgenes funksjon og arbeidsform. Flertallet skiver i forbindelse med en tidligere behandling av saken at


«hovedprinsippet om åpne møter i den kommunale forvaltning også skal gjelde for Kontrollutvalget».


Flertallet skriver videre at Regjeringen må


«sørge for at hovedprinsippet om åpne møter blir utredet av den nedsatte arbeidsgruppen».


Etter min mening er det ikke så mye å utrede. Det er prinsippet om åpenhet som er viktig her, og det behøver ikke  lang behandlingstid.


Jeg forstår det slik at man ikke ønsker å ta stilling til dette, og at man føler at det er veldig vanskelig. Mindretallet har heller ikke god erfaring med disse arbeidsgruppene til regjeringspartiene. Det tar ofte vinter og vår før man kommer fram til et resultat. Jeg mener at publikum og pressen bør få bedre innsyn også i kontrollutvalgene i kommunene.


Det er mye debatt om åpenhet i Norge, spesielt i media, som regjeringspartiene bør ta med seg. Kontrollutvalget i mange kommuner har selv vedtatt at møtene som hovedregel skal holdes for åpne dører. Det betyr at kontrollutvalgene i kommunene ser at det er behov for det. Regjeringspartiene har satt ned en arbeidsgruppe og greier ikke å ta stilling til dette. Det er beklagelig.


I dag kan alle kommunens innbyggere klikke seg inn på Internett og finne saker som skal behandles i alle politiske utvalg. De kan studere saksutredninger og i etterkant sjekke vedtak i møteprotokollen etc. Man kan også søke på brev i postjournalene til de fleste kommunale avdelinger, men ikke i kontrollutvalget. Jeg mener at det ikke er av hensyn til politikerne en skal lukke dørene, men av hensyn til kommunen som samfunn. Jeg mener at standardbegrunnelsen som ofte brukes, at det blir «en friere debatt ved å lukke dørene», ikke er holdbar. Det hører vel de fleste når jeg sier det på denne måten.


Dersom kontrollutvalgene vil lukke dørene, må vilkårene være at det foreligger personvernhensyn, eller at andre tungtveiende private eller offentlige interesser tilsier lukking.


Jeg ønsker å fremme det forslaget som Fremskrittspartiet er med på.


