 (ordfører for saken): Alle komiteens medlemmer er enig i at kontrollutvalgene spiller en viktig rolle for å sikre at fellesskapets ressurser blir benyttet på en god og forsvarlig måte, og at målsettingen må være at utvalgene skal være effektive og aktive tilsynsorganer. Ikke minst har enkelte uheldige forhold som er dokumentert, vist betydningen av den kontroll- og tilsynsfunksjonen som ligger til de kommunale kontrollutvalgene. Komiteen vil også understreke at korrupsjon, uetisk handel og uforsvarlig bruk av offentlige midler er totalt uakseptabelt. Komiteen mener også at mange kommuner tar disse utfordringene på alvor.


Gjennom årene har det vært mange eksempler på at kontrollutvalgenes uavhengighet er blitt utfordret, både gjennom krav om utskifting av medlemmer og gjennom marginalisering av utvalgets egne initiativ. Aktive kontrollutvalg kan lett oppfattes som et problem, og medlemmer i kontrollutvalgene kan av de øvrige folkevalgte oppfattes som de politiske partienes forlengede arm inn i kontrollutvalgene.


Det er en svekkelse av demokratiets kontroll med forvaltningen dersom kontrollutvalgene bruker mer tid på å være populære hos ledende politikere eller rådmenn enn på å utføre de oppgaver som et reelt uavhengig kontrollutvalg skal gjøre. Det svekker muligheten til å iverksette gransking av forhold hvor den kommunale eller fylkeskommunale ledelsen er involvert. Min oppfatning er at man gjennom å styrke kontrollutvalgenes uavhengighet og sørge for etablering av mindretallsrettigheter i utvalgenes arbeid vil bidra til en bedre og mer effektiv kontroll og bedre tilsyn med den kommunale og fylkeskommunale forvaltningen. Dette er viktig for å sikre oppslutningen og legitimiteten til offentlige beslutninger og tjenester.


Et mindretall i komiteen ønsker å gi kommunale kontrollutvalg større uavhengighet og vil påpeke at folk flest betaler en stor andel av sin inntekt til staten i form av skatter og avgifter, og at det bør være en målsetting at minst mulig av skattepengene forsvinner på grunn av ineffektivitet og korrupsjon. Uavhengighet er en forutsetning for troverdig kontroll- og tilsynsvirksomhet, og det må være et klart skille mellom dem som kontrollerer, og dem som skal kontrolleres.


Det er merkelig at det på mange måter stilles strengere krav til uavhengig kontroll og revisjon i private bedrifter enn innen offentlig virksomhet. En revisor i privat sektor kan f.eks. ikke ha ansettelsesforhold til den man skal revidere, mens en kommunerevisor på den annen side kan være ansatt i kommunen. Det er også en av grunnene til at stadig flere kommuner velger å skille mellom enheter som bestiller og utfører den offentlige tjenesten.


Kommunale kontrollutvalg i dag må ha et flertall, og ofte også et politisk flertall, for å kunne ta opp viktige saker. Det er også en utfordring, både fordi kontrollutvalgene nettopp skal kontrollere sentrale politikere og byråkrater, og fordi norske kommuner preges av en konsensuskultur. Kravet om uavhengighet blir ekstra vanskelig å etterleve i små kommuner, der alle kjenner alle.


Det finnes en rekke lover og regler som gir mindretallsrettigheter i offentlige organer, bl.a. i Stortingets kontroll- og konstitusjonskomité. Det bør være naturlig også å gi et mindretall i kommunenes kontrollutvalg tilsvarende rettigheter. Jeg ønsker å fremme forslaget fra Fremskrittspartiet, Høyre og Venstre og forslagene fra Fremskrittspartiet og Høyre.


