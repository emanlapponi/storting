 Fremskrittspartiet vil ikke lovfeste en plikt for kommunene til å rapportere om miljø i sin årsberetning. Jeg er av den oppfatning at mange mindre kommuner med dagens kommunestruktur ikke besitter den nødvendige kompetanse til å kunne etterleve en slikt lovpålagt rapporteringsplikt.


I dag er det ikke forbudt for kommuner som selv ønsker det, å rapportere om dette dersom de mener å ha noe å meddele til omverdenen. Det at man allerede pålegger private selskaper å gjøre dette, behøver ikke å være et godt argument for å pålegge også offentlige forvaltningsorganer å gjøre det samme. Fremskrittspartiets syn er at pålegget til private selskaper i sin tid også var galt. Det blir ikke riktigere av å pålegge kommunene det samme.


En slik lovpålagt rapporteringsplikt er svært ressurskrevende for kommunene og ikke heldig med dagens kommunestruktur. Er det dette kommunene skal bruke tid, penger og ressurser på, i disse svært trange økonomiske tider som kommunene nå er inne i, under den sittende kommunalministeren? Dagens ordning, hvor kommunene selv kan velge om de vil redegjøre for dette, er tilfredsstillende for Fremskrittspartiet.


Jeg tar opp Fremskrittspartiets forslag.


