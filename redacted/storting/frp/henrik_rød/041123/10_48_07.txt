 Fra Fremskrittspartiet ønsker vi å innta en noe mer offensiv holdning i forhold til dette spørsmålet enn det komiteflertallet legger seg på. Forslagsstillerne har etter vår oppfatning en rekke gode poenger, og foreslår å få testet ut elektronisk stemmegiving på en bedre måte. Vi tror derfor det vil være riktig å støtte de forslagene som forslagsstillerne har fremmet.




Jeg tror at det i det informasjons- og teknologisamfunnet vi lever i, er fullt mulig å utvikle gode nok og sikre nok løsninger til å kunne gjennomføre valg også elektronisk. Vi vet at store pengetransaksjoner foregår via nettet, og at sensitiv informasjon ligger på nettet. En rekke forhold som krever et høyt sikkerhetsnivå, foregår i dag elektronisk og via Internett. Vi tror at det er fullt mulig å utvikle et system som også i en valgsammenheng utfører dette.




Med dette framsetter jeg forslagene på side 3 i innstillingen.




