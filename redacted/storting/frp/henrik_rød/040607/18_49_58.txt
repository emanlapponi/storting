 Som saksordføreren var innom, har temaet kjøp og bruk av konsulenttjenester i statlige virksomheter vært et gjennomgangstema i en rekke saker som Riksrevisjonen og også kontroll- og konstitusjonskomiteen har behandlet tidligere. Det har ved gjentatte anledninger blitt reist kritikk som følge av at reglene for anskaffelse ikke har blitt fulgt opp. Jeg synes derfor det er veldig positivt at Riksrevisjonen har valgt å gå inn i denne problemstillingen isolert sett, særlig også med tanke på at dette området ser ut til å bli mer og mer viktig som en følge av at flere og flere oppgaver konkurranseutsettes – «outsources» – slik at statlige virksomheter kan konsentrere seg om sine kjerneoppgaver.




På bakgrunn av det antall overskridelser som tidligere har blitt dokumentert og påpekt, er det ikke særlig overraskende når også denne rapporten viser at det ikke står særlig bra til med staten som kjøper og bruker av konsulenttjenester. Rapporten fra Riksrevisjonen avdekker at halvparten av virksomhetene ikke har utarbeidet retningslinjer for kjøp og bruk av konsulenttjenester. Det er vel også derfor åpenbart at det vil forekomme anskaffelser som ikke er i henhold til regelverket.




Enda mer alvorlig er det at rapporten avdekker – som også saksordføreren kommenterte – tilfeller hvor man foretar en direkte omgåelse av regelverket. Det passer en ikke å forholde seg til regelverket, så en finner på løsninger for å omgå regelverket, redusere kontraktssummene og dele opp anbud. Det er en fullstendig uakseptabel praksis, som umiddelbart må opphøre. For meg og for Fremskrittspartiet er prinsippet om konkurranse helt grunnleggende når det gjelder offentlige anskaffelser. Kun ved å gjennomføre tilbuds- og anbudskonkurranser vil man sikre at man får rett produkt til rett pris. En systematisk omgåelse av regelverket, som rapporten til en viss grad avdekker, kan medføre at staten bruker langt mer penger enn nødvendig på slike tjenester og således påfører det norske folk store ekstrakostnader via skatteseddelen.




Det er de ulike departementene som i siste instans er ansvarlige for at gjeldende regelverk overholdes. Slik vi ser det, er det derfor kritikkverdig at man ikke har fokusert sterkere på dette området langt tidligere. Det er det store antallet av denne type saker som komiteen tidligere har vært inne i, et godt eksempel på.




Vi forutsetter derfor at de tiltak som nå blir eller er iverksatt, får den nødvendige effekt. Vi forutsetter også at det blir en kraftig og mye bedre oppfølging på dette området framover enn det som har vært tilfellet så langt.




