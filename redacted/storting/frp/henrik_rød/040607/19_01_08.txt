 

(ordfører for saken): 

Stortingets kontrollutvalg for etterretnings-, overvåkings- og sikkerhetstjeneste leverer hvert år melding om sin virksomhet til Stortinget. Kontroll- og konstitusjonskomiteen har behandlet meldingen og er av den oppfatning at utvalget fyller en meget viktig rolle med å utøve kontroll over de omfattende og sensitive oppgavene som EOS-tjenestene representerer. EOS-utvalgets årsmelding for 2003 viser, i likhet med foregående år, en betydelig kontrollaktivitet. Det er gjennomført 24 inspeksjoner, og 22 klager er behandlet. Komiteen er meget tilfreds med at ingen av klagene har resultert i kritikk fra utvalgets side, og dette – kombinert med at også antallet klager er redusert – tyder på at tjenestene utøver sin virksomhet på den måten som er forutsatt.




Spørsmålet om utlevering av personopplysninger til samarbeidende tjenester i utlandet har tidligere vært et tema ved behandling av årsmeldingen. Komiteen er tilfreds med at utvalget mener at PST nå har de tilstrekkelige rutiner på plass for behandling av denne type saker.




Forholdet mellom utvalget og politiets særskilte etterforskningsorgan, SEFO, har vært et tema som har blitt reist i årsmeldingen dette år. Dette har blitt aktualisert ved at SEFO har iverksatt etterforskning av tjenestemenn som opererer innenfor EOS-området. Det blir således et grensefarvann hvor både SEFO og EOS-utvalget opererer. Komiteen slutter seg her til utvalgets betraktninger rundt dette og er tilfreds med at det nå foreligger en felles forståelse mellom Riksadvokaten, SEFO og utvalget om hvordan denne type saker skal håndteres. Komiteen vil likevel understreke at gode rutiner for samarbeid mellom SEFO og utvalget er en nødvendighet, og man forutsetter at dette fortløpende blir fulgt opp.




Forholdet til overordnet påtalemyndighet har også vært et tema i denne årsmeldingen. Komiteen registrerer at dette blir aktualisert ved at saker innenfor PSTs kompetanseområde har blitt overført til Økokrim. Dette gjelder bl.a. etterforskning som omhandler Ansar al-Islam og etterforskning av Mulla Krekar. Økokrim er overordnet påtalemyndighet, og etter flertallets syn kan ikke disse underlegges EOS-utvalgets kontroll. Etter flertallets syn er påtalemyndighetens frihet og uavhengighet et meget viktig demokratisk prinsipp, og det ville stride mot dette dersom man skulle ha en parlamentarisk kontroll med påtalemyndigheten. Flertallet ser likevel problemstillingen dersom flere og flere av sakene innenfor EOS-området blir underlagt Økokrims etterforskning; det vil kunne medføre en innsnevring av kontrollområdet. Flertallet i komiteen er derfor av den oppfatning at dersom man ser at dette blir en trend, og at det utvikler seg slik at flere og flere saker innenfor dette området blir tillagt Økokrim, vil det være grunnlag for en bredere utredning av dette spørsmålet. Da vil man måtte gå inn på nytt og se på hvordan denne type saker skal håndteres.




Utvalgets årsmelding viser også at forholdet mellom PST og utlendingsmyndighetene ikke er tilstrekkelig formalisert. Verken utvalget eller utlendingsmyndighetene synes å være tilfreds med gjeldende rutiner for samarbeid og kommunikasjon. Komiteen registrerer det forholdet og forutsetter at det er noe man vil arbeide med å avklare, slik at saker som ligger i grenselandet mellom disse tjenestene, får den best mulige behandling.




Så til et forhold innenfor Nasjonal sikkerhetsmyndighet som komiteen har merket seg spesielt. Det gjelder en sak hvor meldingen viser at det er iverksatt makulering av arkivmateriale som burde vært, eller i hvert fall kunne vært, åpnet for innsyn. Komiteen vil derfor understreke at slik makulering må utsettes til Innsynsutvalget er ferdig med sitt arbeid i 2006 og deres konklusjoner foreligger. Det er også i tråd med og en understrekning av det som ligger i årsmeldingen.




Avslutningsvis vil jeg bare kort bemerke at komiteen har registrert utvalgets ønske om en styrking av sekretariatsfunksjonen. Det er et forhold som man vil komme tilbake til i forbindelse med Stortingets budsjettbehandling.




