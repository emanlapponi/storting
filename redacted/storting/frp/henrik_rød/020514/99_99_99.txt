 

(ordfører for saken): 

Helt innledningsvis vil jeg for ordens skyld presisere at tidligere statsråd i Arbeids- og administrasjonsdepartementet, stortingspresident Jørgen Kosmo, ikke har deltatt i komiteens behandling av denne saken. Det har dessverre falt ut av innstillingen, og jeg synes det er riktig å presisere det.




I oktober 2000 vedtok den daværende kontroll- og konstitusjonskomiteen å ta opp inngåelse av kontraktsforhold i Statsbygg som en egen sak. Bakgrunnen for dette var påstander og oppslag i media om at daværende direktør for Statsbygg, Halvor Stormoen, hadde foretatt kritikkverdige disposisjoner i forbindelse med inngåelse av kontrakter for virksomheten. Kritikken var spesielt rettet mot inngåelse av kontrakter med selskapet Key Resources Consulting AS, som det ble hevdet at Stormoen hadde personlige relasjoner til.




Riksrevisjonen har også gjennomgått Statsbyggs bruk av administrative konsulenttjenester. Deres gjennomgang er omtalt i Dokument nr. 1 for 2001-2002 og i egen rapport av 7. mai 2001. Komiteen har besluttet å behandle begge disse sakene under ett.




Først har jeg lyst til å gi en ganske kort kronologisk oppsummering av saken, da den har versert i noen tid.




Etter at forholdene rundt kontraktsinngåelser i Statsbygg ble kjent gjennom media i mars 2000, rettet den daværende kontroll- og konstitusjonskomiteen en henvendelse til Arbeids- og administrasjonsdepartementet hvor det ble bedt om en nærmere redegjørelse for de faktiske forhold i saken. I svarbrevet fra departementet, fra daværende statsråd Jørgen Kosmo, ble det redegjort for at departementet ikke fant grunnlag for å si at habilitetsreglene var brutt i denne aktuelle saken.




Den 31. oktober 2000 informerte den daværende kontroll- og konstitusjonskomiteen i brev til statsråd Kosmo at man hadde besluttet å ta opp de omtalte kontraktsforholdene som en egen sak til Stortinget. I brev til komiteen samme dag redegjorde statsråden nærmere for situasjonen i Statsbygg, at det var fremkommet nye opplysninger vedrørende omfanget av de aktuelle konsulentoppdragene, og at man anså innkjøpsregelverket på det tidspunkt som brutt. Videre ble det informert om at Halvor Stormoen etter avtale med departementet hadde sagt opp stillingen som administrerende direktør i selskapet.




I kjølvannet av dette var det en vesentlig korrespondanse mellom disse partene, og i den fremkom det til dels sterk kritikk av departementets håndtering av saken fra Stormoens og hans advokats side. Dette fattet komiteen interesse for, og i et brev av 7. mars bad komiteen om en redegjørelse fra statsråden om disse forhold. I svarbrevet fra departementet på det tidspunkt ønsket ikke statsråden å kommentere saken ytterligere, da den var oversendt Økokrim for vurdering.




Den 2. november 2001 ble saken henlagt fra Økokrims side, da etterforskningen ikke hadde gitt grunnlag for å konkludere med at Stormoen hadde begått straffbare handlinger i forbindelse med Statsbyggs kjøp av tjenester fra Key Resources Consulting AS. Saken ble på denne bakgrunn henlagt etter bevisets stilling.




Formålet med kontroll- og konstitusjonskomiteens behandling av saken har vært å bringe klarhet i påstandene som har fremkommet, og avdekke hva som har vært bakgrunnen for at en slik situasjon kan oppstå.




Som et ledd i komiteens behandling ble det innkalt til en åpen kontrollhøring. I høringen møtte de tidligere direktørene Kjell Brevik og Halvor Stormoen, tidligere statsråder Laila Dåvøy og Jørgen Kosmo samt nåværende statsråd Victor Norman. I tillegg var en representant for selskapet Key Resources invitert, men ønsket ikke å møte da denne høringen skulle holdes for åpne dører.




Utgangspunktet for å vurdere om regelverket er brutt, er å vurdere om statens regelverk for offentlige anskaffelser og EØS-regelverket er overholdt. Komiteen konstaterer i den forbindelse at Riksrevisjonen i Dokument nr. 1 konstaterer at det i perioden undersøkelsen gjelder, var betydelig svikt i rutinene ved kontraktsinngåelser. Riksrevisjonen vurderer de avdekkede forholdene som meget kritikkverdige. Disse funn er også bekreftet i den gjennomgangen som Arbeids- og administrasjonsdepartementet foretok på selvstendig grunnlag. Komiteen konstaterer også at det ikke er bestridt av noen av de involverte parter at det har vært mangler i Statsbyggs kontraktsrutiner.




Komiteen finner opplysningene som er avdekket i nevnte undersøkelser, som sterkt bekymringsfulle, og ber Regjeringen foreta en gjennomgang av Statsbyggs rutiner for inngåelse av kontrakter og sørge for at disse blir i henhold til gjeldende regelverk.




Når det gjelder påstandene om at Halvor Stormoen skal ha tildelt oppdrag til Key Resources på grunnlag av bekjentskap/vennskapsforhold, finner ikke komiteens flertall, med unntak av Høyre og Kristelig Folkeparti, at det er unaturlig at tidligere arbeidskolleger fortsatt holder kontakt og er en del av et profesjonelt nettverk. Det vises for øvrig til Økokrims henleggelse av saken, som tidligere omtalt.




Flertallet viser også til at det ble igangsatt store organisasjonsmessige forbedringer under Halvor Stormoens ledelse, og at det krevde betydelig fokusering fra ledelsen som kan ha gått på bekostning av arbeidet med innkjøpsrutinene.




Under den åpne høringen som ble avholdt, fremkom det en rekke opplysninger fra de tidligere direktørene Kjell Brevik og Halvor Stormoen om organisasjonskulturen i Statsbygg. Ifølge disse var det medarbeidere i organisasjonen som motarbeidet ledelsens arbeid med organisasjonsmessige forbedringer, og som hadde direkte kontakt med departementets embetsverk angående sine motforestillinger mot det arbeidet ledelsen hadde satt i gang. Komiteens flertall er av den oppfatning at om dette skulle være riktig, så er det en meget uheldig organisasjonskultur.




Fremskrittspartiet ønsker på denne bakgrunn å foreslå at Regjeringen foretar en undersøkelse av Statsbyggs organisasjonskultur.




Både Stormoen og Brevik kritiserte i høringen departementets oppfølging av Statsbygg. Ifølge disse var det til tider lite kommunikasjon, og begge hadde til tider inntrykk av at ingen tok ansvaret for eierskapet til Statsbygg. Komiteens flertall, alle bortsett fra Sosialistisk Venstreparti, vil derfor også foreslå at Regjeringen legger fram egen sak til Stortinget med en vurdering av om dagens organisering av Statsbygg er hensiktsmessig.




Avslutningsvis vil jeg fremsette forslagene som står referert på side 9 i innstillingen.




