 Riksrevisjonens undersøkelse viser at målet om en økologisk bærekraftig reindrift i Finnmark ikke er oppnådd. Undersøkelsen viser også at det er en alvorlig situasjon når det gjelder utviklingen av antall rein i Finnmark. Reindriftsstyret fastsatte den 30. januar 2002 et øvre reintall på ca. 64 000 dyr for sommerbeitene, mens reintallet den 1. april samme år var på 73 000 dyr. Pr. 1. april 2003 var antallet økt til mer enn 80 000 dyr, for ett år senere å ha økt ytterligere.




Fremskrittspartiet har ikke villet akseptere denne situasjonen med mange dyretragedier og et ødeleggende kaos som har utviklet seg på Finnmarksvidda. Det er godt kjent at beiteressursene har blitt kraftig redusert de siste 30 årene, og dette skyldes i all hovedsak at reintallet er og har vært altfor høyt. Det var midt på 1970-tallet at politikerne fant ut at reindrift skulle være et statlig støtteområde, og det ble etablert en ordning med reindriftsavtale. I denne perioden gikk mange ungdommer inn i reindriften. De hadde forventninger og satset stort, men de negative resultatene viste seg snart. Støtteordningene bidrog til et betydelig større antall yrkesutøvere enn næringsgrunnlaget skulle tilsi, med for mange rein og nedbeitet natur som resultat. Resultatet ble både økonomiske og miljømessige problemer.




Fremskrittspartiet har hele tiden fremmet de nødvendige forslag som, hvis de hadde blitt vedtatt, ville ha forbedret situasjonen. Jeg er skuffet over at vi har blitt stående alene om alternative løsninger. Vi kunne forstått det hvis andre partier hadde fremmet konstruktive forslag for å bøte på problemene, men de har glimret med sitt fravær, og det har åpenbart ikke vært et sterkt nok trykk på næringen for å få den til å akseptere de beslutninger myndighetene har tatt.




Det vi kan konstatere, er at arbeidet med å redusere reintallet i henhold til den politikken Regjeringen og stortingsflertallet har stått for, ikke har virket. Dette underbygges også av Riksrevisjonens rapport. Fremskrittspartiet mener at det ikke lenger kan aksepteres at reindriftsutøverne ikke følger opp de prosjektene som Regjeringen iverksetter. Det er jo den reneste fallitt når vi i de siste års reindriftsavtaler ser at man i forholdet mellom staten og næringen ikke makter å løse problemene knyttet til et øvre reintall. Hele opplegget har mistet troverdighet, og respekten for både storting, regjering og reindriftsmyndighetene vil bli ytterligere undergravd dersom ikke myndighetene treffer de nødvendige tiltak slik at reintallet nå faktisk blir redusert.




Når de miljømessige, dyrevernsmessige og distriktsmessige problemene er synlige for alle, gir det et inntrykk av handlingslammelse. Hvis vi skal fortsette å påpeke disse misforhold uten at man gjør noe med det, blir det skapt et inntrykk av at storting og regjering kun tar ordet i debatten og gir uttrykk for sine meninger for å ha noe å fylle debatten med. Dette er uheldig, fordi problemene vokser og vokser. Vi ønsker derfor gjennom forslag å presisere målsettingen om at reintallet skal reduseres, og framsetter derfor forslag om at Regjeringen gis fullmakt til å ta i bruk de nødvendige virkemidler for å oppnå målsettingen om at reintallet skal reduseres til ca. 64 000 dyr. Dette gjør vi for å understreke overfor Regjeringen og også aktørene i denne bransjen at tålmodigheten er slutt, og at resultater må forevises uten opphold for at ikke ødeleggelsene skal øke ytterligere.




Til slutt tar jeg opp Fremskrittspartiets forslag i innstillingen.




