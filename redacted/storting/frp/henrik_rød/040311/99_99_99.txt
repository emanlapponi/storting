 Vi følger oppfordringen fra saksordføreren om å ta debatten i Odelstingets møte, men jeg fremsetter formelt det forslaget som kommer fra oss i innstillingen.




 Jeg skal ikke gi meg inn på en oppramsing av alle de enkeltelementene som flere av de foregående talerne, også saksordføreren, har vært innom, jeg vil bare opplyse helt innledningsvis om at der flertallet i komiteen skjerper desisjonsformen, er Fremskrittspartiet med i flertallet. Vi er altså med på å understreke viktigheten av at oppfølgingen på disse punktene blir veldig sterk og tydelig.




Det jeg har lyst til å gå litt mer generelt inn på, er i hovedsak tre områder som jeg synes dette dokumentet gir grunn til å gå nærmere inn på.




Det første feltet er dette med reglene for offentlige anskaffelser. Riksrevisjonen har avdekket svikt i rutinene ved offentlige anskaffelser innenfor flere områder, også innenfor flere av de områdene som komiteen har valgt å ikke kommentere særskilt i innstillingen, fordi man har omtalt dette såpass fyldig i de generelle merknadene innledningsvis.




Det er særlig tre forhold som peker seg ut i negativ retning, innenfor Forsvaret, Forsvarsbygg og Oslo politidistrikt, som representanten Engebretsen korrekt redegjorde for. De skiller seg ut i negativ retning i den revisjonen som nå foreligger. Staten, med dens ulike virksomheter, er en meget betydelig kunde på flere områder. Å ha et regelverk for offentlige anskaffelser som etterleves, er derfor svært viktig. Det er selvsagt viktig fordi staten gjennom anbudsprosesser vil redusere de offentlige utgiftene ved at de som kan tilby en vare eller tjeneste til den gunstigste prisen, vil få ordren. Dette vil spare samfunnet og skattebetalerne for store beløp, som kan benyttes til andre gode formål eller til skattelettelser.




Men det er også et annet aspekt ved dette som jeg mener er veldig viktig. Dersom offentlige virksomheter kjøper inn varer og tjenester uten kontroll, vil man kunne komme inn i et system som gjør det lettere for dem med uhederlige hensikter og metoder å tilegne seg oppdrag for staten. Foretas innkjøp utenfor regelverket, vil systemet gjøre det enklere å etablere systemer som baseres på smøring og kameraderi. Etter Fremskrittspartiets syn må slikt bekjempes sterkt, og det er derfor kritikkverdig og beklagelig at Stortinget gang på gang får seg forelagt saker som viser at regelverket for offentlige anskaffelser ikke følges. Fra Fremskrittspartiets side forutsetter vi at Regjeringen nå følger dette punktet meget nøye opp.




Det andre området som vi har pekt ut i denne innstillingen, gjelder de ulike virksomhetenes internkontroll. Internkontrollen er selvsagt veldig viktig med tanke på å redusere feil i regnskapene og avverge mulighetene for misligheter. På bakgrunn av regnskapene fattes jo også mange beslutninger, og det er derfor viktig at dette er så korrekt som overhodet mulig. Dette er derfor et felt som vi mener må prioriteres langt sterkere.




Det tredje feltet er et noe mer spesifikt felt, som vi har ønsket å sette i fokus, og det er dette med regelverket som finnes for bevertning og representasjon. Det er også omtalt i innstillingen. Denne saken fikk som kjent økt aktualitet i fjor, på grunn av at det ble avdekket at en tidligere statsråd i Arbeids- og administrasjonsdepartementet hadde utvist en noe, skal vi kalle det, lettvint omgang med dette reglementet. Det er åpenbart slik at de bruddene som ble avdekket i den saken, i den store sammenhengen selvfølgelig blir å anse som en pølse i slaktetiden, men etter min oppfatning gjør ikke det saken mindre alvorlig av den grunn. Det som er hovedpoenget, er at ledere som er satt til å kontrollere og påse at de som er med i en organisasjon, forholder seg til regelverket, også selv må forholde seg til det regelverket som de er satt til å håndheve. Dersom man ikke gjør det, vil ikke disse reglene få noen legitimitet nedover i forvaltningen. Det ville være meget uheldig etter vårt syn. Man kan selv tenke seg hvilke tilstander man kunne oppleve dersom alle lederne i statsforvaltningen og andre offentlige nivåer skulle løpe rundt med sin egen frie og ubegrensede representasjonskonto. Det tror jeg er et system som vi ikke ønsker. Derfor er det viktig at dette punktet blir satt i fokus, og at man starter på toppen.




Vi i Fremskrittspartiet er derfor av den oppfatning at Riksrevisjonen i større grad burde gå inn og kontrollere dette feltet, og anser at Riksrevisjonen bør gå inn og kontrollere at praksisen er og har vært i tråd med det som fremkommer i brev til komiteen fra statsministeren datert 27. januar 2004.




 Som saksordfører Kosmo var inne på, har man de siste årene fått en utvikling hvor staten og Norge forvalter en vesentlig del av ressursene gjennom ulike selskap og foretak. For 2002, som denne rapporten tar for seg, ser man at staten ligger inne med en aksjekapital i heleide og deleide selskaper på ca. 65 milliarder kr, og de reelle verdiene i disse selskapene er selvsagt langt, langt høyere enn dette. Slik som vi ser det, er det derfor veldig viktig at forvaltningen av statens eierinteresser i disse selskapene foretas på en best mulig måte. Det er statsråden som i all hovedsak har det direkte eieransvaret og representerer staten i de øverste organer, de styrende organer i de ulike virksomhetene. Jeg synes derfor det er bra at Stortinget har den muligheten som denne rapporten gir, til å gå igjennom og kontrollere hvorvidt statsrådene følger opp Stortingets interesser og Stortingets intensjoner og vedtak på best mulig måte. Den gjennomgangen som Riksrevisjonen her har framlagt, viser at det er et forbedringspotensial innenfor en rekke av virksomhetene.




Jeg skal ta for meg et par virksomheter som vi fra vår side synes er spesielt interessante. Det gjelder først og fremst helseforetakene, som ligger under Helsedepartementet. Vi har i en tidligere debatt her i dag også vært inne på regelverket for offentlige anskaffelser. Også i denne rapporten ser vi eksempler på at de tingene ikke er på plass. Det begynner å bli en del saker, og jeg kan ikke nok understreke viktigheten av at man fokuserer ytterligere på dette framover.




Denne rapporten avdekker at alle de fem foretakene som man har innenfor helseområdet, har brutt regelverket. Det ser vi alvorlig på, og vi er nok en gang overrasket over at departementet ikke klarer å iverksette en oppfølging av disse tingene som er tilstrekkelig til at Stortinget kan slippe å få seg forelagt den type rapporter som vi her snakker om.




Innenfor regnskapsområdet i helseforetakene er det også mangler. Som saksordføreren også var inne på, er det at man har sammenlignbare forhold, at man har et standardisert rapporteringssystem, slik at man bl.a. kan sammenlikne effektivitet og resultater i de ulike helseforetakene, helt sentralt å få på plass.




En annen virksomhet som jeg også har merket meg spesielt, ligger under Nærings- og handelsdepartementet, og det er Entra Eiendom. Rapporten avdekker at det kan være et mislighold i forhold til de forutsetninger som foreslå da selskapet ble opprettet, og den strategi som selskapet styres etter i dag. Forutsetningen for opprettelsen av dette selskapet var at man skulle dekke statens behov for lokaler i det konkurranseutsatte markedet. Og hvis man følger med i den type medier som dekker eiendomsmarkedet, vet man at begrepet «å dekke statens behov for lokaler» kanskje etter hvert har blitt strukket vel langt. Entra Eiendom er en betydelig aktør på eiendomsmarkedet, som retter seg mot det private markedet, og jeg synes det er et tankekors. Så jeg er veldig glad for at komiteen enstemmig ber om en redegjørelse om dette forholdet.




Helt til slutt: Innenfor Samferdselsdepartementets område er Posten Norge nok et eksempel på at reglene om offentlige anskaffelser blir hoppet bukk over. Her gjør man det på en slik kreativ måte at man har egne datterselskaper man favoriserer når tjenester skal kjøpes. Riksrevisjonen påpeker, helt korrekt, at dette er det ikke anledning til, og at man også i disse sakene er nødt til å forholde seg til de reglene som foreligger.




 Riksrevisjonen har gjennomgått ordningen med statlig innkjøp fra NSB for å avdekke hvorvidt de midlene som brukes på dette, gir de ønskede resultater, og om den oppfølgingen som Samferdselsdepartementet har av denne avtalen, er gunstig.




Slik som vi kan lese rapporten, synes jeg at det er alarmerende for den totale ressursbruken innenfor kollektivfeltet når undersøkelsen avdekker at kjøpet av persontransporttjenester har økt med over 10 pst. samtidig med at antall personkilometer, altså omfanget av persontrafikk, har blitt redusert med nesten 12 pst. Det avdekker et misforhold mellom de ressurser som benyttes, og de resultater som virksomheten genererer. Det er åpenbart negativt for den totale effektiviteten i det norske kollektivtilbudet generelt sett.




Det kan være mange grunner til at NSB i perioden opplever en nedgang i antall personkilometer, eller brukere. For det første er det ingen tvil om – og det er også omtalt – at kundetilfredsheten til NSBs passasjerer i mange tilfeller er lav, og kunne vært langt bedre. Det skyldes selvfølgelig flere forhold, men de som med jevne mellomrom bruker disse tilbudene, er i stor grad avhengige av punktlighet og forutsigbarhet. Da er det vel relativt allment kjent at NSB sliter med mange forsinkelser og innstilte avganger. Selv bruker jeg Østfoldbanen noen ganger, og det er også der et godt kjent fenomen. Nå registrerer vi en viss bedring innenfor dette feltet, og det er selvfølgelig svært positivt, men jeg tror fortsatt at det er et langt lerret å bleke i forhold til å få opp tilfredsheten hos de kundene som vi snakker om her.




Andre faktorer som spiller inn, er det økte omfanget og liberaliseringen av ekspressbuss-trafikken, og selvfølgelig lavere priser på flyreiser generelt sett. Dette er også forhold som må tas med i beregningen.




NSBs manglende troverdighet i markedet når det gjelder punktlighet og forutsigbarhet, vil fortsatt være en avgjørende faktor for deler av kundegrunnlaget. Det er derfor, etter Fremskrittspartiets syn, svært viktig at man gjennom konkurranse snarest mulig lar andre aktører få tilgang til det norske jernbanenettet. Det er derfor positivt, som flere har vært inne på her tidligere, at man tar sikte på konkurranse på de første strekningene allerede i nær framtid. Det ser vi positivt på.




Fremskrittspartiet ønsker imidlertid å gå lenger i forhold til å innføre konkurranse på det innenlandske persontransportmarkedet, og vil derfor i større grad likestille de ulike transportselskapene og de ulike persontransportmidlene. Vi framsetter derfor det forslaget som er inntatt på side 6 i innstillingen.




Kundenes stadig økende krav til fleksibilitet i forhold til destinasjoner og punktlighet taler i mange tilfeller i jernbanens disfavør. Det er derfor etter Fremskrittpartiets syn en helt naturlig og også positiv utvikling at flere og flere benytter seg av tilbudene til ekspressbussene, som åpenbart har en større fleksibilitet enn jernbanen. Dette er også en erkjennelse som, slik jeg vurderer det, NSB selv har gjort seg, idet vi ser at de legger inn stadig større deler av den avtalte produksjonen som busstransport. Fremskrittspartiet kan ikke tolke dette på noen annen måte enn at også NSB innser at busstransport er et mer effektivt persontransportmiddel enn jernbanen.




 Saksordføreren hadde en glimrende gjennomgang av sakens realiteter. Jeg skal ikke gjenta alt det. Det jeg særlig har lyst til å rette oppmerksomheten mot, er denne endeløse rekken av prosjekter og planleggingsprosjekter som Forsvaret åpenbart har satt i gang.




Som vi hørte, ble det igangsatt et økonomiprosjekt i 1996 og et lønnsprosjekt i 1997. Disse ble underveis endret, utvidet og til slutt slått sammen i 1999. I 2000 ble hele prosjektet terminert. Så satte man i gang et nytt informasjonssystem som man kalte Prosjekt Golf. Nå sier ikke jeg at det er noe negativt ved Prosjekt Golf. Det jeg ønsker å fokusere på, er denne endeløse rekken av prosjekter og planleggingsprosjekter i Forsvaret.




Riksrevisjonen har gått igjennom denne rekken, og de har avdekket at dette arbeidet helt åpenbart ikke har vært gjort på en effektiv måte. Det levner ingen tvil om at oppfølgingen og planleggingen av disse prosjektene har vært kritikkverdig. For meg er det helt åpenbart at når man står overfor en slik rekke av prosjekter som blir terminert, utvidet, endret, nedlagt, nyopprettet osv., er det et forhold som ikke sikrer en effektiv gjennomføring av dette arbeidet.




Jeg synes det er særlig bekymringsfullt å høre og også få bekreftet at en del av dette skyldes at det har vært uenighet internt i Forsvaret. Dette er forhold som burde vært avklart i forkant, før man kom så langt i disse prosjektene.




I perioden fra og med 1997 til og med første halvdel av 2002 har det blitt disponert 268 mill. kr på disse prosjektene, uten at de er ferdig utviklet eller satt i drift. Det er en ikke ubetydelig sum penger. Jeg tror det er all grunn til å stille spørsmål om hvorvidt en del av disse pengene i det hele tatt kan sies å ha hatt noen nytte, nettopp fordi målene og strategiene stadig er endret, prosjektene er endret, nedlagt, og det er opprettet nye. Jeg tror derfor at saksordføreren har godt belegg for det hun sa, at dette kan anses som sløsing med skattebetalernes midler. Det er bekymringsfullt.




Så hørte vi representanten Martin Engeset, som sa at «det som er spist, er spist». Det kan man si, for dette er åpenbart en slik kost som man ikke kan gjøre noe med i ettertid. Men jeg tror det er helt avgjørende for Forsvaret at man tar dette ad notam, og at man også fra departementets side sørger for at man ikke kommer i slike situasjoner igjen.




