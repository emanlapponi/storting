 Riksrevisjonens undersøkelse tar for seg effektivitet i sykehusene. Det er åpenbart at effektivitet i sykehusene er et veldig viktig forhold, for antallet pasienter som blir behandlet, avhenger av hvor god denne effektiviteten er. Med andre ord vil køene av pasienter som venter på behandling, reduseres raskere jo bedre effektiviteten i sykehusene er. Det er derfor, slik jeg ser det, meget bekymringsverdig at rapporten avdekker at det er såpass store forskjeller som det som er framkommet, i hvordan effektiviteten på de ulike sykehusene er.




Slik jeg synes vi kan lese denne rapporten, er det åpenbart at enkelte sykehus har potensial til å kunne behandle flere pasienter, ved i større grad å fokusere på intern organisering og effektivitet. Førstelinjeansvaret for å organisere det enkelte sykehuset ligger jo selvsagt hos den lokale ledelsen. Det er derfor beklagelig at Riksrevisjonen har avdekket at flere av avdelingslederne for de kirurgiske avdelingene har manglende oversikt over utnyttelsesgraden i de enkelte operasjonsstuene. Etter Fremskrittspartiets syn er det derfor helt sentralt at hensiktsmessig organisering og effektivitet får sterkere fokus. Slik vi også ser det, er finansieringssystemet viktig. Jeg forstod det slik at representanten André Dahl ikke ønsket å diskutere dette i så veldig stor grad, men slik vi ser det, er innsatsbasert finansiering et veldig viktig forhold for å få effektiviteten opp. Det framstår for oss helt åpenbart at jo større grad av innsatsbasert finansiering man har, dess bedre effektivitet vil man få i behandlingen. Dette lar seg forklare ganske enkelt ved at ved denne finansieringsformen vil sykehusets inntekter og dermed mulighetene til pasientbehandling avhenge av hvor mange man faktisk behandler. Det framstår som åpenbart at dette vil fremme effektiviteten og dermed redusere køene av pasienter som venter på behandling. Etter vårt syn er det derfor meget beklagelig at Stortingets flertall under budsjettbehandlingen i 2003 reduserte den innsatsbaserte finansieringsdelen fra 60 pst. til 40 pst. Vi er bekymret for om Stortingets intensjon om reduserte behandlingskøer vil kunne oppnås med det.




Eirin Faldet hadde her overtatt presidentplassen.




 En omsorgsplassering i fosterhjem eller i institusjon er en meget kraftig inngripen i det enkelte barns og i den enkelte families liv. Det er derfor veldig viktig at rammene rundt en slik inngripen må være helt klare, og ikke på noen måte være slik at situasjonen blir verre for det barnet det gjelder, og for den familien som berøres. I løpet av det siste året har man sett en del saker i media som dessverre kan tyde på at dette ikke er tilfellet i alle sammenhenger. I hvert fall synes jeg at et minimum av det man må kunne forvente, er at forvaltningen selv følger de regler som gjelder i slike saker. Dessverre viser denne rapporten at det ikke er tilfellet i altfor stor grad.




Barnevernet i den enkelte kommune har førstelinjeansvaret i denne type spørsmål. Det er derfor meget alvorlig når Riksrevisjonen avdekker at kommunene i stor utstrekning ikke overholder det regelverket som gjelder for området. Regelverket sier klart at det skal utarbeides tiltaksplaner for barn som blir berørt av omsorgsoverdragelse, men hele 28 pst. av kommunene har svart Riksrevisjonen at det ikke alltid gjøres.




Når det gjelder oppfølging av barn som er plassert i fosterhjem eller i institusjon, er situasjonen enda mer alvorlig. Her oppgir hele 50 pst. av kommunene som er med i undersøkelsen, at det foreligger mangelfulle rutiner for kontakt med de barna som er plassert i fosterhjem. For de barna som er plassert i institusjon, er tallet hele 70 pst. I denne sammenhengen er det viktig å understreke at det er staten som har det overordnede ansvaret for at dette fungerer i henhold til regelverket. Det er derfor all grunn til å fokusere ytterligere på det.




Under behandlingen av denne saken avholdt kontrollkomiteen en høring, hvor bl.a. en fylkesmann var deltaker. Fylkesmennene har jo som kjent ansvaret for bl.a. forvaltningstilsyn – med det som har vært fylkeskommunens oppgaver, som nå er overført til staten. I denne høringen kom det åpent fram at tilsynet med barnevernsinstitusjoner hadde blitt en salderingspost. Det er alvorlig at fylkesmannen, hvis oppgave faktisk er å påse at lover, regler og forskrifter blir fulgt, med åpne øyne unnlater å følge bestemmelsene selv. Det er overhodet ikke akseptabelt etter Fremskrittspartiets syn.




Riksrevisjonens rapport avdekker også at det ikke foreligger et godt nok kontrollsystem for de oppgaver barnevernet skal utføre. Dette er på mange måter hele hovedproblemet som synliggjøres gjennom denne rapporten. Som sagt, når fylkesmenn som selv har som oppgave å påse at lover og forskrifter blir fulgt, unnlater å følge disse, blir problemet helt åpenbart. Dette er meget urovekkende med tanke på den betydelige makt som barnevernet har overfor familier og enkeltpersoner som de kommer i kontakt med gjennom sitt arbeid.




Slik som vi i Fremskrittspartiet har vurdert det, er det derfor helt klart at det er grunnlag for å opprette et eget og uavhengig tilsyn som skal påse at regelverket blir fulgt. Et slikt barnevernstilsyn bør både behandle klager på barnevernets arbeidsutførelse og utføre kontroll med barnevernsinstitusjoner. Derfor tar jeg opp forslaget som Fremskrittspartiet har i innstillingen.




Jeg vil også kort avslutningsvis kommentere saksordfører Kjell Engebretsens spørsmål i forhold til et slikt tilsyn. Jeg tror det må bero på en åpenbar misforståelse fra Engebretsens side når det hevdes at dette skal settes ut på en form for entreprise eller konkurranseutsettes. Hele målsettingen med Fremskrittspartiets forslag om å opprette et slikt tilsyn er å øke fokuset på tilsynsoppgavene. Det er ikke snakk om en entreprise, konkurranseutsetting eller effektivisering. Hele motivet og formålet er at arbeidet på dette området skal utføres på en bedre måte. Vi vet også at staten nå har overtatt de oppgavene som fylkeskommunen tidligere hadde. Hvis fylkesmennene skal ha kontrolltilsyn med dette, kan vi komme i en situasjon som med bukken og havresekken. Jeg tror derfor det er et meget godt forslag at man oppretter et uavhengig tilsyn som skal føre kontroll med disse oppgavene.




