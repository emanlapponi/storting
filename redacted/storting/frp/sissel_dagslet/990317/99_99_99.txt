   Jeg tillater meg å stille følgende
spørsmål til utviklings- og menneskerettighetsministeren:

«Ifølge media undergraves
NATOs strategi med å legge massivt press overfor Slobodan
Milosevic ved at sentrale allianseland underhånden gir
forsikringer om at visse tiltak ikke blir iverksatt. Dersom dette
er riktig, vanskeliggjør det i stor grad Kosovo-forhandlingene,
samtidig som det undergraver NATOs stilling.

Hva er ministerens vurdering av denne situasjonen?»

   Jeg takker statsråden for svaret.
 Mener ikke statsråden at tiden nå er inne for
at Norge sier klart ifra?  Skal NATO beholde sin troverdighet, er
det viktig at man ikke bare fremsetter trusler, men også,
om nødvendig, gjennomfører dem.  

I Aftenposten i går fremkom det at
kosovoalbanerne nå har godtatt fredsavtalen samt forpliktet
seg til å underskrive.  Milosevics holdninger, derimot,
er etter min mening helt uklare.  Man kan spørre seg om
han har til hensikt å underskrive noen avtale overhodet.
 Han tar neppe NATOs trusler på alvor.  At det nå er
uenighet innad i NATO, er kjent.  Fra britisk, fransk og tysk hold
er det fremholdt at det folkerettslige grunnlaget for angrep er svekket
i forhold til hva det var i oktober 1998.  Hva mener statsråden
om dette, og hva skal til for at NATO nå gjør
alvor av sine trusler?

  Jeg har stor forståelse for at statsråden
ikke kan svare i regi av utenriksministeren, men jeg synes faktisk
at Regjeringen har en veldig diffus holdning til det som nå skjer.
Jeg mener at vi snart må si klart ifra. Jeg er av den formening
at gjør vi ikke det, står NATOs troverdighet på spill,
føler jeg.

Det å drive med trusler på trusler
på trusler fører sjelden fram, og motparten – i
dette tilfellet – tar da ikke truslene på alvor.

  Jeg tillater meg å stille følgende spørsmål
til utviklings- og menneskerettighetsministeren:

«Ifølge oppslag i Aftenposten
11. mars 1999 vil sterke krefter i EU at organisasjonen skal fremme
en resolusjon som er kritisk til Kina når FNs menneskerettighetskommisjon
innleder sin sesjon senere denne måneden. Dette skjer med
bakgrunn i at det er sterk misnøye med de resultater som
er oppnådd på menneskerettighetsområdet
i Kina.

Hvilke utenrikspolitiske tiltak akter den norske
regjering å iverksette for å markere at menneskerettighetssituasjonen
i Kina er uakseptabel?»

  Jeg takker statsråden for svaret, men
jeg forstår jo nå at Regjeringen ikke har til
hensikt å gå inn og støtte en slik resolusjon,
og at den her vil være svak i sine uttalelser.

Jeg hadde faktisk håpet at Regjeringen
ville markert seg sterkere i synet på bekjempelsen av brudd
på menneskerettighetene i Kina samt tatt initiativ til å fremme eller
støtte en resolusjon med kritikk av Kinas menneskerettighetspolitikk.
Jeg er skuffet over unnfallenheten. Da står ikke Norges
bekjempelsen av brudd på menneskerettighetene til troende.

Jeg sitter dessverre fortsatt igjen med en
følelse av at Regjeringen kan se ut til å være
mer opptatt av miljøvern i Kina enn av å styrke
menneskerettighetene. Jeg håper at statsråden
kan berolige meg med at det ikke er tilfellet.

  Jeg takker for svaret.

Jeg føler meg beroliget, og jeg håper
at Regjeringen tar med seg de signalene som her har kommet. 

