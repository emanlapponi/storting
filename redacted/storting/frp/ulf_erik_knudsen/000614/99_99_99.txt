Fremskrittspartiet har i mange sammenhenger i denne sal snakket varmt om effektiviseringstiltak i offentlig sektor – det være seg omorganisering, konkurranseutsetting eller privatisering. 




Vi i Fremskrittspartiet er som hovedregel svært positive til tiltak som kan effektivisere og bedre ressursutnyttelsen i offentlig virksomhet, ikke bare fordi dette gir muligheter for innsparing av midler, som kan brukes på andre områder, men også fordi omleggingstiltak kan gi en bedre kvalitet for brukerne. 




I denne sak er det foreslått en ganske betydelig omorganisering av virksomheten innenfor statlige voksenopplæringsinstitusjoner. Vi føler oss imidlertid svært usikre på om de foreslåtte tiltakene vil ha en positiv virkning. Det er flere grunner til dette.




Vi ser klare mangler i forhold til grenseoppgangen mellom den foreslåtte nye institusjonen og det nyopprettede Senter for læring og utvikling.




Vi er skeptiske til at når man først skal gjøre en større omorganisering, velger man ikke å løpe linen helt ut ved at man unnlater å sørge for full geografisk samlokalisering. Det er rimelig å tro at både faglige og økonomiske gevinster vil være størst ved en geografisk samlokalisering. 




Statens ressurs- og voksenopplæringssenter, SRV, er en av de berørte institusjonene. Pr. i dag driver denne institusjonen med betydelig undervisningsarbeid. Dette er, som en del av omorganiseringen, foreslått redusert kraftig. Vi er kjent med at en betydelig del av den undervisning som foregår, skjer i forhold til grupper med innvandrerbakgrunn. Vi er svært skeptiske til denne foreslåtte reduksjonen, og frykter at SRVs undervisningstilbud i fremtiden vil bli redusert ytterligere. Vi ønsker å holde undervisningsvolumet på dagens nivå.




For å konkludere: Fremskrittspartiet ser det som viktig at kunnskap og erfaring innenfor forskning og utvikling av voksenopplæring styrkes. Dette er helt sentralt om vi skal lykkes med kompetansereformen. Vi tror imidlertid ikke at den modell som det er lagt opp til i proposisjonen, er en anvendbar modell. 




Vi ber derfor om at presidenten legger opp voteringen på en måte som gjør at vi får lov til å stemme imot forslaget til vedtak. 




