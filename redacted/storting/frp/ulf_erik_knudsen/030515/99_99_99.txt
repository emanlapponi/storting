 Det er kanskje ikke denne saken som avstedkommer mest interesse i dag. Det er i hvert fall veldig tomt i presselosjen. Det må være et eller annet spennende som skjer i dag.




Det er ikke uenighet om at Reisegarantifondets styre gjør en bra jobb og har en rask saksbehandling i forhold til andre land, men Fremskrittspartiets forslag i denne saken går ut på at vi ser det som svært uheldig at en administrerende direktør for et av de største reiseoperatørselskapene sitter i styret for fondet. Vedkommende har dermed innsyn i konkurrentenes budsjetter, planer og omsetning, og selv om vedkommende har en taushetsplikt, er det en åpenbar mulighet for å foreta disposisjoner som gagner egen virksomhet. Vi må være klar over at dette er en veldig tøff bransje. Og selv om man har respekt for taushetsplikten i utgangspunktet, må det i enkelte tilfeller kunne stilles et spørsmål.




Vi ønsker derfor å endre reglene for sammensetningen av Reisegarantifondets styre, slik at det bransjeoppnevnte medlemmet er uavhengig av de konkurrerende selskapene i bransjen.




Jeg forstår ikke helt at komiteen kan si seg enig i merknader som f.eks. at det er viktig at styresammensetning og virkemåte ikke bidrar til at enkelte aktører kan dra fordel av styreverv i fondet, men likevel si nei til vårt forslag.




Med dette vil jeg ta opp vårt forslag, som også er presentert i innstillingen.




