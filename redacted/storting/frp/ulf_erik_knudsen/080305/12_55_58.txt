 Statsråden har selvfølgelig rett når det gjaldt spørsmålsstillingen.
Jeg beklager at jeg er søkk forkjølet og derfor ikke hundre
prosent i form i dag. 

NRK som kulturinstitusjon er i en særstilling,
fordi NRK finansieres gjennom en tvangsinndrevet lisensavgift. Som sådan
må det samfunnet vi er en del av, og som vi på Stortinget representerer,
kunne stille en del krav til NRK - krav som kan uttrykkes så enkelt
som slagordet til NRK: «Noe for alle. Alltid.» Det er altså
360 000 mennesker som har stor glede av dette programmet, og man kan anse
at det å ta vekk programmet, er et brudd med denne policyen. 

Et annet hovedperspektiv som har kommet frem, er viktigheten for norsk
musikk av å ha et slikt program. Er statsråden enig med sin
partifelle, Tove Karoline Knutsen, i at dette er et viktig program? 

