 (ordfører for saken): Hovedmålet for Riksrevisjonens Dokument nr. 3:13 for 2008–2009 har vært å undersøke i hvilken grad Kunnskapsdepartementet ivaretar sitt ansvar for å påse at vi har et barnehagetilbud av høy kvalitet.


Vi som har barn i barnehage, kjenner på disse følelsene hver dag når vi leverer vårt barn til de ansatte i barnehagen: Blir barnas behov ivaretatt, får de en god oppfølging, får de riktig mat, et riktig pedagogisk opplegg, og – ikke minst – er de trygge, osv.?


For det moderne samfunnet der mor og far som oftest er i full jobb, er en god og effektiv barnehagesektor helt essensielt for å få hjulene i samfunnsmaskineriet til å gå rundt. Det var også noe av bakgrunnen da Arbeiderpartiet, SV og Fremskrittspartiet satte seg sammen i første halvdel av dette tiåret og forhandlet frem en avtale som skulle sikre økt utbygging, behovsdekning, lavere priser og likebehandling i sektoren.


Etter hvert har jo alle partier blitt med på dette felles løftet, og det er bra. I åtte år i Stortingets kultur- og familiekomité har jeg hatt gleden av og utfordringen med å jobbe med disse sakene. Det har vært både spennende og interessant.


Som det fremgår av komiteens merknader, er komiteen enig i Riksrevisjonens og Kunnskapsdepartementets oppfatning, at det er flere positive utviklingstrekk i barnehagesektoren. Det er imidlertid også klart at undersøkelsen har avdekket en del svakheter som kan bidra til å svekke oppnåelsen av målet om et barnehagetilbud av høy kvalitet. Det er altså en jobb å gjøre på dette feltet.


For å nevne noen av utfordringene: Noen barnehager har høyt sykefravær og lav grunnbemanning. Én av ti barnehager har for få pedagoger, og det settes av lite ressurser til tiltak for kompetanseheving. Dette var noen eksempler.


Komiteen har imidlertid merket seg tiltakene som er satt i verk for å løse utfordringene.


Vi ser med bekymring på opplysningene om at 23 pst. av barnehagene aldri har hatt tilsyn etter barnehageloven, og komiteen ber departementet sørge for hyppigere tilsynsvirksomhet.


Jeg nevnte innledningsvis at jeg selv har barn i barnehage. For min del og for nesten 50 pst. av andre foreldre i Norge handler dette om en privat barnehage. Vi hadde aldri kunnet nå målet om behovsdekning innen barnehagesektoren uten de private barnehagene. Selv i SV tror jeg man har kommet til den konklusjonen.


Når det er slik at de private barnehagene representerer anslagsvis halvparten av barnehagetilbudet i landet vårt, er det særlig viktig at vi behandler dem på en ordentlig måte. Helt sentralt for disse barnehagene er det at beregningene av tilskudd er riktige, og at tilskuddene kommer til rett tid. På dette feltet har det dessverre vært mange eksempler på feil, forsinkelser og mangler.


Jeg vil avslutte mitt innlegg med å lese fra innstillingens avslutning på dette området og be statsråden spesielt merke seg følgende:


«Komiteen vil, i likhet med Riksrevisjonen, understreke at Kunnskapsdepartementet har et overordnet ansvar for et godt finansieringssystem som er enkelt og oversiktlig og som gir forutsigbarhet for alle som omfattes av dette. Videre ønsker komiteen å påpeke det uheldige med at særlig de private barnehager opplever tilskuddsberegningene som kompliserte og at tildelingene oppfattes som uforutsigbare. Komiteen ser det som viktig at departement og offentlige etater har fokus på å intensivere veiledningen og at man vurderer hvordan regleverket kan gjøres enklere og mer oversiktlig for å sikre at grunnlaget for beregningene kommer klart og tydelig frem.»


Så enkel og så klar er anbefalingen fra komiteen. Med dette legger jeg frem innstillingen, som er enstemmig fra komiteen.


