 Fremskrittspartiet var helt klart blant dem som hadde de største forventningene til statsråd Meyers forgjenger, Victor D. Norman, både når det gjaldt privatisering, når det gjaldt konkurranseutsetting, og når det gjaldt effektivisering og andre tiltak som kunne skjerpe, trimme og strømlinjeforme den offentlige sektor. Vi håpet at vi hadde fått en statsråd som skulle bli et fyrtårn i moderniseringen av offentlig forvaltning.




Vi må kreditere statsråd Norman for å ha tatt noen grep, men i sum synes vi det var langt mellom den profil statsråden hadde før han kom til Stortinget, og det som han etterlevde da han kom i statsrådsstolen.




I våres fikk vi en ny statsråd, som virker både engasjert, motivert og dyktig. I tillegg har departementet fått nytt navn og nye arbeidsoppgaver. Moderniseringsdepartementet skal det nå hete, og man har også frigjort seg fra en del oppgaver man hadde innen arbeidssektoren. Denne konsentrasjonen om oppgaver, det nye navnet og den relativt nye statsråden håper vi bærer bud om handling.




Vi er igjen optimister fra Fremskrittspartiets side. Det er noen som tror at Fremskrittspartiets politikk når det gjelder offentlig forvaltning, kun er privatisering, privatisering, privatisering. Dette er feil. Vi er genuint opptatt av å ha en god forvaltning med kvalitetsverktøy for saksbehandling, og vi er opptatt av at det offentlige skal være en dyktig tilrettelegger for det øvrige samfunnet der dette er fornuftig. Det er også viktig å legge til rette både for enkeltindividene og markedet. Vi er fullstendig klar over at innenfor en del felt må det offentlige være ledende og være en katalysator for utviklingen.




Innen enkelte deler av IKT-sektoren er det slik. Vi blir bekymret når vi leser rapporter som den som tidligere i år kom fra konsulentselskapet Accenture, der Norge falt kraftig på en internasjonal ranking over utviklingen av offentlige elektroniske tjenester – fra en fjerdeplass til en femtendeplass. Dette kan ikke være godt nok. Vi må skjerpe oss. Vi ønsker jo å være et land som ligger i forkant av utviklingen, og vi vet at effektiv bruk av IKT vil gagne både næringsliv og forvaltning. Jeg fremmet derfor denne interpellasjonen der jeg utfordrer statsråden med hensyn til hva han vil gjøre for å bøte på problemet.




Jeg imøteser svaret, men jeg har i media registrert enkelte av statsrådens uttalelser på området. Jeg har registrert statsrådens iver for prosjektet MinSide. Fagfolk jeg har konsultert, mener at den foreslåtte bevilgningen på 8 mill. kr vil være utilstrekkelig. Et spørsmål er om MinSide-prosjektet f.eks. kan tuftes på løsningen i Alt-Inn-prosjektet. Alt-Inn er som kjent en innrapporteringsportal for næringslivet mot offentlige virksomheter. MinSide kan muligens bygges over den samme lesten, som en dialogløsning for privatpersoner mot offentlige virksomheter. Her kan det være penger og tid å spare. Skatteetaten, Statistisk sentralbyrå, Lånekassen, Brønnøysundregistrene og Konkurransetilsynet er alt koblet mot Alt-Inn. De tre førstnevnte er også interessante for privatpersoner. Her dreier det seg kun om å utvikle de rette grensesnittene.




Et annet område Fremskrittspartiet vil ta til orde for, er opprettelsen av en statlig sentral IKT-ledelse, f.eks. en IKT-direktør. Vi trenger en sterk kraft som kan drive frem bruken av IKT i offentlig sektor. I dag er det offentliges bruk av IKT ikke koordinert og derfor lite effektiv. Det er manglende samhandling mellom ulike departementer og ulike etater, og i Kommune-Norge mellom de ulike delene av kommunene. Vi tror det er vanskelig for en statsråd som er politiker, å fylle rollen som IKT-sjef i statssammenheng. Her tror vi det trengs en fagmann, f.eks. en tidligere IKT-leder. Vi tror også at en slik leder vil kunne være en sentral pådriver i den debatten som nødvendigvis må komme i forhold til IKT-utviklingen. Jeg imøteser statsrådens svar og vil komme tilbake senere i debatten.




