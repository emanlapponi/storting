 

(ordfører for saken): 

Som saksordfører føler jeg det riktig å knytte noen korte merknader til denne innstillingen fra familie-, kultur- og administrasjonskomiteen.




I komiteen og i Stortinget er det bred oppslutning om at det arbeidet som gjøres av Datatilsynet og Personvernnemnda, er svært viktig i vårt moderne samfunn. Gjennom den teknologiske utviklingen er personvernet under kontinuerlig press.




Dataregisteret og overvåkningen blir stadig mer omfattende. Mulighetene for å krenke personvernet er i økende grad til stede. I denne sammenheng er Datatilsynet, nemnda og vårt lovverk individets forsvarsverk.




Datatilsynet har på mange måter en vakthundfunksjon. Det som kanskje er viktigst ved tilsynet, er at det er en aktiv deltaker i den offentlige debatt rundt personvernhensyn og teknologiutvikling. Det har stor verdi at tilsynet fremstår som en aktør med perspektiv på personvern, veid opp mot de teknologiske muligheter som finnes.




Det er et behov for trygghet i forhold til kriminalitet i det norske samfunnet. Utviklingen viser en stadig tendens mot økende kriminalitet – og økende alvorlig kriminalitet. Dette gjør at det er lett å ty til løsninger med overvåkning av nett, adgangskontroll og særlig overvåkning med kameraer av butikker, kjøpesentra og offentlige rom.




Når vi bruker disse metodene for å gi trygghet til befolkningen, setter vi samtidig også vårt privatliv under overvåkning. Det er viktig at dette holdes i tømme, og at vi har et klart og bevisst forhold til hvor grensene for overvåkningen skal gå.




Det er et bredt politisk flertall som støtter det arbeidet som tilsyn og nemnd gjør på dette området. Det er også et bredt flertall som sier klart at man må utvise varsomhet i spørsmål om sammenkobling av dataregistre og enkeltforekomster av personopplysninger.




Vi har merket oss at tilsynet ikke har den fulle oversikt over hva som skulle vært meldt inn. Dette er ikke en kritikk av tilsynet, men en naturlig følge av at f.eks. videokontrollen har eksplodert. Jeg er kjent med at tilsynet jobber aktivt med å bøte på dette, og ser frem til de resultater som kommer.




Arbeidet med etterlevelsen av meldeplikten må selvfølgelig fortsette. I denne sammenheng ber en samlet komite departementet vurdere å ta stilling til om dagens sanksjonsmuligheter er tilstrekkelige overfor dem som bryter meldeplikten. Vi forutsetter at dette følges opp av departementet, og at konklusjonene meddeles Stortinget på en egnet måte.




For å konkludere vil jeg si at Datatilsynet har en dobbeltrolle. Man har en rolle som forvalter av det eksisterende regelverket, men også som premissgiver i forhold til den videre utviklingen av debatten om personvern og i forhold til å sette personvern på dagsordenen i media. På dette området gjør man et godt og viktig arbeid, som et samlet storting støtter, og som man håper vil fortsette til beste for enkeltindividet og samfunnet.




Kjell Engebretsen hadde her overtatt presidentplassen.




