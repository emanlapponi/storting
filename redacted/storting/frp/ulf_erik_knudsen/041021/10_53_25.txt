 Jeg registrerer at jeg fikk lite svar på min utfordring når det gjaldt Teknologirådet. Men jeg merket meg at statsråden har mange gode rådgivere rundt seg i disse spørsmålene, og det er jo hyggelig. Teknologirådet har også til oppgave å gi Stortinget noen råd.




Når statsråden snakker om å legge til grunn for offentlige innkjøp av IKT muligheter for samhandling, er det musikk i mine ører. Det er en hovedutfordring som ligger i dette med informasjonsutveksling etater imellom, avdelinger imellom og mellom etater/avdelinger og folket. Det er selvfølgelig også viktig å sørge for konkurranse innen IKT-markedene.




Man kan selvfølgelig spørre seg hvorfor det offentlige skal ha et aktivt forhold til programvarepolitikk og IKT-politikk generelt. Det burde være åpenbart i og med den enorme makt man har. Man er den største kjøperen i markedet, man skal kommunisere både med bedrifter, organisasjoner og befolkning, og man er regulerende myndighet. Slik sett påvirker man fra det offentliges side med sine disposisjoner alle andre brukere og kjøpere i det norske samfunnet.




Jeg skal kanskje være forsiktig med å komme med anbefalinger til statsråden, som åpenbart har mange gode rådgivere, men jeg tror statsråden etter hvert vil konkludere som meg, at man f.eks. i forbindelse med offentlige dokumenter som utvikles eller arkiveres, bør gjøre disse tilgjengelige gjennom formater som alle eller mange kan lese, HTML, XML eller PDF.




Jeg tror statsråden også vil konkludere med en økt offentlig innsats på åpne standarder, for å få økt tilgjengelighet, interoperatibilitet og konkurranse, og at han også vil konkludere med å kjøre pilotprosjekter med åpne kildekoder i forvaltningen. Mitt håp er at vi også skal komme til en situasjon hvor det gjennomgripende innen skole, utdanning og forskning er at vi bruker åpne kildekoder.




Jeg takker for statsrådens betydelige interesse og mange gode perspektiver i denne saken, og ser frem til det videre arbeidet.




