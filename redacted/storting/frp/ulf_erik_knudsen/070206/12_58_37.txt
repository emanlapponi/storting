 Representanten Gunnar Gundersen tar i dag opp en meget interessant problemstilling.




Undertegnede har hatt gleden av å sitte i et kommunalt kulturutvalg i hele tolv år – med ansvaret for tre bad, eller svømmehaller, to helårs innendørs badeanlegg og et stort utendørs. Dette er en krevende øvelse, som mange kommunepolitikere til daglig må bryne seg på. Bad kan være dyre i drift, teknisk utfordrende – og spesielt utfordrende når de begynner å bli gamle. I min hjemkommune var to av de tre badene relativt gamle.




Det er også interessant å se på de rent prinsipielle sider ved denne saken. Er det en offentlig oppgave å eie og drive bad i 2007? For la oss si 80 år siden, i 1927, var svaret trolig ja, for mange hadde ikke bad hjemme, og det var en klar helsegevinst at folk fikk vasket seg innimellom. I 2007 kan jeg strekke meg så langt som å si at det offentlige bør bidra med svømmeopplæring for barn og unge og idrettslig aktivitet, svømming og vanngymnastikk som helsefremmende tiltak overfor syke og eldre som trenger dette.




Det at det offentlige har et ansvar for eller bør bidra til noe, er for Fremskrittspartiet ikke det samme som at det offentlige bør eie og drive et tiltak. Svømmehaller og badeanlegg kan utmerket godt overlates til private driftere, og det offentlige kan kjøpe tid eller subsidiere besøk for de gruppene som trenger det.




Vi har også sett eksempler på at kommunepolitikere ikke er de som er best egnet til å styre denne typen virksomhet. Det å drive en svømmehall eller et badeland er pr. i dag mer enn bare å ha ansvaret for noen garderober og et svømmebasseng. De er ofte tilknyttet SPA-virksomhet, velvære, trening osv. Det er snakk om relativt kompliserte forretningsmodeller.




Når dette er sagt, må jeg si at selvfølgelig er kommunepolitikernes mulighet til å prioritere svømmeopplæring, svømmeidrett og vanngymnastikk som helsetiltak for syke og eldre avhengig av kommunens økonomi. Fremskrittspartiet deler bekymringen for kommuneøkonomien. Vi har derfor foreslått 1,5 milliarder kr mer til kommunene enn det Regjeringen har fått vedtatt. I og med at statsråden var fornøyd med Regjeringens satsing, går jeg ut fra at han ville ha vært svært fornøyd om Fremskrittspartiets forslag hadde vunnet fram i denne saken.




Helt til slutt: Når det gjelder barn og ungdom, er selvfølgelig svømmeopplæring svært viktig i et land som Norge med en lang kystlinje, med fjorder, med elver og med vann rundt omkring i innlandet vårt. Problemet med et høyt antall drukningsulykker er blitt påpekt tidligere i debatten. Dette er selvfølgelig noe som også bekymrer Fremskrittspartiet.




Det offentlige bør ha et våkent øye med svømmeopplæringen for barn og unge. Men jeg kan ikke fri meg fra også å legge vekt på det ansvaret enhver forelder har for å gjøre sitt barn kjent med det å svømme og det å forholde seg til vann. Slik at i tillegg til den innsatsen det offentlige gjør i forbindelse med svømmeopplæring for barn og unge, bør det tas initiativ av foreldrene. Det tror jeg er svært viktig.




Fremskrittspartiet er positivt til å vurdere dette med maksimumsbeløp som ligger i tippefinansieringsordningen. Vi ser også positivt på de signaler som statsråden kommer med, med hensyn til justering av de øvrige ordninger som påvirker kommunenes muligheter på dette området.




