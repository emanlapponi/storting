  I den lokale debatt har det fremkommet uenighet
om hvor forurenset de massene som foreligger
i Fredrikstad og er tenkt flyttet til Dramstadbukta,
er. Man har hatt prøveresultater fra Statens forurensningstilsyn,
fra bedriften og fra Bellona som til dels har vært direkte
motstridende. Det har også vært hevdet
andre resultater fra aksjonsgruppen. I den politiske og
samfunnsmessige debatt om slike saker er det viktig at man har tillit
til de prøvene som tas av Statens forurensningstilsyn.
Hva vil statsråden gjøre for å kunne
sørge for at vi i fremtiden har skikkelig kvalitetssikrede
prøver, slik at vi kan ha en konsensus om de faktiske forhold
i samfunnsdebatten når lokale politiske og sentrale politiske myndigheter
skal ta stilling til sakene?

