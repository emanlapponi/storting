 Jeg tillater meg å stille justisministeren
følgende spørsmål:

«Det vises til artikkel i VG 6. mars
d.å. på side 9. I artikkelen omtales
en kvinnelig drosjesjåfør som i mars 2000 ble
utsatt for grov vold. Den antatte gjerningsmannen er ikke
innbrakt av politiet, og det er mye som tyder på at politiet ikke
har anstrengt seg vesentlig for å finne ham. Politiet
har imidlertid vært svært effektive i arbeidet
med å straffeforfølge sjåføren
for en fartsbot.

Hva synes statsråden om politiets
prioriteringer i denne saken?»

 Jeg takker for svaret. Det er meget hyggelig å høre
at justisministeren garanterer oss at det vil bli foretatt et avhør
i nær fremtid.

Jeg har fulgt denne saken et års tid.
I går var det faktisk tre år siden den kvinnelige
taxisjåføren ble utsatt for denne voldsepisoden.
Det er tre år som har vært preget av mye korrespondanse,
mange møter, flere bytter av etterforsker og flere tips
om hvor gjerningsmannen har vært å påtreffe – også lokale
observasjoner – men minimalt med handling fra politiet.
Man har, som det fremgikk av svaret, ikke fått
brakt ham inn.

Når det gjelder fartsboten, har man
imidlertid vist betydelig grad av handling, med et krav om fengsling.

Mitt spørsmål til statsråden
er om han ser at det for et vanlig enkeltmenneske
som utsettes for en så grov voldsepisode, kan være
vanskelig å skille mellom
politiets handlemåte i disse to sakene.

 Jeg oppfatter at det kan være
vanskelig for enkeltmennesker å se
forskjellen på slike saker. For øvrig kan jeg
opplyse statsråden om at taxisjåføren,
Kirsten Schei, er til stede som tilhører på galleriet
her i dag. Hennes sak er ikke enestående. Den
er tvert imot regelen, og ikke unntaket. Grov voldskriminalitet
og vinningskriminalitet prioriteres ikke. Men kjører man
litt for fort, kommer politiet veldig raskt
i Norge. Jeg har selv opplevd førstehånds grov,
uprovosert vold på Karl Johans gate – kjent
gjerningsmann, saken henlagt av Oslo politikammer.

Det påhviler justisministeren et ansvar
for de prioriteringer som gjøres av politiet. Hva vil ministeren
konkret gjøre for å skjerpe politiets
prioriteringer overfor grov vold?

