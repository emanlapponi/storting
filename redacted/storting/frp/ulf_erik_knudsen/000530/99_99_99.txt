 Fremskrittspartiet var med i flertallet som gikk imot Høyres forslag i Dokument nr. 8:8 for 1999-2000. Vi vil imidlertid understreke at det faglige nivået som lærere med hovedfag, lektorer, representerer, er svært viktig å sikre i skolen; det er viktig å sikre at vi har det nødvendige tilfang av denne typen lærere.




Hvis vi skal klare det, må vi sikre at skolen er en attraktiv arbeidsplass, som disse menneskene ser som et alternativ i forhold til resten av arbeidsmarkedet. I denne sammenhengen har vi mest tro på generelle tiltak som kan gjøre skolen til denne attraktive arbeidsplassen. Vi vil imidlertid ikke kategorisk avvise ethvert spesielt tiltak med tanke på gruppen.




Høyre foreslår en nedkorting av praktisk-pedagogisk utdanning. Det er noe som absolutt bør vurderes. Statsråden peker på tiltak som allerede er igangsatt i forhold til realfag og rekruttering fra denne faggruppen. Det vil vi heller ikke avvise. 




Vi tror imidlertid at det bør påpekes at det er mange grunner til at lærere generelt, lektorer kanskje spesielt, ikke søker seg til skolen. Det kan være at man er skremt over de stadig negative fokuseringene rundt skolen i samfunnsdebatten. Det kan være andre grunner, som f.eks. at man ikke kjenner seg igjen i organisering, innhold, lønns- og personalpolitikk i skolen.




Fremskrittspartiet ønsker å øke skolens attraktivitet som arbeidsplass ved å øke yrkesstoltheten i lærergruppen. Dette vil igjen kunne øke rekrutteringen, tror vi. Fremskrittspartiet tar til orde for en strengere evaluering av virksomheten i skolen og en liberalisering av oppsigelsesvernet. Skolen vil aldri bli en attraktiv arbeidsplass dersom det er slik at hvem som helst kan få jobb i skolen og kan forbli i skolen livet ut.




Vi mener også det må legges til rette for et lønnssystem som motiverer dyktige personer til å søke læreryrket og til å bli i yrket. Tidligere har jeg i denne sal vist til undersøkelser utført av Markeds- og Mediainstituttet, som viser at et flertall av dagens ungdom er negative til å gå inn i yrker der individuell prestasjon og kapasitet ikke premieres. Man må derfor få til et fleksibelt lønnssystem som belønner ekstra innsats og kunnskap. Fremskrittspartiet tror en fri og fleksibel skole med positiv konkurranse vil øke skolens attraktivitet som arbeidsplass. I tillegg må det gjøres de nødvendige korrigeringer, så vi sikrer ro og orden i skolen og gjeninnfører det læreren ser ut til å ha mistet i autoritet.




