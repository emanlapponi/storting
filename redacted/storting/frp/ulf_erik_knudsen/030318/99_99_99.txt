 Da jeg satt i utdanningskomiteen i forrige stortingsperiode og fremmet forslag om overføring av forhandlingsansvaret til kommunene, fikk jeg ikke akkurat noen stormende applaus i denne sal. Forslaget falt med meget klar margin, til tross for støtte bl.a. fra kommunene. Derfor var det med stor glede vi registrerte at Arbeiderpartiet endret sitt syn på saken. Dette var også bakteppet for at Fremskrittspartiet valgte å ta opp igjen Dokument nr. 8-forslaget, som i dag ligger til behandling. Vi ville teste ut om Arbeiderpartiets meningsskifte stod til troende.




Så skjedde noe som endret saken radikalt, nemlig vedtaket i Regjeringen – et modig og godt vedtak, som naturlig nok skapte reaksjoner. Jeg registrerer at Arbeiderpartiet og SV i innstillingen mener at det burde vært gjort på en annen måte. Det er jeg uenig i. Hvis vi hadde lagt dette ut til en lang utredningsprosess, er jeg redd det hadde rent ut i sanden. Det måtte skjæres igjennom.




Det hadde vært å håpe at den sittende regjering hadde vist den samme handlekraft i andre saker, f.eks. i kriminalpolitikken og asylpolitikken, hvor man viser seg nærmest handlingslammet.




Dette er et gledelig vedtak som går i riktig retning. Det må være klart at det har vært en klar brist i logikken at lærerne har forhandlet med staten, men fått sin lønn fra kommunene. Vi håper at utviklingen får gå i retning av enda mer desentralisering, hvor lærerne forhandler med den enkelte kommune og etter hvert med den enkelte skole. Fremskrittspartiets mål er en individuell lønnsfastsettelse ut fra kvalifikasjoner, innsats og resultat.




Øyvind Halleraker hadde her overtatt presidentplassen.




