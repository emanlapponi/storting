 Jeg er så heldig å bo sammen med kone og barn. Men jeg har også i lange perioder i mitt liv bodd som singel. Jeg er fullstendig klar over at det er tøft å få endene til å møtes, spesielt hvis man i en slik sammenheng har en lav eller middels lønn. Da jeg bodde som singel, jobbet jeg som saksbehandler i offentlig sektor – ikke akkurat et veldig godt betalt yrke. Det er klart at det er krevende økonomisk å holde hus, leilighet, bilavgifter, NRK-avgifter og avgifter til husholdningsavfall, som jo er basert på tre–fire personers husholdninger. 




Det er et sted mellom 800 000 og 900 000 aleneboende i Norge. Fire av ti husstander består av én person. Likevel handler samfunnsdebatten stort sett om familiehusholdningene. Enslige er ingen ensartet gruppe. Det finnes enslige som er både eldre, unge, aleneforeldre, rike og fattige, som det er blitt påpekt i denne debatten. Frem til 1970-tallet var det vanlig at familiene klarte seg på én inntekt. I dag jobber gjerne begge foreldrene, i tillegg til at barnefamilier årlig blir tilgodesett med milliarder over statsbudsjettet. 




Økonomien betyr mye i hverdagen, og Fremskrittspartiet gir i sine budsjettforslag store skattelettelser, samtidig som vi mener at offentlige tjenester som stat og kommune tilbyr, ikke skal koste mer enn hva de koster å produsere. Dette betyr at mange offentlige og kommunale avgifter og gebyrer skal settes ned, mener Fremskrittspartiet. Vi ønsker bl.a. å redusere bilavgifter, dokumentavgifter, og strømavgifter. Vi har foreslått å redusere matmomsen, noe som vi fikk gjennomslag for i forrige stortingsperiode, med en reduksjon til 11 pst., men som regjeringen Stoltenberg økte til 14 pst. da den kom til makten. 




Fremskrittspartiet vil avskaffe NRK-lisensen og senke egenandelstaket for medisiner. Disse skatte- og avgiftsforslagene vil ha stor betydning for den ensliges økonomi, sammen med de generelle skatte- og avgiftskuttene Fremskrittspartiet foreslår. 




Statistisk sentralbyrå har flere år på rad vurdert effekten på norsk økonomi med utgangspunkt i Fremskrittspartiets forslag til statsbudsjett. Vurderingene konkluderer entydig med at det vil bli lavere rente enn med Regjeringens opplegg, og dette vil selvfølgelig også slå positivt ut for de enslige. 




Hvis vi ser på den rød-grønne regjering, mener vi at den bærer sten til byrden når det gjelder enslige. Man har altså økt merverdiavgiften på mat, og man har økt andre avgifter, noe som har ført til strammere økonomi for landets enslige. Man opprettholder også strenge bo- og byggebegrensninger, som gjør at få nye boliger blir bygd, og at prisene på boliger, særlig i pressområder, vokser hvert eneste år. Et eksempel på dette er bl.a. de reguleringer som man nylig har innført når det gjelder Oslo-området. 




Det er også et faktum at Regjeringen ikke har endret pensjonsreglene som holder mange enslige pensjonister under fattigdomsgrensen. Fremskrittspartiet vil at det totale skatte- og avgiftstrykket skal ned. Dette vil gi enslige en romsligere økonomi. Vi ønsker å redusere bilavgifter og andre avgifter, og vi ønsker at offentlige gebyrer skal kjøres i langt strammere tøyler enn det gjøres i dag. Vi ønsker også å liberalisere lovverket for å legge til rette for mer boligbygging, noe som vil skaffe flere boliger og føre til leie- og eiendomspriser som det vil være mulig å leve med også for enslige. 




For øvrig vil Fremskrittspartiet endre pensjonssystemet, slik at minstepensjonen kommer opp på et mer verdig nivå enn det det er pr. i dag. Vi vil også endre reglene, slik at enker og enkemenn som ikke har opparbeidet sin egen pensjon, skal kunne overta sin ektefelles pensjon. 




