 Jeg tillater meg å stille følgende
spørsmål til justisministeren:

«Det vises til artikler i avisene
Drammens Tidende og VG 24. april 2003. I artiklene omtales en kvinnelig
drosjesjåfør som i mars 2000 ble utsatt for grov
vold der gjerningsmannen pr. i dag ikke er «bak
lås og slå». Politiet
har nå imidlertid på en brutal måte
innbrakt kvinnen for en fartsbot.

Hva synes statsråden om politiets
fremgangsmåte da man hentet inn kvinnen, og mener
statsråden at politiet har fulgt opp
hans signaler til Stortinget i denne saken?»

 Jeg vil takke for svaret.

Jeg oppfatter at det er en divergens mellom
justisministerens beskrivelse av det som skjedde på Bragernes torg
den 24. april, og de vitnebeskrivelser og avisoppslag som
jeg har lest og fått.

Den 24. april ble altså drosjesjåføren
Kirsten Schei lagt i jern på Bragernes torg i Drammen foran øynene
på måpende taxikollegaer og publikum. Hun ble
dratt ut av bilen av fire politifolk – to av
politifolkene var i sivil, men nektet likevel å legitimere
seg.

Kirsten Schei er til stede her i dag. Hun er
en dame på 1,66 m og veier 48 kg – altså en
meget spedlemmet liten dame. I tillegg vet politiet
meget godt at hun har en alvorlig ryggskade etter voldsepisoden
for tre år siden. Hun slo opp denne ryggskaden som følge
av politiets brutale behandling. For øvrig er hun også så spedlemmet og
liten av vekst at håndjernene falt av i politibilen.

Jeg spør justisministeren om han synes
at politiets handlekraft i denne saken er god,
og at dette er måten å behandle voldsofre
på.

 For å ta tak i dette siste, så deler
jeg det synet statsråden gir uttrykk for. Etter
det jeg har fått opplyst, skal avhøret ha skjedd
den 31. mars. Likevel er det først denne uken
at Scheis advokat har fått den informasjonen han har krav
på umiddelbart etter avhøret, og avhøret
har da blitt kjent gjennom pressen. Bakgrunnen skal i henhold til
etterforskeren ha vært at det har vært påske – ved
Drammen politistasjon har
man altså påskeferie fra 31. mars til 28. april.
Med slike påskeferier er det ikke rart
at man ved dette kammeret har en av landets laveste oppklaringsprosenter.
Vi har også lest i lokalavisen om opprør
blant tjenestemennene ved kammeret.

Hva vil statsråden gjøre
for å rydde opp i forholdene ved ledelsen av kammeret i
Drammen, og hvordan reagerer han på påskeferie
i én måned ved et politikammer?

