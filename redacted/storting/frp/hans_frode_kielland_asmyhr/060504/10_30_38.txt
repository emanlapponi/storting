 Interpellanten tar opp et viktig spørsmål. Men spørsmålet er om interpellantens utgangspunkt for debatten er riktig og godt nok.




Vi er alle enige om at design er et helt avgjørende element for at næringslivet skal kunne ha suksess og for at våre bedrifter skal kunne overleve i den internasjonale konkurransen.




Design former produktene, det gjør produktene spennende og innbydende, og det skaper følelser og reaksjoner som er både positive og negative.




Design er rett og slett en av hovedbegrunnelsene for at vi som forbrukere eller ansvarlige for innkjøp i offentlig eller privat sektor kjøper produktet.




Når et produkt som vi har fra før, endrer design, men ikke funksjonalitet, anskaffer vi oss produktet på nytt fordi vi liker det nye designet. Dette viser hvor viktig design er for de valg vi gjør som forbrukere.




Når jeg innledningsvis kritiserte interpellanten for å ta et feil utgangspunkt i interpellasjonen, er det fordi det legges vekt på hva offentlige ordninger kan gjøre for å styrke norsk design. Regjeringen skal utrede en næringsrettet designpakke. Spørsmålet er hva en slik pakke skal inneholde og hvor det offentlige kommer inn i en slik strategi. Vi vil advare mot at offentlige etater og Næringsdepartementet skal lage en nasjonal designplan som tar for seg hvordan norsk design skal være og hvordan norske bedrifter skal arbeide med design. For er det et område som hører til i den private sfære, og som utgjør det grunnleggende konkurranseelement mellom bedriftene, så er det hvordan produktet utformes og hvordan designen skal være. Offentlige virkemidler eller råd kan ikke gå inn og ta denne rollen fra bedriftene eller røre ved dette elementet i den grunnleggende konkurransen mellom bedriftene. Da vil vi ta fra bedriftene et av de mest grunnleggende elementene som de kan benytte seg av i konkurransen.




Vi vet at den sittende regjeringen ønsker å gå aktivt inn og regulere næringslivet på alle mulige, tenkelige måter. Vil en nasjonal designstrategi nå være det nye innen reguleringsiveren? Det er grunn til å spørre om vi virkelig trenger en næringsrettet designpakke.




Næringslivet er svært opptatt av design og bruker det som et av sine fremste konkurransevirkemidler. Dette ser vi hver dag ved at nye produkter blir introdusert på markedet. Design møter oss direkte i alle de valg vi som forbrukere gjør. Næringslivet er opptatt av design og benytter design til bl.a. å konkurrere med hverandre.




Det som det offentlige kan bidra med, er midler til forskning og utvikling, enten gjennom Forskningsrådet, Innovasjon Norge eller gjennom fond med såkornmidler. Design kan være et viktig element som kan utløse slike midler fra det offentlige, men utviklingen av design skal foregå i den enkelte bedrift eller i samarbeid mellom bedrifter som ønsker å finne løsninger på en felles utfordring. Å tilby utdanning innen design er også viktig.




Næringslivet benytter allerede design som et strategisk virkemiddel i sitt daglige arbeid med å befeste sin posisjon i markedet. Etter min oppfatning peker interpellanten på en rekke åpenbare sammenhenger når det gjelder forholdet mellom design, innovasjon og salg av produkter i markedet.




Som statsråden sa i sitt innlegg: Design lønner seg. Det er blitt påpekt fra flere talere at undersøkelser viser at næringslivslederne – åtte av ti, blir det sagt – mener at design er viktig for lønnsomheten.




Regjeringen har også nå varslet at de skulle lansere en designpakke før sommerferien. Jeg hadde trodd at Regjeringen ville benytte denne interpellasjonsdebatten til å komme med noen tydeligere signaler om hva en slik designpakke skal inneholde, og at man kanskje ville ha benyttet denne debatten til å lansere pakken.




Statsråden og interpellanten viser til klare eksempler på at næringslivet benytter seg av design i sitt arbeid i dag. Design må utvikles på næringslivets premisser.




Jeg er etter interpellantens innlegg og statsrådens svar ikke blitt noe særlig klokere i forhold til hva Regjeringen vil gjøre på designområdet. Det er etter min oppfatning en rekke selvfølgeligheter som er blitt nevnt, uten nevneverdig innhold. Jeg vil også vise til statsrådens kronikk i Nationen i dag, som også bekrefter dette.




