 La meg først arrestere representanten Gunvor Eldegard, som fra Stortingets talerstol hevder at Regjeringens statsbudsjett er tilpasset den noe kritiske situasjonen vi er i nå. Det medfører ikke riktighet, fordi budsjettet ble utarbeidet i en tid hvor man ikke forutså denne krisen slik den har slått ut nå. 




La meg også gi skryt til NHO for å legge frem konkurransebarometeret hvert år. Det er et svært nyttig dokument for det norske samfunnet å ha. Det er også viktig for oss som næringskomité og politikere å kunne følge denne utviklingen hvert eneste år. Da er det beklagelig å registrere at Norge nå taper på område etter område i forhold til å være et attraktivt næringslivsland. Er det noe Norge trenger å være, som et lite land, så er det å være konkurransedyktig i forhold til våre viktigste handelspartnere. Det er også av avgjørende viktighet nå, når vi er i en svært utfordrende tid, en nedgangstid, hvor det er varslet permitteringer og oppsigelser i svært mange bedrifter. Det vil heller ikke ta lang tid før antallet konkurser antakeligvis øker dramatisk. Derfor må Norge nå ta mål av seg til å være på pallen som et godt næringslivsland i verden. Vi bør vinne VM i næringspolitikk, og det har vi alle muligheter til å gjøre. Vi er et land som har alle muligheter til å gi næringslivet de beste rammebetingelser. Vi har mulighet for å kutte i byråkratiet og lage et enkelt regelverk. Vi har en rygg som gjør at vi kan gi lave skatter og avgifter, og vi kan ligge i verdenstoppen når det gjelder samferdsel, utdanning, forskning og nyskaping. Derfor er det beklagelig å se at vi taper terreng. 




I stedet for å være et land som er attraktivt og tiltrekker seg næringsliv, har Norge blitt et land hvor flere og flere bedrifter og eiere diskuterer om de skal flytte fra Norge. Det er beklagelig. 




Interpellanten var inne på et interessant tema: I forbindelse med valgkampen i 2005, og for så vidt også i forrige stortingsperiode, stod Arbeiderpartiet på barrikadene for at det skulle føres en aktiv næringspolitikk. Det er jeg helt enig i. Det er Fremskrittspartiet enig i. Vi må føre en mye mer aktiv næringspolitikk. Men spørsmålet er jo: Hvor er det blitt av denne aktive næringspolitikken? Hva innebærer Arbeiderpartiets «aktive næringspolitikk»? 




Valgkamp er én ting, men Regjeringen bør også bedømmes etter hva den gjør. Resultatet er etter min oppfatning nedslående. Det første er at i Regjeringen mangler det en klar og tydelig talsmann for næringslivet. Vi ser at Næringsdepartementet på mange måter har blitt et slags oppsamlingsheat for statsråder – vi har nå hatt tre forskjellige statsråder der i løpet av tre år. Det er klart at det ikke skaper noen klar, tydelig talsmann som næringslivet kan lene seg på, en sterk, tydelig talsmann som tar de andre statsrådene i øra og forteller dem at de må tenke på næringslivets utfordringer i utformingen av politikken på sine områder. 




Så er det et faktum at næringskomiteen har fått svært få saker fra Regjeringen. Statsråden og representanten Eldegard pekte på disse handlingsplanene som Regjeringen har fremmet. Det er handlingsplaner innenfor det maritime, innenfor reiselivet og innenfor regelverk. Men man har på en måte ekskludert Stortinget fra å være med i behandlingen av disse viktige dokumentene. Man burde ha fremmet saker for Stortinget for å få en klar og tydelig debatt, og også fått et mandat fra Stortinget for å prøve å få en samlet regjering og opposisjon bak de punktene som Regjeringen står for. Det er beklagelig at det ikke har vært et ønske fra Regjeringen. 




