 Når man hører på denne debatten, skulle man tro at det er en del av talerne som ikke har fått med seg den enorme utviklingen som har vært i det norske landbruket – fra en situasjon der nesten alle var bønder, til en situasjon der nesten ingen er bønder, og der det kommer til å bli betydelig færre. Det som er det norske landbrukets store utfordring i dag, er, som en del sier, mangel på kapital og at landbruket i dag mister de aller beste. Det er selvfølgelig de som har ressurser, ressurser til å ta seg utdanning og som ønsker å satse på næringer der utbyttet er større enn i landbruket, som velger bort landbruket i dag. Det er et problem for landbruket. At eiendomsforholdene i landbruket er så lukket som de er i dag, gjør at annen kapital ikke blir investert i landbruket, men heller investert andre steder. 




Frykten for kapitalen er tydeligvis stor i landbruket. Man tror liksom at bare man løser litt opp på eiendomsforholdene i landbruket, vil kapitalsterke – som man kaller dem – reise rundt og kjøpe opp alle landbrukseiendommer. Det er med respekt å melde tøv, fordi det forutsetter at alle som eier landbrukseiendommer, vil selge landbrukseiendommene sine. Man skulle da tro at de som har penger og kapital, vil finne landbruket interessant, og vil investere alt de eier og har av kapital i det. Det er ikke riktig. 




Jeg synes også det er bra at representanten Ola Borten Moe er så tydelig som han er, og at han – som en av de unge og fremadstormende i Senterpartiet – har en annen holdning til dette enn de eldre og konservative i Senterpartiet. Det synes jeg er positivt, og jeg tror det vil føre til en annen holdning i Senterpartiet framover. Jeg skjønner at det er mange ideologiske sperrer som står og stenger her. 




Nå skal statsråden ha sitt siste innlegg i debatten, og jeg håper da han kan svare på de spørsmålene som jeg virkelig har stilt i denne interpellasjonen, for han har ikke gjort det så langt. Senterpartiet ser jo på bønder som en svak gruppe, en gruppe som skal ha velmenende politikere til å regulere alt for seg. Vi ser hvordan utviklingen har vært, og den har ikke vært til landbrukets beste. 




