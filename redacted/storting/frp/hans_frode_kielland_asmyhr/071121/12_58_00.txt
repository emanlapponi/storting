  Jeg er på ingen måte
fornøyd med svaret fra statsråden.

Som det står i spørsmålet,
har Jernbaneverket og NSB gjort endringer som har gitt passasjerer
på Eidsvollsbanen et betydelig dårligere tilbud
i det siste halve året. Det synes jeg er beklagelig, fordi
dette er det området i landet som vokser sterkest. Det
er flere kommuner i det området som har over 3 pst. vekst
i året, og det betyr at kapasiteten på jernbanen
nå ikke henger med i det hele tatt.

Jeg har også tidligere tatt
opp med statsråden muligheten for at pendlere kan få benytte
seg av Flytogets tilbud, noe som er etterspurt hos pendlerne. Derfor
synes jeg at statsråden bør svare klarere på om
hun vil bidra til et bedre tilbud.

