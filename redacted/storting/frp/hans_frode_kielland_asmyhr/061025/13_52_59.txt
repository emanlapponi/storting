  Jeg må si at jeg er svært
skuffet over svaret, for i statsrådens svar er det ingenting
som tyder på at han på noen måte
tar kritikk i forhold til det gjeldende systemet. Det er klart at det
kan stilles store spørsmål ved om det er likebehandling
i dette markedet når både Q-Meieriene
og Synnøve Finden har funnet det formålstjenlig å stevne
staten for retten.

Det er bra at statsråden ønsker å opprettholde
etterkontrollstystemet. Vi ser også på det
som et svært viktig system for å sikre
at de private aktørene her blir likebehandlet.

Jeg merket meg likevel det statsråden
uttalte til VG i går:

«Landbruksministeren sier
han oppfatter den økonomiske situasjonen i Q-Meieriene
som alvorlig.

Det er beklagelig, men ingen av de tre store
aktørene, Tine, Synnøve Finden og Q-Meieriene,
er fornøyd med dagens situasjon.»

Når ingen av aktørene i dette
markedet er fornøyd med situasjonen, forstår
statsråden at det er behov for endringer og en grundig
gjennomgang av hele systemet?

