 Etter å ha høyrt statsråden i to interpellasjonsdebattar i dag slår det meg at drømmescenarioet for denne statsråden må vere å verte kommunal- og regionalminister – for heile fokuset ligg jo på fylkeskommunen som system og institusjon – framfor faktisk å vere mest oppteken av studentane som treng desse utdanningane, og av næringslivet som treng desse utdanna studentane. For meg er det eit paradoks. 




Samtidig er det grunn til å merke seg at interpellanten, som i dag er oppteken av at finansieringssystema skal vere optimale for fagskulane, var heilt overtydd om at vi var på rett veg, og at det var berre å stå løpet ut, då vi på fredag diskuterte dei maritime utdanningane. Det viser anten at ei helg er veldig lang tid viss du er SV-ar, eller at ein kanskje ikkje er så fornøgd som ein gav uttrykk for på fredag. Viss det siste er tilfellet, er eg glad for det, men då burde ein ha vore tydelegare på det då vi diskuterte ein av dei aller viktigaste utdanningane i framtida. 




Så er det slik at finansieringssystemet innanfor dagens modell – viss ein vel å legge seg på denne – også har openberre svakheiter. Eg var bl.a. inne på det under innlegget mitt på fredag om dei maritime utdanningane. Når ein satsar på å rekruttere stadig fleire studentar inn til dei maritime utdanningane, men vel å finansiere utdanningstilbodet på fagskulane basert på søkjartal to år tilbake i tid, så ligg det her ei automatisk underfinansiering som hindrar fylkeskommunens moglegheit til å drive eigne fagskular, men som også hindrar dei privates moglegheit til å ta opp fleire studentar og få det finansiert. Dette viser at diskusjonen vi hadde fredag, og diskusjonen vi har i dag, er like gode og like nødvendige. Spørsmålet er om interpellanten i større grad enn på fredag er einig med oss i dag. 




Og då er spørsmålet også til statsråden: Kva tid skal ein faktisk avklare at det er nødvendig å finansiere dei studieplassane som ein no får auka studenttal til? Auka studieplassar krev meir finansiering. Då må statsråden f.eks., så lenge ho vel å halde seg til dagens finansieringsmodell, velje å finansiere utdanningane etter siste kjende søkjartal i staden for å finansiere etter søkjartal to år tilbake i tid. 




Ei konkret utfordring til statsråden er om ho no på bakgrunn av denne interpellasjonen vil gjere slike vurderingar, slik at vi kan bruke dei auka søkjartala – f.eks. til den maritime utdanninga – til faktisk å ta fleire inn i utdanningstilbodet. 




Det er ingen tvil om at for Framstegspartiet, og for fleire av dei andre i opposisjonen, er dét subsidiær politikk. Eg trur at finansieringsmodellen i dag viser heilt eintydig at det hadde vore langt betre om staten tok ansvaret for fagskulane, på lik linje med all anna tertiærutdanning, og finansierte studieplassane direkte, på lik linje med anna høgskuleutdanning. 




Eg trur ikkje regjeringa kjem dit i dag heller, sjølv om eg gjerne skulle ønskje det. Men derfor er det avgjerande at ein no ikkje berre går inn i ein teknisk diskusjon om korleis fylkeskommunen som institusjon best mogleg kan vareta fagskulane si rolle, men også at statsråden tek sin del av ansvaret gjennom finansieringssystemet – anten det går direkte til institusjonane som driv utdanningstilbodet, eller det går til fylkeskommunen. Uavhengig av modell sit nøkkelen fast i lomma på statsråden, som kan vere med og løyse desse utfordringane, men som hittil har valt ikkje å gjere det. Derfor er utfordringa hermed overlevert, og eg forventar at statsråden i større grad enn på fredag faktisk svarer på dei utfordringane ho vert gitt. 




