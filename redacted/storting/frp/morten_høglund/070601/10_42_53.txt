 Jeg passet på, i mitt innlegg, å understreke at vi for tiden ikke ser behovet for denne kvinneorganisasjonen, men skjer det den type endringer som her skisseres, med sammenslåinger osv., er vi selvfølgelig villige til å revurdere det. Dessverre er det ikke det historien er preget av. I kompromissets navn kommer gjerne de nye organisasjonene – og så blir de gamle værende. Det er mange grunner til det, men jeg skal ikke komme inn på det.




Nå var ikke dette en bred FN-debatt, den hadde et mer avgrenset område. Utenriksministeren skal være trygg på at når vi er ute og reiser – i hvert fall i de møtene jeg har vært med på, hvor også representanten Jensen har vært med – har vi i vår spørsmålsform fremført kritikk og tatt opp kritiske spørsmål. Det vil vi fortsette å gjøre. Det er ikke forbeholdt bare den hjemlige norske presse, men vi synes det er en meget interessant diskusjon å ta med oss når vi reiser rundt og møter FN. Det er sammenheng mellom det vi sier ett sted, og det vi sier et annet sted.




Jeg understreket at vi er enige om veldig mye, f.eks. om Norges innfallsvinkel til dette, og vår kritikk av FN må ikke ta vekk det perspektivet at vi står sammen om veldig mange viktige verdier og det konkrete arbeidet. Samtidig tror vi at det noen ganger er viktig å sette ting i perspektiv og virkelig prøve å dytte på noe for å få fremgang – for FNs skyld og for verdenssamfunnets skyld. Hvis vi bare lar ting skure og gå, aksepterer det og sier at ja, ja, det må jo være slik, er jeg redd vi kan havne i en situasjon hvor vi får et FN vi ikke er tjent med.




Som jeg også sa i mitt innlegg: Hvilken innfallsvinkel vi velger til reformarbeidet i FN, er krevende og vanskelig. Vi har sagt at vi kanskje bør være noe mer tilbakeholdne med den pengestøtten vi gir, for nettopp å presse FN i en reformvennlig retning. Jeg innrømmer gjerne at det her er mange dilemmaer.




Jeg deler også mange av de perspektivene som representanten Østby trekker frem. Det er dilemmaer, det er utfordringer, og det er vanskelig å få dette «teamet», som representanten Trettebergstuen snakket om, til å fungere best mulig. Det er ikke enkelt, det er en utfordring. Vi velger en noe annen tilnærming til noen av disse problemstillingene enn det Regjeringen og utenriksministeren gjør, men jeg tror vi vil det samme.




