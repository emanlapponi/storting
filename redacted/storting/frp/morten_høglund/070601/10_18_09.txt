 Det har vært sagt mye godt både av saksordføreren og av representanten Anette Trettebergstuen. Jeg skal ikke dra det helhetsperspektivet som de trakk opp. Dette er ikke nødvendigvis en invitasjon til å se på alle forhold ved FN, men jeg vil benytte anledningen til å ta opp en del ting som har skjedd.




Jeg er veldig enig med saksordføreren når hun sier at det er en utfordring å få FN til å fungere. Vi er alle avhengige av at FN fungerer optimalt og best mulig. Representanten Trettebergstuen var også innom det. Derfor er vi også enige om at det er et reformbehov. Det å bringe de reformene fremover, som jeg tror de fleste ser behovet for, er noe av utfordringen. Innfallsvinkelen til hvordan vi skal få det til, blir viktig.




Vi står sammen med de øvrige partiene i de aller fleste merknadene. Jeg synes at det meste av det som skjer i FN – jeg vil benytte anledningen til å si det – er positivt, det er viktig, og det er et godt arbeid. Vi må allikevel fra tid til annen benytte anledningen til å ta opp problemer og utfordringer som vi må tørre å fokusere på for å få et bedre FN. For å få FN til å bli det redskapet vi trenger i verdenssamfunnet, må vi tørre å fokusere på problemene.




En av merknadene vi ikke er med på denne gangen, er at vi på det nåværende tidspunkt trenger en egen kvinneorganisasjon. Vi er helt enig i problemstillingen knyttet til kjønnsperspektivet, likestillingsproblematikken og kvinners rolle i mange land, som er av en helt annen karakter enn det vi gjerne skulle ha sett. Men om en egen organisasjon løser de utfordringene, er vi usikre på. FN er vel ikke først og fremst kjent for mangel på organisasjoner, kanskje snarere det motsatte.




Vi skulle gjerne i en slik sammenheng trukket opp en helhetsdebatt, diskutert og sett på følgende: Er det noen organisasjoner vi kan slå sammen? Er det noe vi kan legge ned? Er det noen som kan spisse sine oppgaver mer, osv.? Vi ser altfor ofte at man legger til nye ting, og det blir mye overlapping. Vi er svært usikre på om det skaper det mest effektive FN. Siden vi er midt oppe i en reformdiskusjon, tror vi ikke det er veien å gå å foreslå nye organisasjoner, men at tematikken er viktig, og at den må komme sterkere inn på FNs agenda, er vi enige om. Vi tror at det er en bedre måte å adressere problemene på.




Selv om det jeg nå skal si, ikke nødvendigvis angår den 61. ordinære generalforsamling, vil jeg likevel få kommentere at Zimbabwe ble valgt til å lede kommisjonen som skal jobbe med bærekraftig utvikling. Det i seg selv viser noe av problemet vi har med å gjøre, og er en utfordring for verdenssamfunnet. Hvordan løser vi slike problemstillinger? Hvordan møter vi dem? Hvordan tar vi tak i det arbeidet som Zimbabwe skal lede, og som er viktig? Hvordan forholder vi oss til Zimbabwe i en slik situasjon? Hvordan kan vi havne i en slik situasjon at et land som nærmest er en parodi, blir valgt til å lede et slikt viktig arbeid?




Vi får ta med oss det gledelige at Hviterussland ikke fikk en plass i Menneskerettighetsrådet.




