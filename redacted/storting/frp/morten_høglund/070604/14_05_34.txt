 

(ordfører for saken): 

Det er en glede, nok en gang, å kunne legge frem en enstemmig innstilling fra utenrikskomiteen om ratifikasjon av en frihandelsavtale – denne gang med Egypt. Den generelle konklusjon jeg vil trekke av denne innstillingen, er at frihandelsavtaler har bred støtte på Stortinget og i det politiske landskapet i Norge.




Det man også erfaringsmessig har sett, jeg skal ikke dvele lenge ved det, er at ved å få slike frihandelsavtaler på plass bidrar man til en merhandel mellom EFTA-statene og den stat vi får på plass avtale med – i dette tilfellet håper vi på noe tilsvarende med Egypt.




En kan si mye om avtalens innhold – jeg skal ikke gå inn på det – men jeg bare konstaterer at avtalen danner et godt grunnlag for og har et utviklingspotensial til å bli bredere og inkludere andre temaer.




EFTAs ministermøte senere denne måneden i Vaduz i Liechtenstein skal drøfte videre perspektiver for frihandelsavtaler fremover. Det er mange interessante land, så vidt jeg vet, som nå ligger på arbeidslisten til EFTA – til Norge, til Sveits, til Island og til Liechtenstein. Jeg har noen ganger vært forbauset over at vi ikke har nok trykk på dette, men jeg erkjenner at det er en balanse. WTO-forhandlingene har hovedprioritet i Norge. Det tror jeg alle står bak, men at vi også utnytter det vinduet som til ulike tider er der for frihandelsavtaler, er viktig, og at vi søker å få slike på plass med de viktigste handelspartnerne våre.




Jeg er glad for at Regjeringen har signalisert at dette nå er viktig. En utfordring her er jo at ansvaret for frihandelsavtaler ligger under Nærings- og handelsdepartementet. Derfor vil jeg oppfordre utenriksministeren – og Utenriksdepartementet – til gi Nærings- og handelsdepartementet den nødvendige politiske «backing», slik at man der får de nødvendige armslag og ressurser for å kunne drive prosessene, for det er krevende prosesser.




Når det gjelder noen av de landene man nå ser på, f.eks. India og Kina, vil det der være tunge utfordrende oppgaver som nok vil kreve store ressurser, men som kan gi veldig interessante resultater for norsk næringsliv i en fase hvor vi dessverre registrerer at Doha-rundens mulighet for å lykkes, i hvert fall i et kortsiktig perspektiv, ikke er videre god.




