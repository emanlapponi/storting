 (ordfører for saken): Vi har i løpet av våren hatt en debatt knyttet til bl.a. Europaparlamentets rolle og noen saker som har vært utfordrende for Norge.


Utenrikskomiteen har i sine merknader understreket viktigheten av kontakten mot Europaparlamentet og pekt på at denne delegasjonen ivaretar et formalisert samarbeid hvor man møter representanter fra Europaparlamentet på jevnlig basis. Vi har pekt på at dette kan være et virkemiddel for å øve innflytelse og påvirkning. Jeg ønsket å understreke det også fra talerstolen, fordi dette er viktig, og det blir antakelig bare viktigere fremover. Derfor foregår det også nå et arbeid på Stortinget for å se på denne delegasjonens sammensetning fremover. Jeg tror også det er viktig at flere på Stortinget blir kjent med det arbeidet som denne delegasjonen gjør, og at man således kan knytte arbeidet enda tettere til det eksisterende arbeidet på Stortinget, noe som for øvrig er et problem med alle slike delegasjoner.


Jeg vil også gi honnør til delegasjonens leder, som jeg vet har håndtert denne delegasjonen på en utmerket måte.


