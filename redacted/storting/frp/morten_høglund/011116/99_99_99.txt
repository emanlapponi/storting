 Jeg vil kort redegjøre for at Fremskrittspartiet, som saksordfører var inne på, har et annet syn. Vi ser behovet for denne type institusjoner, men den fragmentering som vi nå ser i stadig flere finansieringsinstitusjoner, synes ikke vi nødvendigvis er en heldig utvikling. Vi kan konsentrere oss om f.eks. Verdensbanken og andre tunge institusjoner. Vi ser også at det er ikke alle andre land som nødvendigvis er med på denne satsingen, bl.a. har Canada valgt å stå utenfor. I en slik sammenheng synes ikke vi at Norge som et lite land behøver å delta i enhver sammenheng på dette området, og at vi heller kan konsentrere de tross alt begrensede ressursene vi har, om de største og tyngste institusjonene på dette området.




