 

(ordfører for saken):

Helt kort: Det er en enstemmig komite bak innstillingen, og det synes jeg er gledelig. Det er også en enstemmig komite som understreker at det er viktig for EFTA å være aktive pådrivere i forhold til å fremforhandle nye frihandelsavtaler. Avtalen med Singapore føyer seg således inn i en lang rekke frihandelsavtaler, og nye er forhåpentligvis på vei. Jeg synes det er viktig å poengtere, og vil uttrykke ønsket om at avtalen med Canada nå kan bringes i havn. Vi er i forhandlinger med Sør-Afrika. Det tror jeg også blir et positivt tilskudd. Forhåpentligvis kan vi sammen få til avtaler med Sør-Korea og muligens Japan, noe som til sammen vil kunne bety noe for norsk næringsliv og gi åpning i nye markeder og et bedre fotfeste for enkelte av dem i eksisterende. Arbeidet med frihandelsavtaler er positivt, men det har nok ikke så mye oppmerksomhet rettet mot seg og blir kanskje litt undervurdert. Min mening med dette korte innlegget er at vi skal legge merke til dem, og at det arbeidet som her gjøres fra Norges og fra EFTAs side, er uhyre positivt.




