 Saksordføreren redegjorde på en utmerket måte for NATOs rolle, ikke minst historisk, og viktigheten av en utvidelse. Representanten Lønning tok for seg SVs holdning i denne saken. Jeg skal ikke kommentere den ytterligere, bare slutte meg til de bemerkninger som representanten Lønning kom med i så måte.




Utvidelsen støttes av Fremskrittspartiet. For oss er NATO selve bærebjelken i vårt forsvar og vår sikkerhetspolitiske forankring. Vi vil også gi NATO-medlemskapet mye av æren for vår trygghet og frihet etter annen verdenskrig. På den bakgrunn er det ikke unaturlig at også andre land søker den samme tryggheten som vi, land som i aller høyeste grad har opplevd hva det vil si både å være okkupert og fratatt sin frihet under sovjetdiktaturets tid.




NATOs styrke har i tillegg til samholdet vært at man har hatt en militær kapasitet som har vært avskrekkende. Organisasjonen er langt fra kun en politisk organisasjon. Den militære delen har vært fundamentet. Vi håper utvidelsen ikke vil endre dette. Og vi håper at de nye medlemslandene i så måte vil bidra til at NATOs militære kapasitet snarere økes enn reduseres.




I den senere tid har det vært uro ikke bare i FNs sikkerhetsråd, men også i NATO. Tyskland og særlig Frankrike har ønsket å demonstrere en uenighet med USA og Storbritannia i viktige sikkerhetspolitiske spørsmål. Dette gir grunn til bekymring og uro. Selv om flertallet av NATOs medlemsland har støttet både krigen i Irak og rask bistand til Tyrkia, er det allikevel illevarslende å registrere at alliansen preges av en indre uro. Men de nye medlemslandene har her heldigvis vært svært klare i sin støtte til USA og Storbritannia og således i sterkere grad vært med å isolere nettopp Tyskland og Frankrike. Dermed mener vi at utvidelsen kan bli en lykke på dette området, for vi trenger et sterkt NATO, og vi vil ikke ha noen splittelse over Atlanteren. Det føler vi at de nye medlemslandene forstår – kanskje bedre enn veldig mange andre.




For oss handler dette også om hvilken rolle EU skal spille, ikke minst på det europeiske kontinent nå fremover når det gjelder sikkerhets- og forsvarspolitikk – til dels også utenrikspolitikk. Vi forstår det slik at de nye medlemslandene ønsker å være med og sørge for at NATOs rolle ikke utvannes til fordel for EU. Dermed kan vi dempe f.eks. Frankrikes ambisjoner om en sterk EU-organisert militær styrke og heller bygge på det vi har i NATO, og jobbe for at amerikanerne forblir i Europa.




Tidspunktet for utvidelsen av NATO er dermed riktig, og fra vår side er det med stor forventning vi ønsker de nye landene velkommen.




