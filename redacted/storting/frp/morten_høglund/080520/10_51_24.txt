 Saksordføreren mente det var helt unødvendig å fremme det representantforslaget som er grunnlaget for denne debatten. På det tidspunkt dette forslaget ble fremmet, var det høyst usikkert hva som ville bli konklusjonen på NATO-toppmøtet - i hvert fall for oss som ikke satt i regjering. Det var jo nettopp med bakgrunn i den usikkerheten vi ønsket å få muligheten til å debattere dette i Stortinget. Når vi vet resultatet av NATO-toppmøtet, kan vi godt si at dette forslaget hadde ingen hensikt, men på det tidspunktet var konklusjonen som sagt høyst usikker.




Det er en prinsipiell motstand som er nedfelt i Soria Moria-erklæringen. Saksordføreren sier at den motstanden og det standpunktet står fast. Det har vi stor respekt for. Likevel er det slik at når man kommer til realitetene, og det virkelig står om hvorvidt man skal opprettholde prinsippene eller ikke på NATO-møtet, så legger man det til side og kommer inn i folden. Det er bra. Vi registrerer nå at det er full enighet i Stortinget, fra SV til Fremskrittspartiet; alle partier står bak, slik vi har oppfattet det, den formuleringen som er nedfelt i kommunikeet fra NATO-toppmøtet i Bucuresti. Vi er godt fornøyd. Så vi har i grunnen ikke noe behov for å plage Regjeringen nevneverdig mye mer med dette. 




Vi er også enig med representanten Nybakk i at det er veldig mye som gjenstår i denne saken før dette eventuelt blir en realitet. Men for Norge på det nåværende tidspunkt å velge en linje hvor man satte seg på siden av det som var ønsket til det store flertallet i NATO, mente vi ikke var en heldig posisjon for Norge, og vi registrerer med glede at Regjeringen har det samme standpunktet. 




