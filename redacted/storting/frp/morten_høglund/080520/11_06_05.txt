 Jeg har ingenting å si i forhold til det saksordføreren redegjorde for, men som delegasjonsleder vil jeg bare knytte et par kommentarer til organisasjonen OSSE og den rolle parlamentarikerforsamlingen kan spille.




OSSE har de siste årene, slik jeg har opplevd det, vært inne i en krevende rolle med å prøve å finne sin plass. Forholdet mellom Russland på den ene siden og gjerne USA og andre på den andre siden er anspent, og dette kommer til uttrykk på flere måter. Vi opplever det f.eks. nå i den spente situasjonen i Georgia. Dette er anstrengende forhold. 




Parlamentarikerforsamlingen har vært et område hvor dialogen kanskje har vært bedre. På den måten spiller parlamentarikerforsamlingen en rolle, ikke minst opplever jeg det i forholdet til Russland, Hviterussland og andre som gjerne føler at OSSE ikke behandler dem rettferdig. Jeg tror vi skal ta vare på det og bruke det aktivt. Uten at vi skal gå inn på utenriksministerens redegjørelse i dag, for den skal vi grundig debattere på torsdag: Prinsipielt er jeg jo ikke uenig når utenriksministeren trekker frem behovet for dialog - og han snakket om 

mer 

dialog. Dialog kan foregå på høyeste plan, mellom statsledere, mellom utenriksministre, men det kan også foregå mellom andre politikere, parlamentarikere, og på lavere nivåer. Denne parlamentarikerforsamlingen er et område hvor slik dialog kan foregå der den kanskje ikke foregår like greit mellom statsledere. Derfor opplever jeg parlamentarikerforsamlingen som et nyttig sted for dialog, selv om resultatene av slike parlamentariske møter ofte ikke står i stil med de ambisjoner og ønsker vi har, kanskje særlig fra norsk og f.eks. nordisk side. 




Jeg håper at vi på et annet tidspunkt kan komme tilbake til en diskusjon om OSSE som organisasjon, for der tror jeg vi står foran betydelige utfordringer. OSSE må finne sin plass i 2008 og har i dag betydelige utfordringer som organisasjon. Det bekymrer meg. Jeg nevnte Georgia. Vi må finne måter å håndtere det på, og OSSE kan være en organisasjon som er relevant i den sammenheng. 




