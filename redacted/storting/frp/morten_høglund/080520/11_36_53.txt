 (ordfører for saken): Dette er jo en delegasjon der Norge har den uvanlige posisjonen at vi på sett og vis er en stormakt. Det gir en ekstra forpliktelse, men det gir også en mulighet. 




Delegasjonen har to roller. Den ene er den rene EFTA-rollen, der vi er stormakten. Den andre er at delegasjonen også deltar i dialog med Europaparlamentet. Det har vi vært innom i dette hus i tidligere debatter, ikke minst Europaparlamentets økende betydning for oss og det å komme i en aktiv inngripen med Europaparlamentet. Denne delegasjonen gjør det, og den har gjort det gjennom mange år. Min kjennskap til delegasjonen er at dette har blitt et stadig viktigere arbeid, og det har blitt mer systematisert. Mitt inntrykk er også at den norske delegasjonen tar dette arbeidet på største alvor, og det er aktuelle politiske spørsmål som settes på dagsordenen i dialogen mellom EFTA-parlamentarikere og europaparlamentarikere. 




Ikke minst utenriksministeren vet hvor krevende det kan være å få europaparlamentarikere interessert i våre utfordringer. Men det er ikke helt umulig, og man ser at det finnes personer som er interesserte, som vi kan ta tak i, og som vi kan spille på. Dette henger ikke minst sammen med nordområdenes betydning, og det henger veldig sammen med klima og andre ting. Vi blir da også veldig relevante for dem, og denne relevansen spiller også inn i det arbeidet som gjøres. Så jeg vil slå et slag for denne delegasjonens viktighet - viktigheten av at vi som er på Stortinget, i ulike posisjoner kan komme med innspill til våre medlemmer i delegasjonen om viktige saker som foregår i en EU/EØS-kontekst, for at dette kan settes på dagsordenen her. 




Den andre viktige pilaren er jo den rene EFTA-pilaren og det arbeidet som delegasjonen gjør for å forsøke å fremme arbeidet med frihandelsavtaler. Delegasjonen hadde en reise til Canada. Om den var avgjørende, det skal ikke sies, men den bidrog ikke minst til at vi også fikk på plass denne avtalen med Canada som vi har jobbet med lenge. Jeg vet at delegasjonen - i hvert fall deler av den - nylig har vært i India. Det bidrar i så måte til at også det viktige landet settes på dagsordenen. 




