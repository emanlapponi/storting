 Jeg vil få lov å stille følgende
spørsmål til nærings- og handelsministeren:

«Deler av norsk næringsliv
sliter med konkurranseevnen. Samtidig er det uavklart hva som blir
resultatet av pågående EØS-forhandlinger. Norsk
næringsliv generelt og havbruksnæringen spesielt
vil kunne ha store fordeler av frihandelsavtaler med land utenfor
EØS-området.

Hvilken strategi har statsråden for å bidra
til at norsk næringsliv får bedre tilgang
til markedene i f.eks. Asia og Nord- og Sør-Amerika?»

 Jeg takker statsråden for svaret.

Det er tilfredsstillende at man gjennom EFTA
søker å få til ytterligere frihandelsavtaler.
Siden 1992 har handelen med våre handelspartnere
som vi har frihandelsavtaler med, økt med i gjennomsnitt
8 pst., mens handelen med de handelspartnere vi ikke
har frihandelsavtaler med, bare har økt med 2,6 pst.
Så nytten av frihandelsavtaler er klar. Vi ser jo også det
nå i EØS-forhandlingene når vi prøver å kompensere
for bortfallet av frihandelsavtaler med søkerlandene.

At vi har fått en avtale på plass
med Chile, er gledelig. At vi ser ut til å kunne gå i
en posisjon hvor vi forhandler med Sør-Korea, er også gledelig.
Ser statsråden for seg en horisont utover disse? Og kan
vi tillate oss å strekke ambisjonene noe lenger og videre?

 Jeg takker statsråden for svaret.

Nettopp det siste landet som ble
nevnt fra statsrådens side, nemlig USA, er kanskje det
største markedet som vi har ved siden av EU.
Det å få et ordnet forhold til USA og en frihandelsavtale
der tror jeg vil være av stor viktighet for mange næringer.
Vi har en avtale med Mexico. Får vi på plass avtalen
med Canada, er det USA som mangler imellom der. Jeg tolker statsrådens
svar slik at man i hvert fall vil undersøke grunnlaget
for en frihandelsavtale mellom EFTA
og USA.

