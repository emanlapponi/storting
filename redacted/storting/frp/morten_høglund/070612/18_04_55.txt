 Jeg vil slutte meg til det som saksordføreren sier. Jeg vil også fra vår side gi honnør til Regjeringen for innretningen på finansieringsmekanismen, som vi nå føler har fått en mye bedre og aktiv form enn det vi har hatt tidligere. Det at vi nå, på en kanskje bedre måte, kan bringe norske miljøer inn i disse bilaterale samarbeidsprogrammene, synes vi er viktig. Det var en viss frustrasjon over det i de forrige regimene. Det er store summer det er snakk om, og vi mener at vi bør ha en mer direkte inngripen i det, som vi nå forstår at vi får.




Jeg vil også at vi tar med oss det vi nå har lært, i framtidige forhandlinger, enten når eksisterende avtaler skal reforhandles, eller når det kommer nye land til. Vi mener at vi må forsøke å prioritere land der behovet er størst. Det er ingen tvil om at det er store behov i Bulgaria og i Romania, men det kan være land som har nytt godt av våre finansielle bidrag over lang tid, og hvor behovene kanskje ikke er så store lenger. Det kan også om noen år gjelde for noen av de ti landene som vi tok inn i forrige runde, slik at vi hele tiden oppdaterer dette og målretter det mye mer. Da tror vi at dette kanskje kan få den støtten man trenger å ha for denne type finansielle bidrag, som dessverre, kanskje, ser ut til å ha kommet for å bli, i hvert fall i en viss periode framover.




