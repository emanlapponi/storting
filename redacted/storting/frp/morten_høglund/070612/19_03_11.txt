 

(ordfører for saken):

 Jeg vil bare knytte noen få kommentarer til saken.




Utenrikskomiteen har nå ved et par anledninger fokusert på Vestunionen og dens funksjon. Det henger sammen med at Vestunionen, i motsetning til f.eks. NATOs parlamentarikerforsamling, som vi debatterte her for en liten stund siden, ikke har et ministernivå å henvende seg til. Det betyr ikke at man ikke har interessante og spennende debatter i Vestunionen, noe jeg er godt kjent med at man har. Det jeg vil fremheve og syntes var veldig positivt, og som vi også har tatt med i merknadene fra komiteen, er det den norske delegasjonen har valgt å gjøre i sitt arbeid. De har aktivt gått inn og satt søkelyset på problemstillinger som er viktige for oss, ikke minst i forhold til nordområdene.




Jeg er også kjent med at den norske delegasjonen tok initiativ til et besøk for Vestunionen på Svalbard, noe som er en god anvendelse av våre ressurser og krefter i denne forsamlingen. Det er et veldig konstruktivt bidrag, men vi fra utenrikskomiteens side er vel litt usikre på forsamlingens fremtid. Man kan jo si det slik at når vi nå har gått gjennom OSSE, Europarådet og NATO, mangler det ikke på debattarenaer. Internasjonale parlamentarikerforsamlinger er det flere av, og vi får se hvem som har livets rett fremover, hvem vi bør prioritere. Men når vi først er til stede, synes vi det er flott at den norske delegasjonen har fokusert så sterkt på viktige problemstillinger for Norge.




