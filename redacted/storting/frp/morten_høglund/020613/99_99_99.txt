 NATO er bærebjelken i vårt forsvar, og det er i vår interesse at NATO er best mulig rustet til å møte dagens og morgendagens trusselbilde. Fremskrittspartiet mener det er viktig å sørge for at Norges forhold til NATO er det beste. Og i og med at NATO nå stadig får nye arbeidsformer og samarbeidsland, som f.eks. det nye fellesrådet med Russland, er det uhyre viktig at vi prioriterer å fremføre våre nasjonale interesser i den sammenheng.




Utvidelsen er i utgangspunktet veldig positiv, og gjør at NATO kan være med på å gi sikkerhet til stadig flere mennesker, men vi ønsker å påpeke at det er viktig at utvidelsen ikke kun har fokusering på det politiske, men også på det militære. Det kan være en fare for at man i sin iver etter å utvide, av helt legitime grunner, overser at utvidelsen ikke må svekke NATO militært.




Før vi gir vårt endelige tilsagn til hvor mange land som skal med i den planlagte utvidelse av NATO, vil vi måtte se på hva som er de militære rådene. For skal NATO fortsatt ha den troverdighet og styrke som den har hatt – og har – er det viktig at hele alliansen bidrar til dette. Vi tror ingen, aller minst nye medlemsland, er tjent med noen form for a- og b-medlemmer.




Opprettelsen av en europeisk sikkerhets- og forsvarspolitisk dimensjon, ESDP, er en ny utfordring. EUs ønske om egen militær slagkraft er for så vidt spennende. Det som imidlertid gjør at ESDP etter vår mening fremstår som mer et luftslott enn noen reell aktør, er det faktum at EU ikke selv besitter verken personell eller utstyr. Det blir derfor i stor grad NATO som må avstå slike ressurser. Det kan derfor helt klart stilles spørsmål ved om ikke også EU-landene burde konsentrert seg om NATO i stedet for å lage noe som fort kan fremstå som en parallell organisasjon som dupliserer NATOs arbeid.




Og så noen kommentarer til SVs merknader. Jeg legger merke til at SV er kritisk og negativ til at artikkel 5 ble iverksatt. Men så sier SV at man er negativ til at avgjørelsen om å benytte artikkel 5 ble tatt «svært raskt». Det ligger vel i hele NATO-alliansens arbeid, og det bør være en styrke, at når det først oppstår en situasjon som krever at man iverksetter artikkel 5, så må avgjørelsen tas raskt, for så vidt svært raskt. Tid til de store overlegninger og parlamentariske debatter er antakelig ikke mulig i en slik situasjon. Samtidig er SV også kritisk til det som omtales som «out of area»-strategi, og at man opererer utenfor kanskje NATOs kjerneområde. Men det er også en erkjennelse av det nye trusselbildet som er oppstått, og at man må møte truslene mot NATOs innbyggere der truslene oppstår, og der truslene er, noe som gjør at NATOs rolle, og hvor NATO opererer, naturlig endrer seg i forhold til hva vi har vært vant til og tenkt på som NATOs opprinnelige område.




