 Saksordføreren har på en god måte redegjort for innstillingen, og jeg vil også si
                  at vi synes det er positivt det arbeidet som Riksrevisjonen har utført, i
                  samarbeid med andre. Det er viktig at bistand generelt, men vi synes
                  budsjettstøtte spesielt, underlegges denne type kontroll. Det har jo fra tid til
                  annen vært avdekket forhold som vi tror har vært med på, tross alt, å forbedre den
                  måten vi gir bistanden på – det gir oss en del kunnskap. Noe av den kunnskapen er
                  jo bl.a. at forholdene dessverre ikke alltid blir bedre i forvaltning, i styring.
                  At ting går fremover i Mosambik, er vi glad for, og det er jo et bilde som
                  heldigvis tegner seg for flere land i Afrika. 

Men korrupsjon ble også tatt opp av saksordføreren, og jeg er glad for at komiteen
                  samlet har sagt noe rundt det. Det som imidlertid blir spørsmålet fra vår side, er
                  hvordan man vil følge dette opp. Det sies i det svaret som er gjengitt fra
                  Utenriksdepartementet: «Temaet er ifølge departementet sentralt i oppfølgingen og
                  den politiske dialogen med myndighetene.» Det forventer vi. Men hvilke krav
                  stilles? Hvor går grensen? Hvor lenge kan vi vente på at et land som Mosambik ikke
                  leverer? For at de ikke leverer, kommer relativt klart frem av denne
                  innstillingen. Resultatmålene er ikke nådd, og det er både Riksrevisjonen og
                  Utenriksdepartementet enige om. Hvor tålmodige skal vi være? Det blir en
                  utfordring. Fremskrittspartiet og Høyre problematiserer litt rundt dette i sine
                  merknader og trekker opp de særlige utfordringer som er knyttet til
                  budsjettstøtte. Jeg skal ikke ta hele den debatten nå, men vi er redd for at vi
                  kommer til å ha disse debattene igjen og igjen hvis vi ikke stiller tydeligere
                  krav. 

