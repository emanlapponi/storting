 I denne interpellasjonen, som er til utenriksministeren, er det også tatt inn halvannen linje om Fremskrittspartiet, og det er jo interessant. Nå er det kanskje mulig at det er Fremskrittspartiets partiledelse som skulle vært her for å svare på det. Da jeg var den som håndterte denne saken i Stortinget i forrige periode, får interpellanten nøye seg med at jeg kommenterer dette.




Interpellanten ønsker en beklagelse fra Fremskrittspartiet, ønsker at vi viser evne til selvkritikk. For det første vil jeg konstatere – som jeg også konstaterte veldig klart i forrige periode – at vi beklager ikke at Saddam Husseins regime er styrtet, og er borte. Jeg har ingen problemer med å beklage, og vil gjerne sterkt understreke at vi beklager og er dypt rystet over den utviklingen og mye av det som har skjedd i Irak i kjølvannet av at Saddam Hussein ble styrtet. Utenriksministeren har pekt på problemene. Samtidig er vi veldig glade for at det tross alt er en spore til demokrati, og at vi har sett det irakiske folks ønske om en demokratisk utvikling, ved en valgdeltakelse som har vært ualminnelig høy.




Jeg vil også få lov å spørre når det gjelder interpellantens innlegg: Hvor var balansen? Hva med Saddam Husseins styre? Hva med de overgrepene? Hva med overgrepene i Iran i dag? Hva med den situasjonen den iranske befolkningen lever under? Det må også være med for at vi skal ha en balanse og en helhet i den debatten vi fører.




Et år etter at krigen ble erklært vunnet, dro jeg til Irak. Jeg var utenfor Abu Ghraib-fengselet, jeg møtte demonstrantene og følte fortvilelsen. Jeg møtte også andre mennesker. Det var en glede over at Saddam hadde falt, men det var en frustrasjon over på hvilken vei Irak var. Jeg kom rett opp i et demonstrasjonstog i Bagdad sentrum og så spenningen i samfunnet. Jeg traff amerikanske soldater som var livredde. Det var et land preget av spenning, til dels kaos. Ja, her må mange ta et ansvar. Men å si at dette utelukkende skyldes amerikanerne, at dette utelukkende skyldes krigen, og ikke ta innover seg det vanstyret, det terrorregimet som Saddam Hussein stod for, det blir å omskrive historien.




Når det gjelder Iran, har vi ved flere anledninger advart mot i den nåværende situasjonen å tenke på et militært angrep på Iran. Vi har bedt om at alle diplomatiske og fredelige virkemidler tas i bruk, og vi er glad for at det, som utenriksministeren påpekte, ser ut til å være resultatet.




Med kort taletid har jeg allikevel behov for å komme inn på litt av det som bl.a. representanten Nybakk var inne på i sitt innlegg, FN og mandat fra FN for maktbruk. Det er helt riktig at det norske storting nå har bundet opp Norge ganske kraftig for når vi kan engasjere oss, når vi kan delta. Vi hadde et interessant besøk i det finske parlament da utenrikskomiteen var der ganske nylig. I Finland har man valgt den åpningen vi hadde håpet på, nemlig at sikkerhetsrådsmandat skal være førende, det skal være ledende, og det skal være grunnleggende. I det alt vesentlige skal vi selvsagt kreve at det må være på plass, men det kan finnes tilfeller der Sikkerhetsrådet ikke evner å komme til enighet fordi f.eks. et av de faste medlemslandene nedlegger veto eller ikke ønsker en resolusjon behandlet. Allikevel kan den internasjonale situasjonen kreve at vi handler. Det har det finske parlament tatt høyde for, det valgte ikke Stortinget å ta høyde for, og det var bl.a. bakgrunnen for vår stillingtaken da dette ble behandlet sommeren 2004.




Vi ser at utviklingen er dyster i Irak. Allikevel tror vi at det er mulig å bygge en fremtid. Men det vil også avhenge av at Norge kan stille opp. Her har ikke den rød-grønne regjering etter vår oppfatning vært i førersetet. Vi har kanskje en jobb å gjøre der for nå å bidra til at det irakiske folk kan få en lysere fremtid.




