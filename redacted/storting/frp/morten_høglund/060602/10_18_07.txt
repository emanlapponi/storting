 

(ordfører for saken):

 Innstillingen er enstemmig, og jeg skal kort bare benytte anledningen til å understreke en setning som står helt til sist i komiteens merknader, hvor vi understreker at «en aktiv europapolitikk også må inkludere det parlamentariske samarbeidet, og at dette samarbeidet kan benyttes for å ta opp viktige interesser for nasjonen».




Vi opplever at Europaparlamentets rolle er økende. Europaparlamentet er selv veldig bevisst på det. Denne delegasjonen er i jevnlig dialog med medlemmer av Europaparlamentet, og det bør vi vite å benytte oss av. Selvfølgelig kan det være ulike partipolitiske interesser på norsk side, men det er svært sjelden. Vi opplever at vi er veldig samstemte når vi har problemer, som f.eks. i laksesaken for en tid tilbake hvor vi kunne komme i rask inngripen – i det tilfellet med skotske parlamentarikere, skotske medlemmer av Europaparlamentet – sikkert ikke på en måte som bidrog til å løse problemet, men allikevel slik at vi opprettholder våre interesser og får fremført våre synspunkter.




Jeg håper at delegasjonen kan fortsette å jobbe på den måten også i samarbeid med Utenriksdepartementet og vår utenrikstjeneste, når man er tjent med det. Jeg tror at man kanskje ikke alltid har vært like bevisst på det potensialet og den muligheten som ligger der, men jeg vil understreke at det er, slik jeg oppfatter det, en god måte å benytte disse dialogene og samtalene med Europaparlamentet på.




