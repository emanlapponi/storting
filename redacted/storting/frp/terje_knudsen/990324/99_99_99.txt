  Jeg vil få lov til å stille
følgende spørsmål til kommunal- og regionalministeren:

«Boliger i småhus samt i
boligblokker inntil to etasjer skal ha skorstein som gir mulighet
for installasjon av ildsted til bruk ved bortfall av hovedenergileveranse,
med mindre bygningen er oppvarmet ved to tilstrekkelige og uavhengige energikilder
eller er tilknyttet fjernvarmeanlegg.

Hva slags beredskapshensyn er laget for de
mennesker som bor i hus med flere enn to etasjer?»

  Jeg takker statsråden for svaret,
selv om det egentlig bare pekes på muligheter som ikke
er forpliktende så langt. 

Hittil har praksisen vært at hus i
spredtbygd strøk skal ha en ekstra sikker måte å få varme
på i tillegg til strømleveransen. Derfor er kravet
om skorstein bare rettet mot boliger i småhus og boligblokker
inntil to etasjer. 

Denne spørsmålsstillingen
er flere ganger tidligere tatt opp med departementet av bransjens
folk. Men departementet har konkludert med, bl.a. i et brev til
firmaet Schädler av 2. oktober 1998, at det ikke er så prekært med
denne type pålegg for større hus, som normalt
ligger i tettbygd strøk, for der kan man, som departementet
sier, i tilfelle energisvikt søke ly hos andre. Det sies
videre at ved en mer omfattende svikt i energileveransene kommer de
mer generelle beredskapsmessige opplegg til anvendelse. 

Synes statsråden at dette er et patent
system, og hva mener departementet er et mer generelt beredskapsmessig
opplegg? 

