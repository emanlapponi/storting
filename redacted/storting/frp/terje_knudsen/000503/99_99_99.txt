 Jeg har et spørsmål til samferdselsministeren:

«Møkster og Litlakalsøy
er to øyer ytterst mot havet i Austevoll kommune som er
helt avhengig av båt. HSD har nå fratatt øyfolket
katamaranen som trafikkerer øyene i dag, og erstattet den
med en mindre enskrogsbåt med langt dårligere
standard som gir utrygghet. Her blir det ikke tilgjengelighet for
rullestolbrukere. Barnevogner må bæres på utsiden
fra landgang til salongdør. Skoleelever får dessuten
en utrygg skolevei.

Hva vil statsråden gjøre
for å gjenopprette båttilbudet og derved gi øybeboerne
tryggheten tilbake?»

 Jeg takker statsråden for svaret,
men kan ikke si meg tilfreds med det. Det er mulig fylkeskommunen
har fulgt prosedyrene ved at man her har tatt en båt som
tilsvarer det man kan forvente rent teknisk, men lokalt er man ikke
fornøyd. Den nye båten tar bare 58 passasjerer,
mens katamaranen «Westcruise», som har vært
benyttet i sambandet siden 1993, tok 98. Man har valgt et mindre
fartøy, og man har faktisk også redusert rutetilbudet
med to dager i uken.

Den nye båten gikk i går
sin første tur i sambandet, og måtte avvise 15-20
ungdomsskoleelever. Skolebussen måtte holdes igjen, mens
båten hentet resten av elevene. I båten må man
passere en høy terskel og deretter ned en trapp med to
trinn, og trange forhold gjorde det nesten utilgjengelig for rullestol.
Det viste seg også at det kun er plass til én
barnevogn eller rullestol, og i går medførte dette
at barnevogn nummer to måtte klappes sammen og legges på dekk.

Mener statsråden av øyboerne
for ettertiden må avspises med slike kummerlige
forhold?

  Hovedbegrunnelsen for fylkeskommunen for å foreta
skifte av båt har vært økonomisk. Det
man skylder på, er økning av dieselavgiftene og
generell økning av dieselprisene. 

Jeg må få legge til: Det
er svært værhardt på denne strekningen,
og til tider har skoleelevene kvidd seg veldig til hjemreisen på dager
med hard vind. Og det man nå frykter med en enskrogsbåt,
er at man får dårligere forhold. Det er heller
ikke klart for de næringsdrivende, landhandleriene, om
den nye båten har plass til å ta med fersk mat,
som melk, brød, frukt og grønnsaker, som behøves
to ganger i uken. I og med at lørdagsbåten er
kuttet, vil man heller ikke få ut medisiner om lørdagen
til spesielt Litlakalsøy, hvor det bor mest eldre mennesker. Det
hevdes også lokalt at ved valg av båt fikk noen
av anbyderne muntlig tilleggsinformasjon etter fristen for anbudsinnlevering.

Vil ikke statsråden nå se
til at man nå får orden på dette, og
bedre tilbudet heller enn å redusere det?

