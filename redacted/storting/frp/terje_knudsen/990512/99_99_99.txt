 Jeg tillater meg å stille følgende
spørsmål til samferdselsministeren:

 «Om ett år skal Stortinget
vedta Nasjonal transportplan og legge rammene for transport 12 år
frem i tid. Bladet Samferdsel nr. 3 1999 har en artikkel som beskriver jernbaneprosjekt
som vil gi reisetid mellom Østlandet og Vestlandet som er kortere
enn via fly fra bysentrum til bysentrum.

Vil statsråden ta initiativ til at
tallmaterialet blir gjennomgått for prosjektet høyhastighetstog
over Haukeli, slik at Stortinget kan se om dette kan være
aktuelt å satse på?»

  Jeg takker statsråden for svaret.
Men statsråden viser til eksisterende politikk – Norsk jernbaneplan,
som ble vedtatt i juni 1997, og skal være i politikken
fram til og med 2007. Nasjonal transportplan ser enda lenger fram,
til 2012. 

NSB sier at togene skal bli best på mellomdistansene, Oslo-Voss,
Oslo-Dombås, Oslo-Sira. Haukelidbanen vil bli best mellom
byene Bergen-Oslo og Haugesund-Oslo.

Mellom de tre store vestlandsbyene og hovedstaden reiste
det i fjor 2,6 millioner flypassasjerer; togene fraktet bare en
tjuedel.

Høyhastighetsbanen over Haukeli vil
gi fremtidsrettet, miljøvennlig transport, som også kan
ha regionalpolitisk gevinst. Reisetiden Odda-Bergen vil f.eks. bare
bli halvtimen. I dag tar denne reisen over tre timer.

Folk bosatt i det ensidige industrisamfunnet
Odda vil med høyhastighetstog kunne dagpendle til jobb
i Bergen. Reiseveien fra Kongsberg til Flesland vil bli raskere
enn Kongsberg-Gardermoen i dag.

På bakgrunn av dette må det
være grunn til å få tallmaterialet analysert
godt nok. Skal ikke norsk transport gjøre fremskritt?

  Jeg takker statsråden for dette svaret
også. Det var jo hyggelige toner det at man kan tenke seg
en privat finansiering, for jeg tror faktisk at investorene står
i kø nede på kontinentet. Både tyske
og franske interesser skal visst være i siget – om
de får lov.

Jeg tillater meg å være litt
uhøytidelig og si at norsk jernbaneadministrasjon ikke
har sett hvor fremskrittet går. Om Stortinget hadde fulgt
den jernbanefaglige innstillingen i forrige hundreår, ville
ikke Bergensbanen blitt en realitet. Og den gangen fremskrittsvennlige
bergensere ville legge om til elektrisk drift, gikk NSB-ledelsen
imot slike  «luftslott», som de kalte det. NSB
sa det var kull og olje som hadde fremtiden for seg. 

Det er Stortinget som skal legge premissene
for fremtidens transport. Jeg er sikker på at statsråden
mener at vi ikke skal være sandpåstrøere
for etatenes byråkratiske tanker om hva som er fremtidsrettet
politikk. Og så håper vi på at det er
mulig å slippe til private i neste omgang.

