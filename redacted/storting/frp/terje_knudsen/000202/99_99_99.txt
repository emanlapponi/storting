  Jeg tillater meg å stille følgende
spørsmål til samferdselsministeren:

«Bergen har nylig måttet
si nei til cruiseanløp grunnet begrensningene i seilingshøyde
ved Askøybroen. For Bergen som cruisehavn er dette en uakseptabel
situasjon, og det vises til de klare forutsetninger Stortinget la
til grunn ved byggingen av Askøybroen som alternativ seilingsled,
en forutsetning som et senere storting ikke tok hensyn til.

Vil statsråden på denne bakgrunn
snarest legge frem en sak som gjør det mulig å ta
i bruk Skjeljangersundet som alternativ seilingsled?»

  Jeg oppfatter statsrådens svar som
at det ikke er lagt lokk på saken, og at den nå vil
bli vurdert i Fiskeridepartementet. Og hvis det er riktig, er jeg
tilfreds med svaret.

Jeg må likevel få føye
til at denne saken har vært en «hot» sak
i Bergen i veldig mange år. Her står Bergen bys
politikere og næringslivsinteressene sammen. Og det er
jo ikke noen grunn til å legge skjul på at disse
parter har vært i harnisk over at seilingsleden over Herdlaflaket aldri
ble gjennomført. Det er i stor grad på grunn av
at den opprinnelige byggeplanen forutsatte at seilingsleden skulle
vært etablert før broen ble bygd. Broen og seilingsleden
var ett prosjekt, der seilingsleden hadde prioritet før
Askøybroen. Jeg er derfor veldig glad for at man nå skal
se på denne saken på nytt, og jeg håper
at statsråden kan bekrefte det jeg fikk inntrykk av i sted,
nemlig at Fiskeridepartementet nå ser på Skjeljangersundet
og problematikken rundt det på nytt.

