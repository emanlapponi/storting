 La meg starte med konklusjonen, nemlig å gi honnør til Justisdepartementet fordi
                  man faktisk har tatt tak i en god del av de utfordringene som ble påpekt sist, og
                  likeledes stor honnør til Riksrevisjonen som fortsatt holder departementet i
                  ørene. Der har man altså den nødvendige dynamikken som må til for å komme
                  framover. I så måte synes jeg det er helt korrekt å gi honnør begge veier. 

Samtidig er det også korrekt, det som ble sagt fra saksordførerens side – går jeg
                  ut ifra i alle fall fra mitt ståsted – at de merknadene som Høyre og
                  Fremskrittspartiet står sammen om i innstillingen, er en videreføring av og slett
                  ikke står i noen form for kontrast til det komiteen for øvrig har ment. Så det er
                  helt korrekt oppfattet. 

Grunnen til at man har valgt å legge inn de merknadene, er bl.a. to forhold. Det
                  ene er at rask og god saksbehandling er ekstremt viktig av hensyn til en person
                  som er en mulig gjerningsmann. Den siktede har altså helt klart behov for å få
                  avklart så raskt som overhodet mulig om vedkommende har gjort noe straffbart. Det
                  er selvfølgelig en stor belastning å gå rundt og ha mistanken mot seg. I så måte
                  er det om å gjøre at man får gjort dette så raskt som overhodet mulig. 

Det samme vil også gjelde for den som er et mulig offer. For offeret er det
                  kanskje minst like tøft, og i noen sammenhenger helt klart verre, fordi man går og
                  venter på å få vite om man blir trodd, med den belastningen det medfører fram til
                  det foreligger en eksakt kjennelse på det som har skjedd. Det mener i hvert fall
                  jeg er to av de primære tingene vi må se på. 

Noe annet som jeg synes er viktig når det gjelder Riksrevisjonens rapport, er at
                  den har påpekt at departementets tall og referanser i noen sammenhenger ikke har
                  vært korrekte. Det regner jeg med at statsråden har registrert, og jeg regner med
                  at han kommer til å følge det tett opp framover, for det synes jeg er uheldig –
                  det er kanskje ikke et korrekt ord å bruke, men det er ikke bra når så skjer. Jeg
                  forutsetter at dette følges opp, og at statsråden tar ad notam den påpekningen jeg
                  her kommer med. 

Likeledes registrerer jeg også heldigvis at man fortsatt har et
                  samarbeidspotensial. Ting kan bli bedre gjennom enda bedre samarbeid med de
                  berørte etater. Det vil igjen både tjene en mulig gjerningsmann og også offeret.
                  Samlet sett vil det tjene rettsstaten. Det er det som er det åpenbare og det
                  primære i denne saken. 

Da vil min konklusjon til slutt være at rask saksbehandling er en nøkkel, men det
                  skal aldri gå på bekostning av rettssikkerheten for noen av de berørte. 

