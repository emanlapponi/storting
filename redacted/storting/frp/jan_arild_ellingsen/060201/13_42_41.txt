 Jeg takker på nytt for et positivt
svar fra statsråden.

Også «Scandinavian Star» ser
det tidvis ut som vi ikke er helt ferdig med – kanskje
en av de verste katastrofene som har rammet oss når
det gjelder båtforlis, hvis man kan kalle det det i denne
saken.

For de etterlatte tror jeg det handler om én
ting: når. Det er et faktum at statsråden her
påpeker at det ikke finnes budsjettmessig dekning
nå. Likeledes er det et faktum at statsråden representerer
flertallet i dette huset. Således har han både
mulighet og anledning til å komme til Stortinget og fremme
forslag om en tilleggsbevilgning, i en stortingsproposisjon, for å få gjennomført
dette. Det er i og for seg greit at statsråden ikke
fant dekning i det ordinære budsjettet, men det kommer
jo et revidert budsjett. Det er også andre
anledninger – jamfør tilleggsproposisjonen som
ble fremmet før jul, som bl.a. hadde et moment som gjaldt
dekningen av erstatningen i forbindelse med «Utvik Senior».
Så mulighetene finnes.

Det er fristende å spørre:
Når regner statsråden med at denne granskingskommisjonen
vil være opprettet og kan starte sitt arbeid?

