Jeg registrerer at jeg bommet på type brønn, men jeg regner med at jeg får tilgivelse for det.




La oss ta det siste først. Jeg skal takke statsråden for et veldig positivt svar. Det setter jeg stor pris på. Det viser også et internasjonalt engasjement som er helt nødvendig. Jeg skal på nytt si et par ord om det jeg har oppfattet som viktig i Afghanistan. I Afghanistan er det masse militær innsats, hvor man slåss for å bekjempe lokale bander og andre. Men jeg tror ikke at man kan slåss seg fram til en løsning. Parallelt med at man bekjemper bander og andre kriminelle, må man bygge opp en sivil dimensjon. Hvis ikke vil det ikke være noen trøst, ikke være noe håp for den afghanske befolkningen, fordi det bare vil være forskjell på, nær sagt, dialekten og bekledningen til de forskjellige som slåss. Det hjelper ikke i det lange løp. Parallelt med at det er en militær innsats, må man bygge opp en sivil dimensjon. Hvis ikke kommer man ikke ut av det problemet man har i Afghanistan i dag.




Så over til det andre som statsråden tok opp, og som jeg er helt enig med ham i. Jeg tror en hovedutfordring er de store pengebeløpene som befinner seg i det kriminelle bildet. Hvordan vil samfunnet se ut om noen år når de som bedriver stor grad av kriminalitet, får vasket disse midlene og kjørt dem inn i legal virksomhet? Da står samfunnet vårt og andre overfor et enda større problem enn vi har i dag. Da blir det mye verre å spore opp hva som er bakgrunnen for disse midlene, og hvor de kommer fra. Da har altså de kriminelle greid det store kunststykket å begå kriminalitet og så sitte igjen med en legal virksomhet. Da er de plutselig blitt legale borgere som sitter med legale verdier og legale eierskap, selv om opphavet er kriminelt. Da visker vi ut noen skillelinjer som er viktige, skillelinjer mellom kriminalitet og annen virksomhet. Det synes jeg er en hovedutfordring. Innsatsen bør også fokuseres nettopp på å stoppe hvitvasking, stoppe refinansiering – hvis man kan bruke det begrepet om kriminelle midler og det å pløye dem inn i legale bedrifter.




Jeg er ikke sikker på om jeg har et entydig svar på hvordan vi kan gjøre dette, men at vi må ha det klart i fokus, er hevet over enhver tvil. Jeg tror nøkkelpersoner overfor flere av disse tingene vil være sambandsmenn som jobber ute. Den forrige justiskomiteen, som den nåværende justisminister var en del av, var bl.a. i Thailand og lærte en del om hvordan man jobber der med folk som kommer hit gjennom trafficking og andre ting. Men også når det gjelder å tilbakeføre mennesker med ulovlig opphold her i landet, gjør sambandsmennene i en del sammenhenger en jobb som er helt uvurderlig, på grunn av at de har et lokalt nettverk og lokal kjennskap til det som skjer der. Jeg mener, som jeg sa tidligere, at enhver innsats vi gjør på hjemmebane, vil betale seg i mangfold lokalt, og den vil også redusere våre samlede utfordringer.




