 Jeg takker for bidragene fra dem som har vært med i debatten. Jeg oppfatter at engasjementet er stort, jeg oppfatter at interessen er stor, og jeg oppfatter faktisk også at vi har et veldig likt ståsted her. Jeg tror også at jeg har de fleste med meg når jeg sier: Kan vi gjøre noe ute, vil det også hjelpe oss hjemme. Da er vi tilbake til essensen i det: Hvordan kan vi påvirke, og hvordan bør vi gjøre det?




Jeg deler selvfølgelig mye av det som representanten Akhtar Chaudhry på slutten sa om bekjempelse av fattigdom. På nytt igjen et eksempel fra den forrige justiskomiteen, som var i Laos, et av verdens ti fattigste land: Der jobbet man med et prosjekt gjennom NORAD for å få redusert opiumsdyrkingen og gå over til å dyrke grønnsaker. Det var en kjempesuksess. Det kanskje mest spennende med det var at dyrkingen av grønnsaker og mat faktisk gav bedre betaling enn opiumsdyrkingen gjorde, og konkurransen var vesentlig mindre, noe som gjorde det dobbelt attraktivt. Det var, i hvert fall for min del, en stor opplevelse å se at det går an å gjøre ting som man kanskje ikke trodde var mulig. I så måte har vi helt klart internasjonale forpliktelser, og gjennom dem vil vi også kunne høste en positiv gevinst her hjemme.




Men så er det også et faktum at vi nettopp er ferdig med budsjetthøringer i forbindelse med neste års budsjett. Og jeg må, med respekt å melde, si at jeg har problemer med å se at det har vært noe særlig mye hallelujastemning under disse høringene. Jeg oppfatter at veldig mange er bekymret for neste års satsing fra den rød-grønne regjeringen. Jeg tar ikke fra dem verbale ambisjoner – på ingen måte. Men spørsmålet blir om realismen er til stede når det gjelder evnen til å gjennomføre alle de gode intensjonene, eller om det blir som en nordnorsk værmelding på sommeren: Vi ber om godt vær, men det er ikke bestandig vi får det. Noen ganger varer det dårlige været rimelig lenge, uten at vi kan gjøre noe med det. Det er kanskje enklere å gjøre noe her. Her har man alle muligheter for å gjøre det man har lyst til å gjøre. Vi har en flertallsregjering som kan gjøre alt det den har lyst til å gjøre. Jeg er sågar sikker på at en del av de tingene flertallsregjeringen har lyst til å gjøre, vil faktisk opposisjonen støtte opp om, for det vil være i alles interesse.




At vi skal bekjempe grenseoverskridende kriminalitet, er jeg rimelig sikker på at vi er enige om. Det er nok litt nyanser i synet på virkemidler, og det er nyanser i synet på volumet på det. Men jeg tror også en hovedutfordring må være å gjøre det attraktivt for dem som bor her i landet, å bidra. Da tenker jeg på hver enkelt av oss i første omgang, men kanskje spesielt på dem som skal delta ikke fra ønskebrønnen, men fra Styrkebrønnen, at man legger til rette for det, at de får honnør for den jobben de gjør, ikke bare gjennom et økonomisk bidrag, men at man også påpeker den statusen og verdien som den jobben de gjør, faktisk har for alle oss her hjemme. Av og til, dere, glemmer vi kanskje at den store helheten består av flere brikker. Tar du ut én brikke, mister du også helheten.




