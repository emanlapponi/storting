 Jeg takker selvfølgelig statsråden for svaret. Jeg registrerer at iveren etter å ta tak i justisbudsjettet var større i januar enn den var i desember – men det er greit nok, det kan vi ta en annen gang. Allikevel skal statsråden ha honnør for det han har bidratt med, også i krisepakken


Likevel, en utfordring: UEH-enheten er et verktøy som er vesentlig i skarpe situasjoner. Hvis det er slik at vi har rekrutteringsmessige problemer der, vil det kunne svekke politiets evne til å løse oppgavene i kritiske situasjoner. Det synes jeg er bekymringsfullt, og jeg forventer at statsråden holder et særdeles høyt fokus på dette.


I tillegg sier statsråden at mye av dette må løses lokalt – for det er lokale lønnsforhandlinger som kan løse det. Da blir mitt spørsmål: Er statsråden komfortabel med måten vi gjør det på i dag? Eller ser statsråden behovet for å gripe inn og gjøre prosessmessige endringer for å sørge for at UEH og livvakttjenesten får nødvendig nyrekruttering, slik at man faktisk styrker politiet der det er behov for det?


