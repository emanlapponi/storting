 Jeg takker statsråden for svaret.


Det var et tema jeg gjerne skulle ha hørt han hadde hatt synspunkter på, når statsråden har en bekymring for hvordan dette kan komme til å slå ut rekrutteringsmessig. Vi har altså en gjennomgående og en pågående debatt om rekruttering og tilstedeværelse av norsk politi.


Vi hadde en annen sak i Ringebu hvor en person  ifølge media ble sparket til blods under forsøk på pågripelse, og hvor det også framkommer, slik jeg har forstått saken, at det ikke ble straffereaksjon mot dem som gjorde dette. Det er da jeg mener at det er en viss fare for at vi rammer etaten som sådan, ikke minst rekrutteringsmessig, i en tid hvor statsråden, Regjeringen og Stortinget har pekt på behovet for å styrke og øke utdanningen. Er ikke statsråden da bekymret for de mulige negative konsekvensene av saker som denne, som kanskje vil være at folk som har vurdert å søke Politihøgskolen, sier: Jo, jeg burde kanskje ha søkt, men hvis det er sånn jeg blir behandlet etterpå, er det da verdt det?


Derfor vil jeg gjerne høre statsrådens syn på om han er bekymret for konsekvensene rekrutteringsmessig.


