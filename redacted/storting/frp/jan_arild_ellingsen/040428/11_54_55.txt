 Jeg takker på nytt for svaret. Jeg
deler fullt ut ministerens oppfatning om at vi skal være
forberedt. Men med ordet «forberedt» håper
jeg at vi skal være i forkant. Å være
forberedt i etterkant er noe defensivt etter mitt skjønn,
selv om vi ikke greier å forebygge alt. Det handler
om, slik jeg ser det, at man hele tiden jobber bevisst
og har en holdning til også kanskje å kunne
forutse det som vi håper å unngå skal skje,
og at man også har en viss grad av tanker om
hvordan det i så fall skal kunne håndteres, jf.
det man gjorde i forbindelse med det planlagte møtet i
Verdensbanken her, hvor man jobbet godt i forkant.

Så vil jeg inn på det som
ministeren startet sitt siste svar med, nemlig at da justiskomiteen
i fjor høst tok opp avgiftsfritak, avviste et flertall
det. Jeg registrerer samtidig at ministeren ikke vil svare
på det jeg spurte om, så jeg skal ta sjansen på å spørre
på nytt: Siden det er sånn at det er fritak for
avgift på brann- og ambulanseutrykningskjøretøy,
hvorfor har man ikke det samme systemet for politiets
utrykningskjøretøy?

