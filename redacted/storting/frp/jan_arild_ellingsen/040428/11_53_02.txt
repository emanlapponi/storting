 Jeg takker justisministeren for svaret så langt,
og det er positivt å høre at han er
opptatt av sikkerheten til sine tjenestefolk ute. Det
er avgjørende, slik at de føler at de har trygghet og
blir ivaretatt på en forsvarlig og fornuftig måte.
Samtidig er jeg litt overrasket over å høre
at det må en sånn negativ episode til som den
som var i Stavanger, for at man setter skikkelig fokus på dette.

Justisministeren er ellers opptatt av å være
proaktiv, av å være i forkant av problemene.
Nå har vi altså fått en episode som vi alle
ville vært forskånet for. Redselen min er at vi hele
tiden ligger i etterkant, og handler etter at de negative
tingene har skjedd. Så jeg ønsker en
mer offensiv holdning fra ministeren.

I tillegg kunne jeg tenke meg å høre
ministerens begrunnelse for at det i dag er sånn at ambulanse-
og brannbiler er fritatt for avgift – det er utrykningskjøretøy – mens
politiets utrykningskjøretøy faktisk ikke
er det. Jeg kunne tenke meg å få ministeren til å forklare
meg logikken i denne sammenheng, eller mangelen på sådan.

