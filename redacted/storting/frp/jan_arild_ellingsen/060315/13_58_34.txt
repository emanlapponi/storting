 Jeg registrerer at statsråden mener
at man her har kontroll – eller en viss kontroll
i alle fall. Det er slik at bl.a. undertegnede har besøkt
Ila og sett på den forvaringsenheten man har der oppe.
Mesteparten av dem som er innsatt der i dag, er forholdsvis svake
kriminelle – hvis man kan bruke et slikt begrep.
De begår altså ikke den tøffeste,
den mest voldsomme kriminaliteten, men en del annen tung kriminalitet,
bl.a. i forhold til sedelighet.

Det nye regimet vi kommer til å se,
er folk som har begått grove ran og grov, gjentatt kriminalitet à la
det vi har sett på Aker Brygge o.l., som etter
mitt skjønn er en helt annen type segment av
kriminelle. Det er klart at dette er mennesker med en annen evne
til manipulering, til å påta seg roller, og som
har et større nettverk på utsiden enn
det som er vanlig i dag. Derfor ser jeg fram til å høre
statsrådens tanker om hvordan vi kan sikre oss
at disse ikke får makt i fengslene. Hvordan kan
vi sikre oss at de faktisk ikke blir en trussel
mot de øvrige innsatte?

