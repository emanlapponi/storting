  Jeg takker for nytt svar. Det er vel ikke
tvil om det som justisministeren er inne på,
at det tidvis kan være vanskelig å finne gode løsninger
ut fra at man har et regelverk som legger føringer, og
at man også skal ivareta rettssikkerheten
til folk som er strafferettslig utilregnelige.
Det betyr vel at kunnskap og innsikt er avgjørende i forhold
til å velge de rette løsningene.

Nå var justisministeren inne
på en annen ting, nemlig revidert nasjonalbudsjett, og
fra 2001 har justiskomiteen fokusert
bl.a. på muligheten av å bygge et nytt fengsel
i Indre Salten, og det er også omtalt
i Regjeringens forslag til revidert nasjonalbudsjett. Siden det
eventuelt blir lokalisert forholdsvis nært RIBO
Attføringssenter i Saltdal, vil jeg spørre: Ser
justisministeren for seg at man her kan få en felles gevinst
ut av slik nyetablering, som kan gagne ikke bare
dem som skal sone ordinært, men også dem
som har behov for spesielt tilrettelagt straffegjennomføring?

