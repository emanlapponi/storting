 Den 16. mai 2002 hadde forrige justiskomité en heftig debatt om den nye redningshelikoptertjenesten. Debatten etterpå var om etablering av et politihelikopter. Da den forrige justiskomiteen kåret den beste debatten sin, vant debatten om redningshelikoptertjenesten. Det sier litt om den statusen og den plassen den hadde, og ikke minst omfanget av og interessen rundt temaet. 




Det er også grunnen til at jeg velger å utfordre statsråden på dette i dag. For Norge har utvilsomt en av verdens beste redningstjenester – gjennomgående. Det tror jeg er hevet over enhver tvil. Den jobben som Airlift gjør på Svalbard, og som 330-skvadronen gjør for resten av landet, er helt klart i verdenstoppen når det gjelder kvalitet, og den oppnår honnør både nasjonalt og – ikke minst – internasjonalt. 




For to år siden hadde jeg gleden av å ha besøk av en NATO-komité som jeg selv er medlem av. Jeg tok dem med til Stavanger. Vi besøkte hovedredningssentralen, og de fikk lov til å være med og fly redningshelikopter. Det som var den gjennomgående tilbakemeldingen fra dem, var: Dette er unikt, her har vi andre masse å lære av den norske modellen. 




All mulig honnør til den norske modellen, all mulig honnør til alle som bistår folk som er i nød. Utfordringen er likevel at dagens flåte av redningshelikoptre begynner å bli rimelig gammel, for å bruke et sånt begrep. Det betyr at vi har noen utfordringer på vedlikeholdssiden og på flyoperativitet. Derfor var Stortinget den gang rimelig klare på at vi trenger nye maskiner, og at vi trenger det forholdsvis fort. 




I etterkant av det har det vært en prosess. Det var en prosess rundt enhetshelikopteret NH90, som Forsvaret ville ha. Forsvaret som operatør ønsket seg også det som redningshelikopter. Det førte vel til at Bondevik II gikk et par runder med seg selv før de konkluderte om hva de skulle gjøre. Om de konkluderte, er jeg faktisk ikke sikker på den dag i dag. 




Det er vel også et faktum at Forsvaret skulle hatt sine første NH90-helikoptre levert i 2005. De er fortsatt ikke kommet. Jeg er glad for at dagens regjering la det feilskjæret til side og flyttet oppmerksomheten så til de grader over på det rent redningsfaglige. På nytt: All mulig honnør til Regjeringen for det grepet de gjorde den gangen. Det synes jeg er bra, og det synes jeg er veldig positivt. 




Diskusjonen om hvem som er operatør, er på en måte en ikke-sak nå. Det som er viktig nå, er å fokusere på de nye maskinene som må på plass, og ikke minst at det gjøres gjennom rent redningsfaglige ting. Da blir utfordringen, slik jeg har forstått det, tidsprosessen i dette. Jeg oppfatter at det har vært antydet 2013–2015. Jeg hadde håpet at vi skulle greie å få det til før, men hvis ikke det er mulig, noe som jeg går ut fra at statsråden kommer inn på, håper jeg i alle fall at han har en god begrunnelse for hvorfor det tar så pass lang tid. Jeg håper også at det i det ligger en vurdering fra statsrådens side av hvor store merkostnader på dagens flåte man beregner fram i tid, siden vi må vente så pass lenge. Jeg håper også at statsråden kan si noe om man fortsatt skal velge det som man redningsfaglig er best tjent med. 




Norge har en stor flåte av sivile helikoptre, bl.a. i Nordsjøen, som jeg går ut fra at man høster erfaring fra. Danskene har valgt seg én modell redningshelikopter, Canada har samme typen, og engelskmennene har flere typer. Så er det mange andre land som jeg er sikker på vi kan hente erfaringer fra. Det regner jeg med at departementet gjør på veien fram mot den endelige beslutningen her i landet. 




Men det som er viktig etter mitt skjønn, er at det nå skjer noe, ikke minst at Stortinget kanskje får en bedre og bredere tilbakemelding. Til nå har det stort sett vært gjennom et avsnitt innenfor kapittel 455 i budsjettet, hvor man har sagt noe om prosessen og om hvor man er hen. Det hadde vært hyggelig med enda bredere tilbakemelding, ikke minst når det gjelder når og hvordan. Ikke minst hadde det vært interessant å høre fra statsrådens side om han kan si noe om hvordan utvelgelsen som sådan kommer til å skje. 




Carl I. Hagen hadde her gjeninntatt presidentplassen. 




