 La meg starte med å si til siste taler at det er godt å få bekreftet at Stortingets debatter kan være avklarende. Det er i så måte et pluss. 




Jeg skal ikke tøye denne debatten lenger enn høyst nødvendig, men jeg vil si til representanten Heggø: Jeg har i hvert fall ikke oppfattet at denne debatten har dreid seg om noe negativt ved redningshelikoptertjenesten. Den har dreid seg om et fokus på den siste finish. Den siste delen av verktøyet er kanskje den viktigste, og det er helikoptre med større kapasitet og større rekkevidde. Det er ikke sånn at Stortinget fant på dette fordi det ikke hadde annet å gjøre i mai 2002. Det var jo fordi det lå faglige innspill bak. De var lagt til grunn for å endre de kravene og det som lå i stortingsmeldingen fra Bondevik I-regjeringen, eller var det Stoltenberg I-regjeringen, i sin tid. 




Så registrerer jeg også at representanten Heggø er opptatt av den såkalte fremskrittspartistøttede Bondevik II-regjeringen. Da bør jo representanten Heggø ha såpass selvinnsikt at hun også bruker begrepet den «arbeiderpartistøttede» Bondevik II-regjeringen. Det var da man kuttet f.eks. i politibudsjettet – dette som et apropos når historien skal skrives. 




Det viktigste, og det som har kommet fram i debatten i dag, er at det aller meste er på plass. Det gjenstår en stor utfordring. Det er kanskje den dyreste utfordringen, og det er derfor statsråden sier at han trenger tid til å gjøre dette. At han trenger tid, har jeg forståelse for. Men av og til skal man skynde seg også når man skal foreta kvalitetssikring. Hvis det skulle skje hendelser som kunne ha vært forhindret hvis vi hadde skyndt oss mer enn det vi elegant gjør i dag, synes jeg absolutt vi må vurdere risikoen kontra prisen på den andre siden i dette. Når representanten Alf Ivar Samuelsen sier vi har en god og funksjonell tjeneste: Det er en grunn til at Stortinget ønsker å gjøre den enda bedre. Historien viser at vi av og til har kommet til kort, og det er det man ønsker å unngå ved å få på plass nye, enda bedre helikoptre. Det har Stortinget gjennomgående vært enig i. I så måte ser jeg fram til det. 




Så har jeg en utfordring til statsråden. Jeg kunne tenke meg at statsråden tok et initiativ overfor prosjektgruppen sin og utfordret den til å la de aktuelle kandidatene foreta en såkalt «fly off», altså at de må vise at de er i stand til å levere det produktet som Stortinget har beskrevet, gjennom å bevise det i praksis, ikke bare i teori, ikke bare på papir, men at de faktisk gjør det gjennom et operativt forsøk. Det mener jeg statsråden har mandat til å gjøre, og jeg synes absolutt han bør gjøre det. 




Igjen til representanten Heggø: Hvis statsråden ønsker at Stortinget skal ta avgjørelsen om hvilken type helikopter vi skal ha, kommer Stortinget til å gjøre det. Når statsråden melder tilbake til Stortinget, som han har lovt at han skal gjøre, og velger en modell, er jeg helt sikker på at Stortinget tar den utfordringen på strak arm, Det forutsetter selvfølgelig et kvalitativt godt arbeid i forkant, med anbefaling. Men selve vedtaket kan jeg herved love statsråden at Stortinget garantert kommer til å gjøre. 




