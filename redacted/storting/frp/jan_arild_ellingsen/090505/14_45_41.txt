 La meg først starte med å si at også jeg er svært komfortabel med at statsråden er komfortabel med at vi ikke gikk videre med opsjonen på NH90. Det tror jeg var fornuftig og den beste måten å følge opp det som var Stortingets ambisjon 16. mai 2002. For det er helt korrekt, som statsråden påpekte, at det var tre–fire momenter som var helt avgjørende. Det ene var tilstedevakt. Det andre var reaksjonstid. Det tredje var lege som en del av crewet, og ikke minst var rekkevidde og kapasitet kriterier som det var stort fokus på den gang. 




Målet var, som statsråden helt korrekt har vært inne på, at en god tjeneste skulle bli enda bedre. Og det er vi i ferd med å få til. Men jeg blir jo litt betenkt når statsråden nå sier at man har forsikringer fra Forsvarsdepartementet om at man kan holde på til 2020. Det er også helt korrekt, som statsråden sier, at det finnes en merknad, muligens ført i pennen av undertegnede, om at hvis det var mulig, så skulle man fase inn nye maskiner i løpet av 2008. Vi er ikke der. I 2012, som statsråden sa var den korteste tidshorisonten, ligger vi ti år etter Stortingets vedtak. Og hvis vi snakker om 2015 – og kanskje enda lenger som statsråden nå sa – ligger vi ti til femten år etter Stortingets vedtak. Det synes jeg er alvorlig, og jeg synes det er ille. Jeg tror ikke at det er i tråd med det vedtaket Stortinget egentlig gjorde. For jeg oppfattet at Stortinget hadde et tidspress fordi det var så viktig å få en større maskin, større rekkevidde og større kapasitet. Ambisjonen var jo å følge opp de krav og innspill som kom fra dem som kan mer om tjenesten enn det Stortinget kan, og i så måte blir jeg ikke beroliget når statsråden her viser til at det fortsatt kan ta mange år framover i forhold til det vi forutsatte den gangen. 




Statsråden sier også at det er en styrking på budsjettkapitlet. Ja, det er jo helt naturlig når driftskostnadene går så pass mye opp. 




Jeg håper at statsråden kan opprettholde et aktivt og sterkt fokus mot denne innfasingen, for jeg synes at selv om alt det andre er blitt bra, er det likevel sånn at helikopteret som sådan er et av de to viktigste verktøyene. I forlengelsen av det vil jeg gjerne stille to spørsmål til statsråden. Det ene er om statsråden kan avkrefte at det forefinnes en eller annen form for skepsis i Finansdepartementet til en så pass stor investering. Og: For noen dager siden var det et oppslag på Dagsrevyen om Sea King, og vekten på Sea King når det gjaldt landingsmuligheter på Ullevål Sykehus. Og da blir mitt spørsmål i forlengelsen av det: Vil statsråden ta initiativ til at man også legger til rette for at Sea King kan lande, dersom luftambulansen kan lande, slik at man også på den måten optimaliserer og gjør redningstjenesten samlet sett bedre? 




