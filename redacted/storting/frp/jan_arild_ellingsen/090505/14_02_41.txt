 Jeg takker statsråden for svaret, som jeg synes var positivt. 




Jeg synes det er positivt at statsråden er opptatt av at vi må ha klare regler for hvordan de sakkyndige skal opptre, og ikke minst rollen deres. Jeg synes det er betryggende at statsråden er opptatt av uavhengigheten til domstolen, slik at vi ikke får en dreining den ene eller den andre veien. Jeg er også opptatt av at statsråden understreket viktigheten av å ha ryddighet rundt de forskjellige rollene. 




Jeg er heller ikke i tvil om at vi gjennomgående har gode dommere. Men jeg tror vi tidvis har en utfordring når dommere skal stå imot sterke sakkyndige. Jeg tror det vil være slik at i noen sammenhenger vil det kunne være enklere for en dommer å gå i retning av der de sakkyndige står, fordi det vil gi en legitimitet til domsslutningen. I mange tilfeller vil det være det korrekte, men det kan være slik at de sakkyndige tar feil, jf. noe av det jeg var inne på innledningsvis i mitt første innlegg – Bjugn-saken og andre saker som vi ikke ønsker å gjenoppleve. 




Så synes jeg også det er positivt at statsråden påpeker dette med graden av skråsikkerhet hos de sakkyndige. Der tror jeg vi skal være veldig vare. Det er selvfølgelig et pluss at desto mer kvalifisert og flink en sakkyndig er, desto bedre bør vedkommende stå faglig. Men det er også slik – det skjer vel både blant politikere og blant andre – at av og til blir egen fortreffelighet viktigere enn den jobben man skal gjøre. Derfor er det viktig å ha et regelverk rundt dette. 




Jeg vet ikke om det er tillatt å si at man savner noen, men et frisk pust i denne debatten var Berthold Grünfeld. Han torde å utfordre politikerne, men også deler av sitt eget fagmiljø med hensyn til skråsikkerhet på absolutte fakta som de kom med. Han var en person som nøt stor respekt og som evnet å ta tak og tørre å si det som mange andre ikke torde. I så måte hadde han utvilsomt en viktig funksjon. 




Så er jeg glad for at statsråden snakket om Den rettsmedisinske kommisjon, som for tiden faktisk har vært i fokus av ulike årsaker. En annen komité her i huset kommer til å diskutere det videre med statsråden. Men det er klart at den er òg et verktøy – og ett av de viktigste verktøyene som Stortinget, statsråden og departementet har for å sørge for at man holder seg innenfor de reglene som er trukket opp. 




Og i den grad jeg kan stille et spørsmål til, vil det ganske enkelt være om statsråden tror at det skjer domsslutninger i norske domstoler hvor dommerne i for stor grad lener seg mot de sakkyndiges vurdering. 




