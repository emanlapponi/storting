  Jeg takker innledningsvis statsråden
for svaret, men tillater meg samtidig å vise
til at bl.a. Statens helsetilsyn er svært bekymret fordi
man faktisk har halvert antallet obduksjoner i Norge. De er bekymret
på grunn av to forhold. Det ene er at den kompetansen som
man besitter i forhold til å foreta et visst volum obduksjoner,
er viktig å ta vare på. Det andre
er selvfølgelig det som går på at mulige
kriminelle handlinger ikke avdekkes fordi man ikke
obduserer.

Statsråden påpekte at man
har styrket politiet. Det er selvfølgelig korrekt. Samtidig
oppfatter iallfall jeg at i dag har politiet
ute ikke de rammene som de føler de har behov
for. Det er klart at når en politijurist skal vurdere om det
skal foretas en obduksjon eller ikke, ligger det et kostnadsaspekt
der som jeg går ut fra vurderes.

Det er også et faktum at
et samlet storting gjennom justiskomiteen
og med varierende flertall har påpekt
at man ønsker en sentral finansiering
av rettsmedisinske tester. Da forventer jeg at statsråden
følger opp det og finner det helt naturlig. Er det slik
at statsråden har problemer eller vansker
med å følge opp Stortingets vedtak?

