 Først vil jeg takke representanten Chaudhry for å ta opp en viktig sak. Jeg er også veldig tilfreds med at han tar den opp i så stor bredde som han gjorde. Det setter jeg stor pris på, og det skal han ha respekt og honnør for å ha gjort. Det er vel også slik, som flere har vært inne på her, at voldtekt utvilsomt er noe av det verste man kan bli utsatt for. Det er også et faktum at det gjelder om offeret er kvinne eller mann.




Så hadde det vel vært greit om vi hadde kunnet finne svaret på hvorfor mannfolk gjør dette – for primært er det mannfolk som gjør det. Hadde vi funnet fram til det genet eller de mekanismer som gjør at mannfolk tyr til den slags vold, og funnet ut hva vi skal gjøre med det, hadde vi sluppet å ha denne debatten. Det kommer vi sannsynligvis ikke til å gjøre. Mannfolk kommer nok dessverre til å fortsette med det, og da må vi forholde oss til den realiteten, enten vi liker det eller ikke.




Jeg tror at noe av det viktigste vi kan gjøre, er å lytte til erfaringene i forhold til det som har skjedd – hva man har blitt utsatt for, og hvorfor ting har oppstått og blitt som de har blitt. Kanskje må vi tenke annerledes i strafferegimene våre. Kanskje bør menn som begår voldtekt, dømmes til behandling som en del av apparatet. Den forrige justiskomiteen og denne og statsråden har vært med og jobbet med alternativ til vold for å bidra til at menn som har en aggressiv atferd i flere sammenhenger, lærer seg alternative mestringsmåter for å hindre at ting skal eskalere. Jeg tror at et problem som dette er, er mer sammensatt enn som så. Jeg tror at det er flere tiltak for øvrig som kan hjelpe. Selvfølgelig kunne mer synlig politi være en faktor. Samtidig er det urealistisk å tro at vi kan ha politi på hvert hjørne.




Representanten Chaudhry tar opp dette med opplyste steder, å redusere antallet busker og slikt som står ute. Men jeg er redd for at hvis en person har bestemt seg for å gjøre dette, skal det godt gjøres at han ikke finner et egnet sted for å gjøre det. Det kan være i oppgangen når dama er i ferd med å låse seg inn. Hvis man er kommet til det punkt at man velger å gjøre noe slikt, tror jeg man har få begrensninger igjen. Jeg er selvfølgelig enig i at vi skal se på alle ting som kan gjøres, men jeg er mer bekymret for at vi flytter et problem fra et sted til et annet, når vi gjør en del av disse tingene.




Det vi 

må 

gjøre, er å sørge for at ressurser er til stede for å forebygge, for å oppklare og pådømme i voldssaker. Så tror jeg også, som representanten Chaudhry var inne på, at vi er nødt til å se på det holdningsskapende. Jeg er også godt fornøyd med at han tok opp det som vi debatterte i forrige uke, forholdet til en del av våre nye landsmenn, som bidrar i altfor stor grad i denne typen statistikk. Og jeg er ganske sikker på at også innvandrermiljøene helst hadde sett dette ugjort. Det er jo ikke slik at nordmenn som begår voldtekt, har noe mindre ansvar enn andre som gjør det. I så måte mener i hvert fall jeg at vi må slå hardt ned på dette. Dette begrunnes med at man har en annen kulturell tilnærming, man har en annen kulturell bakgrunn, og man kommer fra et regime hvor kvinner har en annen status enn det de har i Norge. Det er en begrunnelse som jeg finner totalt uakseptabel. For det er slik at en integritetskrenkende situasjon som en voldtekt er, fins det på en måte ikke noen bortforklaring for. Og da er det slik at det strafferegimet som samfunnet har, er ett tiltak for å vise alvorlighetsgraden i det. Mild straff i voldtektssaker er en provokasjon mot offeret og vedkommendes pårørende, men kanskje det aller mest alvorlige er at det nedgraderer alvorlighetsgraden i det som har skjedd, og det tror jeg vi skal vokte oss vel for.




For Oslos del er det ikke tvil om, etter mitt skjønn i hvert fall, at politiet mangler ressurser for å gjøre en del av de tingene som de ønsker. Jeg hilser velkommen statsrådens invitt til å øke strafferammene i en del av overgrepssakene, og jeg tror det er behov for å utvikle videre en offer- og pårørendeomsorg. Å samle kunnskap er viktig, slik at man deretter kan sette i verk de rette tiltakene. Derfor var det viktig for Fremskrittspartiet, sammen med den forrige regjeringen, å legge til rette for familievoldsprosjektet i Vestfold for å få erfaringer og ha et grunnlag for å jobbe videre med det, noe som også denne regjeringen har videreført. Det synes jeg er viktig, og det synes jeg er gode ting.




Man har vært inne på at flere bør dømmes. Ja, i så fall forutsetter jeg at det skjer gjennom en forsvarlig domstolsbehandling, slik at vi ikke skal dømme flere for å øke statistikken, men faktisk på grunn av at det er beviselig i så måte.




Så til justiskomiteens leder som hevder at det er samfunnets skyld at kvinner blir voldtatt: Jeg vil jo si at kvinner også er en del av samfunnet. Jeg vil si at alle har et felles ansvar for å forebygge kriminalitet, og det er jeg også sikker på at kvinner flest gjør.




