  Jeg takker statsråden for et fyldig
og godt svar, som i utgangspunktet går opp en grense og
viser at man har hatt en god dialog med Stortinget underveis.
Det høres fornuftig ut. Samtidig tror jeg at det må være
en utfordring i forhold til et benådningsregime
at man har aksept fra samfunnet og at folk flest oppfatter dette
som rettferdig – ikke minst er det vel et tankekors
at det kan bli oppfattet som en overprøving av domstolen
som faktisk har besluttet en fengselsstraff.

En annen ting som statsråden i sin
forrige karriere som stortingsrepresentant
var opptatt av, er alternative løsninger som amnesti, hjemmesoning
og soningsrabatt. Ikke minst i første
halvår av 2005 var det slik at over 7 000 innsatte slapp
ut før tiden. Er ikke da statsråden
bekymret for denne utviklingen, og er ikke statsråden
videre betenkt over hvordan det kan bli oppfattet av andre
lovlydige borgere når folk som har begått
kriminalitet av ulik grad av grovhet, allikevel honoreres med en
rabatt i forhold til den soningen de faktisk er idømt?

