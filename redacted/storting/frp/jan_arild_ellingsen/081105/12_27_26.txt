 Dette svaret skal jeg takke for, og jeg håper jo at statsråden er enig med meg i at dette er en veldig viktig sak.


Statsråden var med og gjorde et vedtak i denne salen 16. mai 2002 om politihelikoptre og lokalisering sentralt i Oslo. Det har gått seks og et halvt år, og fortsatt sliter vi altså med effektiviteten og bruken av et av Europas mest avanserte politihelikoptre – ikke minst med basis i lokalisering, som har vært et problem. Jeg håper at det blir bedre. Det neste håpet er jo da at Regjeringen har ambisjoner om å bruke de samme verktøyene, og at man reduserer sårbarheten ved dem, jf. det som er i dag når det gjelder f.eks. beredskapstroppens lokalisering. Samtidig bør det være en ambisjon for Regjeringen å få på plass et treningssenter.


Jeg har registrert at statsråden har vært på Fornebu og sett på det midlertidige anlegget man har der ute, og jeg oppfatter det vel slik at man bør ha større ambisjoner enn som så. For når vi ser på hva svenskene har fått til når det gjelder treningsanlegg, er det milevis foran det som vi har. Jeg vil jo hevde at vi i Norge har en økonomi som gjør det mulig, og jeg tror også det vil være med og bidra som et positivt element når det gjelder rekruttering til politiet … (presidenten klubber.)


