 Jeg må jo si at jeg – med respekt å melde – er skuffet over svaret. Statsråden er ellers rimelig tydelig når det gjelder f.eks. soningskøen og ambisjonen der. Her er det altså snakk om et av de viktigste verktøyene politiet skal ha. Det har ikke samme prioritet hos statsråden, men det tar jeg i og for seg til etterretning.


Jeg synes jo statsråden bør vurdere et annet element i dette, og det er sårbarheten ved dagens plassering i Oslo. Det er altså slik at ett enkelt kjøretøy kan stenge utkjøringen fra politihuset i Oslo. Det har akkurat i dag vært et eksempel på en lastebil som ble stående fast og sperret Sentrum politistasjon. Jeg går ut fra at når statsråden skal vurdere etablering av et nytt senter, bør også sårbarhet være en faktor i det hele, ikke minst sett i lys av erfaringene fra NOKAS‑ranet – politiet i Stavanger ble sperret inne av ett kjøretøy som det ble satt fyr på. I så måte hadde jeg håpet at statsråden skulle ha litt større ambisjoner. Det er greit å vente på Statsbygg. Men kan det da være slik å forstå at når planene fra Statsbygg foreligger, vil statsråden umiddelbart sette spaden i jorda – som man gjorde i en nordlandskommune for en tid tilbake?


