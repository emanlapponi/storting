 Jeg takker for svaret, som jeg synes høres
positivt og betryggende ut. Det er vel en årsak, men det
har jo av og til vært episoder i regi av Kriminalomsorgen
som både jeg og justisministeren har stusset
over, for å bruke et mildt uttrykk. Derfor synes
jeg dette høres bra ut.

Jeg har forståelse for at norske
myndigheter tar dette medansvaret i forhold til internasjonale forpliktelser.
Det synes jeg er positivt, samtidig som det også utfordrer Kriminalomsorgens
regime og den måten vi tenker på her i landet.
Likevel ser jeg det som positivt. Men det er samtidig
et paradoks, vil jeg tro, i forhold til den kapasiteten vi har.
Ministeren snakket før i dag i spontanspørretimen
om soningskapasitet og utfordringene der. Når vi påtar
oss disse forpliktelsene, vil det påvirke resten av soningskøen,
selv om det er et marginalt tall.

Allikevel vil jeg tilbake til det som spørsmålet
i hovedsak dreier seg om, nemlig soningsgjennomføringen for
disse personene som er fra andre land. Jeg vil spørre justisministeren
om han kan forsikre norske borgere som bor i nærheten
av de fengslene hvor soningen skal skje, om at de ikke
vil møte disse personene på åpen
gate.

