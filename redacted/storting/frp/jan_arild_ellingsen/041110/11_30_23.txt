 Jeg takker for svaret, som jeg synes høres
bra ut. Jeg imøteser med stor spenning de eventuelle endringer
som skal komme, og som vil tjene både den ustabile personen
og de deler av det offentlige tjenesteapparatet som skal bistå i
en slik situasjon.

Allikevel kunne jeg tenke meg å gå videre
med det statsråden sa i sitt første svar. Han
sa bl.a. at politiinstruksens §§ 11-3
og 11-4 gir retningslinjer om hvordan en slik transport
skal gjennomføres.

I mars i år sa politimester Elisabeth
Kaas i Harstad følgende: Vi har ingen skriftlig instruks
om hvordan vi skal forholde oss når vi bistår
under transporter av psykisk syke pasienter. Jeg synes det står
i kontrast til det som statsråden har sagt, og da vil mitt
naturlige spørsmål være: Er det slik
at politimester Kaas ikke er kjent med politiets instrukser i §§ 11-3
og 11-4, eller er dette en mangel på kommunikasjon og forståelse
av den type oppdrag som man her har vist til?

