  På nytt takker jeg for et positivt
svar. Det er godt at vi fremdeles har et felles fokus på å bekjempe
den utryggheten som innbyggerne i Oslo føler,
og som en del tidvis også, tror jeg, har opplevd
direkte på kroppen. Man kan si hva man vil om en følt
utrygghet. Den trenger ikke være reell,
men man kan likevel ikke ta fra noen
en følelse av utrygghet. Så jeg tror det er viktig å fokusere
på dette.

Det har også vært
en diskusjon om budsjettfordeling, om rammene for Oslo
kontra resten av landet. Der er det vel slik at enkelte andre
politidistrikter har følt at Oslo kom i overkant
godt ut for inneværende år. Siden regjeringspartiene
og justisministeren er en part i budsjettavtalen, regner jeg med
at vi er enige om at Oslo fortsatt har behov og trenger å styrke
sin posisjon i forhold til den totale kriminalitetsbekjempelsen
her i landet.

I forlengelsen av det kunne jeg tenke meg å høre
om justisministeren ser ytterligere behov innen spesielle
områder i Oslo, der vi fortsatt er
sårbare, og der vi i fellesskap må gjøre
en innsats for å bli bedre, og således kan fortsette å bekjempe
kriminalitet og utrygghet hos borgerne her i byen.

