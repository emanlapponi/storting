  Jeg setter først og fremst stor pris
på svaret, som jeg synes vitner om at her kan vi få ting
til å skje som vil tjene enheten som sådan. Et
av de viktigste anliggender i så måte
må være sikkerheten til den enkelte
tjenestemann og -kvinne som er ute og gjør en jobb på vegne
av det norske samfunnet. Samtidig går jeg ut
fra at statsråden ser det som en utfordring å få dette
til. Vi har jo registrert erfaringer fra trygdeetaten,
som har slitt. Forsvaret har slitt med å få datasystemer
som har vært funksjonelle og gode, selv om store midler
har vært satt inn her.

Da er det to ting som jeg kunne tenke meg å høre
statsrådens syn på. Det ene gjelder tidsfaktoren.
Han har sagt noe om framdrift nå, men når kan
vi ha et fullgodt system?

Et annet spørsmål er: Har
POD pr. i dag den kompetansen som er nødvendig? Har man
nok referansegrupper og erfaringer til å få et
fullverdig og godt system som vil avhjelpe den situasjonen som jeg
har beskrevet?

