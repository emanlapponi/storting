 Jeg takker statsråden for svaret,
selv om jeg oppfattet det dit hen at statsråden sa to forskjellige
ting. Han understreket hvor viktig det er å skape reell informasjon
og faktaopplysninger, bl.a. for å vektlegge og se på hvordan
vold i nære relasjoner slår ut på kostnaden for departementet,
samtidig som jeg oppfattet at han sa at han ikke var opptatt av den overordnede
problematiseringen av de totale kostnadene for samfunnet. Hvis det er settingen,
håper jeg at statsråden kan avklare tydeligere hva han egentlig
mener. 

Jeg vil tro at det er slik at kunnskap er makt når man
skal løse de samfunnsmessige problemer som kriminaliteten faktisk
fører til. Hvis det ikke er det, vil jeg bli overrasket. Hvis man
ser på kriminalitetsutviklingen, som jeg tok et raskt blikk på
før jeg kom hit, er etterforskede forbrytelser fordoblet fra 1991-1992
til 2006. Det sier noe om utviklingen av bare anmeldte forhold. Hvis man
da genererer opp en faktor på hvordan det rammer enkeltpersoner og
samfunnet totalt sett, bør det absolutt være av interesse for
statsråden å ha mest mulig kunnskap om dette. 

