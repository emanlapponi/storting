 Jeg takker statsråden for svaret. Jeg registrerer at han leser
Bibelen som en viss annen mann gjør det - uten å gå nærmere
inn på den debatten! 

Igjen: Jeg mener at vi faktisk har en
oppfatningsforskjell i forhold til viktigheten av de totale kunnskaper.
Når statsråden slåss innad i Regjeringen for sitt budsjett,
vil jeg jo tro at det er viktig for ham å påpeke at hans evne
til kriminalitetsbekjempelse er noe som genererer store plusser for samfunnet
i reduserte personlige og menneskelige lidelser, i redusert tap av skatteinngang,
i redusert tap av - la oss si - tilrettelagte regimer for dem som lever
av organisert kriminalitet, ved at oppdagelsesfaren er større. Det
er klart at alle slike faktorer bør telle i forhold til Regjeringens
totalvurdering av i hvor stor grad og på hvilken måte man faktisk
skal satse på kriminalitetsbekjempelse. Jeg oppfatter at statsråden
er bekymret for Fremskrittspartiets evne til å gjøre det samme.
Den bekymringen deler jeg overhodet ikke. Hvis vi setter størrelsene
i vårt alternative statsbudsjett opp mot Regjeringens, har statsråden
en lang vei å gå. 

