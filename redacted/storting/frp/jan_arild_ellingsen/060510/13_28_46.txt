  Jeg takker statsråden for svaret,
som jeg synes er positivt.

Jeg tror det er viktig så lenge vi
skal ha særreaksjoner som en reaksjonsform, at det har
legitimitet i befolkningen. Det betyr at folk må føle
seg trygge på at systemet ivaretar også samfunnets
behov. Hvis man nå ser på den diskusjonen som
har pågått i det siste om bruk av særreaksjoner,
og kanskje også en manglende samordning mellom
ulike etater, er dette bekymringsfullt.

Jeg registrerer at lederen av Den rettsmedisinske
kommisjon her uttrykte veldig klart at vi har
svikt i dag, vi har ikke gode nok samordningsmønster mellom
justissektoren og helsesektoren. Det er jo det som er min hovedbekymring.

Jeg vil gjerne ha statsråden til kanskje å gå litt
mer i dybden på det, hvis han kan gjøre det. Er
det sånn at vi har for vanntette skott? Har vi det sånn
at man definerer seg for sent inn i ansvaret rundt en person når
man går fra ett regime til et annet? Er det hovedproblemet, eller
er det andre ting som vanskeliggjør dette samarbeidet?

