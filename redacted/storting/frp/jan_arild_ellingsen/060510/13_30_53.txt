 På nytt setter jeg pris på statsrådens
svar. Så lenge vi har en felles bekymring, har vi også felles
muligheter til å gjøre noe med det. Det er jo også sånn
at det ikke bare i forhold til grenselinjene mellom
de to ulike etatene, men også innenfor etatene,
er ting som ikke fungerer godt nok.

Dagbladet hadde en artikkel søndag
7. mai hvor de bl.a. viste at påtalemyndighetene hadde
glemt å reise sak i et tilfelle der et sykehus
skrev ut en person uten å sjekke ut om vedkommende var
domfelt e.l. Det er dessverre sånn
at det er enkeltmennesker som begår bommertene når
de har et ansvar for å ivareta systemet. Og enhver svikt,
som statsråden selv var inne på, er
noe som bekymrer oss alle, for det stiller spørsmål
ved legitimiteten i det.

Jeg kunne også tenke meg å utfordre
statsråden på dette med de sakkyndiges rolle når
det gjelder bruk av forvaring. Også det er jo
en ting som skaper debatt i samfunnet, utenfor dette huset
og ikke minst inne i dette huset. Betyr det
at statsråden også vil se på den
dimensjonen når man skal ha en bred gjennomgang av forvaringsinstituttet
og særreaksjoner generelt?

