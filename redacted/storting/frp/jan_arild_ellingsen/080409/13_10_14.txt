 Jeg takker statsråden for svaret. Jeg er enig i spesielt den siste
delen av statsrådens svar, der han hevdet at det som er viktig, er
at vi tar vare på barn som er spesielt utsatt. Vi må ha et system
som tar høyde for deres sikkerhet, og at man ikke minst i saker der
barn er involvert, får en forsvarlig og god oppfølging. 

Det som er tragisk i dette eksemplet, er jo at den etaten som kunne ha
vært med og muligens forhindret et nytt overgrep, er den etaten som
faktisk etterforsker det som har skjedd. Jeg synes det er dramatisk når
man blir anmeldt for grov uforstand i tjenesten i en såpass alvorlig
overgrepssak. Mitt spørsmål blir derfor: Føler statsråden
at terskelen for bruk av straffeloven i forbindelse med grov uforstand i
tjenesten er på et godt nivå i dag, eller ser statsråden
nødvendigheten av å gå inn i den paragrafen og se om
den bør justeres, slik at vi i større grad får tydeliggjort
at også offentlig ansatte som har en viktig samfunnsposisjon, er seg
sitt eget ansvar bevisst? 

