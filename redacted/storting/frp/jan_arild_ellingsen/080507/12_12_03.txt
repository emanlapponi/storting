 Jeg takker igjen for svaret. 




Det er to forhold jeg vil spørre statsråden om i mitt siste spørsmål. Det ene er: I hvor stor grad er vi avhengige av internasjonalt samarbeid for å løse dette? Jeg går ut fra at mye av det som skjer, ikke nødvendigvis er egenprodusert i Norge, men at man også får «hjelp» fra personer med annen nasjonalitet enn norsk. Det er det ene. 




Det andre er: Når man prater om gjennomgang av lovverk, vil statsråden da ta initiativ og se på hvordan mennesker som utsettes for id-tyveri, behandles? Jeg har fått tilbakemeldinger om at man ikke nødvendigvis bare føler seg godt ivaretatt av norsk politi når det gjelder å bli trodd, eller ikke å bli trodd, og ikke minst den tillitskrisen man kan bli utsatt for som mistenkeliggjort gjennom kriminalitet utført av andre, mens man selv sitter igjen med en - skal vi kalle det - ansvarlig svarteper systemmessig. 




Jeg ønsker at statsråden kan si noe om internasjonalt samarbeid, men også om han vil ta høyde for å gå inn og se på problemer som enkeltpersoner kan berøres av i så måte. 




