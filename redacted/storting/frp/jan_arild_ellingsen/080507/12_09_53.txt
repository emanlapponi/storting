 Jeg takker statsråden for svaret, som jeg oppfatter veldig positivt. Det er betryggende å høre at departementet og Regjeringen jobber aktivt med dette. 




Det er også et faktum at Justisdepartementet har et overordnet ansvar bl.a. når det gjelder samfunnssikkerhet totalt sett - internt, men også overfor de andre departementene - for å se på helheten i dette. Samfunnssårbarhet som berører enkeltpersoner, vil jo også igjen berøre samfunnet som sådant. Derfor er det viktig at man har et høyt aktivitetsnivå for å bekjempe det. Det samme går jeg ut fra vil gjelde tilgang til såkalt sensitiv informasjon om enkeltpersoner og andre i denne settingen. Jeg tenker på informasjon om personlig økonomi, som er én ting, men også på annen kunnskap som enkeltpersoner måtte sitte på. 




Det jeg likevel ønsker å utfordre statsråden på, er om han gjennom sine arbeidsgrupper faktisk vil prøve å få tilgang til hvor store summer det er snakk om i året her. Hvor store er de samfunnsmessige kostnadene på det - som finansieringsselskap, banker, enkeltpersoner selv og andre må ta for å finne ut volumet på det? 




