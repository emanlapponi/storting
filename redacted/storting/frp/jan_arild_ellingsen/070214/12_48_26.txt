  Jeg takker statsråden for svaret.
Han har iallfall rett i at det finnes mer enn én kø som
man sliter med innen justissektoren. Det er vi nok skjønt
enige om. Jeg tror likevel at det påhviler oss
et særlig ansvar når det gjelder forvaringsdømte og
forvaringsregimet.

Både statsråden
og undertegnede har vært og besøkt enheten på Ila,
og de har utvilsomt tøffe vilkår å jobbe
under der oppe. De ansatte hevder at det i utgangspunktet iallfall
bør være mange flere på jobb
enn det de er i dag, og at det er veldig få på jobb
i forhold til de mange som er i den enheten. De føler at
det går på bekostning av kvaliteten på den
jobben de gjør, og de føler også en økende utrygghet
i forhold til det.

Når statsråden samtidig sier
at man ønsker å innføre samme
regime også i andre fengsler, må man også spre kompetansen
og lærdommen derifra. Hvordan ser statsråden for
seg at man skal gjøre det, samtidig som det er en høy
beleggsprosent også på Ila?

