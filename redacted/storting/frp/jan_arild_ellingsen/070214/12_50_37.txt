 På nytt takker jeg for svaret, som
jeg synes er positivt. Ikke minst det siste statsråden
var inne på, at vi kanskje får en ny type kriminelle
som dømmes til forvaring, er jo kjempeviktig. Det betyr
vel også at en enhet à la Ila blir mer
sårbar. Å få enda mer kompleksitet
inn i det, vil igjen muligens føre til større
sårbarhet og større usikkerhet for alle
involverte i en sånn enhet.

Statsråden var også inne
på sin egen handlingsplan for å fjerne soningskøen.
Det åpnes for – jeg tror det var skissert der – en
23 forvaringsplasser. Jeg vet også at det er andre
institusjoner her i landet som har tilbudt sine tjenester
til Justisdepartementet i så måte og ønsker å bidra
til å løse disse problemene. Siden vi
får et nytt regime, kanskje inn mot Ila og den typen – skal
vi kalle det straffegjennomføring – vil jeg spørre:
Ser statsråden for seg at man også kan
bruke andre institusjoner her, under forutsetning av
at det sikkerhetsmessige og det faglige ivaretas på en forsvarlig
og god måte?

