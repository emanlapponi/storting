 Det var et interessant svar – jeg tror jeg starter der. Jeg oppfattet det slik at statsråden overhodet ikke svarte på noe av det jeg spurte om. Hun har altså redegjort for bakgrunnen for historiske fakta, hvor man skal hen, men har overhodet ikke svart på det som var spørsmålet mitt.


Mitt primære spørsmål er: Hvorfor skal et museum som ikke har et overforbruk, betale for overforbruk som andre har hatt? For ifølge mine opplysninger har man ikke hatt overforbruk i Bodø.


Det andre er den hangaren man pr. definisjon da må si opp leieavtalen for. Men det er jo et faktum at Forsvarsbygg står som eier av den, og noen andre i Forsvaret må betale samme husleien. Man flytter det altså fra én post til en annen post, men fortsatt innenfor Forsvaret.


Det er mulig at det er fornuftig og logisk, selv om jeg sliter med å se logikken i det. Og jeg synes jo det er spesielt urimelig når det samme museet ikke har vært bidragsyter til merforbruket. Det rammer jo det som forsvarsministeren understreket innledningsvis: kulturarven. Man vurderer altså å kvitte seg med noe av den – kall det – historiske arven man har fra den kalde krigen, fordi man står i et økonomisk dilemma. Er da forsvarsministeren komfortabel med de utfordringene som Bodø er blitt stilt overfor, med bakgrunn i andres merforbruk?


