 Dette er en parallell sak til den vi holdt på med i fjor høst – som var min første tilsvarende sak – hvor det ble foretatt en budsjettregulering. Som jeg kan huske tilbake, uttrykte jeg forrige gang en smule kritikk av det man opplevde som en finjustering av budsjettet rett før året er omme, slik at budsjettallene skal stemme med regnskapstallene. Fremskrittspartiet er kritisk til en slik fremgangsmåte, for det man faktisk gjør da, er at man unndrar seg en eventuell kritikk fra Riksrevisjonen ved å foreta den justeringen. For vår del synes vi det er mer greit at man gjør det man finner nødvendig innenfor året driftsmessig, og så får man heller legge fram for Riksrevisjonen de kommentarene og merknadene som er nødvendig for å redegjøre for hvorfor det er blitt slik. Det man her gjør, er å tilpasse situasjonen til den aktiviteten som har oppstått, uavhengig av den budsjettrammen man faktisk var med og vedtok høsten før, og det synes vi er kritikkverdig. Det er også slik at det framstår som en form for overslagsbevilgninger i forhold til enkelte av disse kapitlene, og hvis det var det man ønsket, burde man komme tilbake til Stortinget og be om å få det som overslagsbevilgninger, så slapp man denne biten. Da ville det være driftsnivået som avgjorde forbruket. Det vi nå allikevel regner med og forutsetter, er at justisministeren vil holde kontroll med utviklingen innenfor sitt ansvarsområde, om det var en overslagsbevilgning eller om det er slik som i dag. Så vi har konkludert med at vi kommer til å stemme imot en god del av disse forslagene.




Jeg har fått et spørsmål om kap. 440. Det skal vi også stemme imot.




Ved en inkurie er det under vårt forslag under 441 blitt utelatt at dette kan overføres. Vi har der foreslått en styrking av Politiet utover det som ligger inne nå, totalt 150 mill. kr, og vi ønsker at det skal kunne overføres. Poenget her er å redusere faren for at tilsvarende skjer til neste år, at vi på nytt skal kjøre inn med store beløp for å rette opp budsjettet på slutten av året.




En annen ting som vi har reagert på, er dette med den konferansen som var i Oslo, som har påført oslopolitiet betydelige utgifter. Hvis det er slik at Regjeringen ønsker å legge til rette for slik aktivitet, synes vi at det er mer ryddig at de kommer til Stortinget med en tilleggsproposisjon, så får Stortinget ta stilling til det der og da. I de aller fleste tilfellene vil jeg tro at Stortinget slutter seg til det.




Avslutningsvis: Vi har stusset over denne overføringen mellom Forsvarsdepartementet og Justisdepartementet når det gjelder Vardåsen leir. Vi er jo litt – jeg vet ikke hva slags ord jeg skal bruke, president, uten å bli klubbet her, men «noe forundret» kan jeg vil si uten å bli nedslått, hadde jeg nær sagt – over at norsk økonomi er så sårbar at vi ikke kan gjøre opp for oss denne betalingen mellom Forsvarsdepartementet og Justisdepartementet, at vi må dele dette beløpet på flere år. Det framstår for oss som særdeles merkelig, og vi har ikke funnet noen god forklaring på det i det forslaget som foreligger.




Jeg tar opp mindretallsforslaget fra Fremskrittspartiet og har forhåpentligvis også gitt beskjed om hva vi skal stemme imot.




