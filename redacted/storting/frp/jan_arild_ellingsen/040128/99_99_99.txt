 Jeg tillater meg å stille følgende
spørsmål til justisministeren:

«Mener statsråden at en videre
nedleggelse av lensmannskontorer/tjenestesteder, som for
eksempel i Rødøy, Gildeskål, Andøy
samt Moland lensmannskontor på Eydehavn, er i tråd
med en samlet justiskomité sine føringer
i Budsjett-innst. S. nr. 4 (2003-2004) på side
42, hvor komiteen uttaler at politireformens fase
II ikke må medføre at tjenestesteder
(lensmannskontorer/politistasjoner) nedlegges?»

 Jeg takker ministeren for svaret så langt.

Jeg oppfattet ministeren dit hen at han bekreftet
at ingen lensmannskontorer skal nedlegges, og det synes jeg er positivt.
På bakgrunn av det tror jeg likevel dette handler
om økonomien innen sektoren totalt sett. Jeg
registrerte at ministeren nettopp snakket om at nærhet
til publikum var viktig. Jeg tror at politi-
og lensmannsetaten føler at man har et stort behov for å greie å opprettholde de
pålegg, ønsker og ambisjoner som etaten har.

I går var det et større oppslag
i Troms, i Nordlys, hvor politimesteren i Tromsø, Truls
Fyhn, gikk ut og sa at narkohaier og andre slipper
lett unna, for man har ikke ressurser til å følge
opp sakene. Førstestatsadvokaten i Troms og Finnmark sier
rett ut at bevilgningene til politiet nå er
en katastrofe.

I forlengelsen av dette må spørsmålet
mitt til justisministeren bli: Mener justisministeren
at påtalemyndigheten og politiet ikke
har innsikt i det de faktisk holder på med, siden de kommer
med slike uttalelser, eller føler ministeren
at dagens rammer er romslige og tilstrekkelige?

 Jeg takker på nytt for svaret.

Siden politiets virksomhet bl.a. i stor grad
styres av politiloven, skal jeg ta meg den frihet å referere
litt fra den.

I § 1, om ansvar og mål,
heter det at «staten skal sørge for den polititjeneste
som samfunnet har behov for». I § 2,
om politiets oppgaver, står det at «politiet skal
beskytte person, eiendom og fellesgoder og verne om all lovlig
virksomhet». Det står videre at man skal «forebygge
kriminalitet og andre krenkelser av den offentlige orden
og sikkerhet» og «avdekke og stanse kriminell
virksomhet og forfølge straffbare forhold».

Da blir det et paradoks for meg at ministeren,
som han nettopp sa, mener at politiet
gjør en god jobb. Men her blir det altså en streng
prioritering.

Mitt spørsmål blir da: Når
politiet tydeligvis ikke greier å gjøre
den jobben de ønsker å gjøre,
føler justisministeren da at han indirekte medvirker til
lovbrudd gjennom å ha ansvaret for en sektor som tydeligvis ikke
har de bevilgningene de strengt tatt har bruk for?

