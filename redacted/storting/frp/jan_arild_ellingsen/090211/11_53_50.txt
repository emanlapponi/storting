 Jeg takker på nytt for svaret.


Det er prisverdig, som statsråden sier, at man har tatt tak i dette med tiltakspakken. Det som likevel med respekt å melde er litt forunderlig, er at den kom seks, sju, åtte uker etter at vi behandlet statsbudsjettet for inneværende år, hvor man ikke så dette behovet. Det er litt, igjen med respekt å melde, mystisk at det må en verdensomspennende finanskrise til før man ser behovet for satsing. Det synes jeg er paradoksalt, sett fra mitt ståsted.


Hovedutfordringen for å oppnå Regjeringens ambisjon vil sannsynligvis være at Oslo-politiet må makte å gjøre en bedre jobb enn det de har gjort til i dag. Oslo har et stort volum vinningskriminalitet. De har den laveste oppklaringsprosenten der, hvis jeg ikke husker feil, og har dermed etter mitt skjønn den største utfordringen. Hva slags konkrete tiltak tenker statsråden man må gjøre for å få Oslo til å levere bedre i forhold til de utfordringene man har når det gjelder vinningskriminalitet? Er det noe vi bør gjøre organisatorisk eller på annen måte, som kan avhjelpe situasjonen, slik at borgerne i Oslo blir ivaretatt like godt som man blir i resten av landet?


