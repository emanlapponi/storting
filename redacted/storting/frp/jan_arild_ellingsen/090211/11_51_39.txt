 Jeg takker statsråden for svaret.


Når statsråden går gjennom og viser til satsingen fra Regjeringens side, er det etter mitt skjønn litt forunderlig at man ikke har en større ambisjon på vegne av Regjeringen enn å øke oppklaringsprosenten med 2 pst. – fra 36 pst. til 38 pst. Men det er mulig at det finnes andre grunner til at statsråden har valgt den tilnærmingen. Jeg oppfatter at Regjeringens ambisjon for inneværende år er en oppklaring på 38 pst. Hvis jeg ikke husker feil, var ambisjonen i fjor 36 pst. – det er mulig jeg husker feil, men jeg mener det lå omtrent der.


Hvis det er slik at DNA-reformen er nøkkelen til dette, forutsetter jeg at vi har folk ute som kan gjøre en jobb, bl.a. når det gjelder innhenting av bevis. Det er klart at utdanning av nye folk tar tid, som statsråden selv har vært inne på.


Vi har også en nedgang i antall anmeldelser, som etter mitt skjønn ikke automatisk skyldes at vi gjør et bedre politiarbeid, men jeg tror det skyldes det faktum at enkelte lar være å anmelde. 2008 var et spesielt vanskelig år. Tror statsråden også at publikums opplevelse av avstand til politiet kan bidra og være en faktor til at man har en nedgang i antall anmeldelser?


