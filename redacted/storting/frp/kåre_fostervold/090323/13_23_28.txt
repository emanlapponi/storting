 Riksrevisjonen har gjort en grundig jobb i sin evaluering av Innovasjon Norge og
                  kommet frem til det som Fremskrittspartiet har fryktet i mange år, nemlig at
                  Innovasjon Norge bærer preg av å være et politisk verktøy for å innfri enkelte
                  partiers politiske målsettinger, fremfor å være et virkemiddelapparat som støtter
                  bedriftsetablering og innovasjonsprosjekter i næringslivet. 

Undersøkelsen som Riksrevisjonen har gjennomført, viser at kun halvparten av de
                  prosjektene som har fått støtte gjennom Innovasjon Norge, har et element av
                  innovasjon i seg. Og av den halvparten som er registrert som innovative
                  prosjekter, er det kun halvparten av den igjen som har en innovasjonsgrad som
                  bidrar til nye produkter eller nye tjenester, dvs. at av hele den porteføljen som
                  Innovasjon Norge har, er det kun 25 pst. av midlene som går til det som bedrifter
                  og folk flest mener Innovasjon Norge skal drive med. 

Da har vi et problem, og det kan kanskje forklare alle de henvendelsene vi får fra
                  skuffede gründere og fra næringslivsfolk som har vært i kontakt med Innovasjon
                  Norge. Det er tydelig at det er stor forskjell mellom forventninger og realiteter
                  når det gjelder hva Innovasjon Norge skal drive med. I utgangspunktet tror jeg de
                  fleste har en formening om at Innovasjon Norge skal bidra til nyskaping og være en
                  samarbeidspartner i et marked der private investorer ikke tør ta risiko. De skal
                  bidra med kompetanse og erfaring, og være en kanal for å få realisert prosjekter
                  med et fremtidspotensial. Det er i den konteksten vi politikere fremhever
                  Innovasjon Norge – som et statlig virkemiddel. 

Dessverre er det ikke den erfaringen mange har etter å ha vært i kontakt med
                  Innovasjon Norge. Når søkerne vet at det for 2007 ble gitt tilsagn om 4,7
                  milliarder kr i lån, tilskudd og garantier til selskapet, og politikerne hele
                  tiden viser til selskapet når de får henvendelser fra næringslivet og gründere, så
                  er det en kollisjon mellom virkelighetsoppfatninger som er vanskelig å forholde
                  seg til for dem som oppfatter det som vanskelig å komme gjennom nåløyet. 

Det betyr ikke at Fremskrittspartiet mener at alle prosjekter skal få støtte – det
                  er nok en mikset blanding av søkere til virkemidlene – men vi opplever at det er
                  en gryende mistillit til virkemiddelapparatet, og det kan føre til at mange gode
                  prosjekter aldri søker og blir realisert fordi man opplever at den type
                  risikokapital som Innovasjon Norge skulle bidra med, er utilgjengelig. 

Innovasjon Norges rammer preges også av mange politiske føringer som ikke ivaretar
                  intensjonen om innovasjon. Blant mange av de hensyn Innovasjon Norge må ta, er
                  bl.a. hensynet til distrikt, kjønn og næringsområde. Det medfører at potten som er
                  tilgjengelig for f.eks. en mannlig gründer fra Oslo, er svært begrenset uansett
                  hvor godt prosjekt vedkommende skulle ha. Er man derimot en kvinnelig gründer fra
                  en fjellgrend, har man en mye større sjanse til å få realisert prosjektet sitt med
                  bidrag fra Innovasjon Norge. Etter Fremskrittspartiets syn hemmer disse politiske
                  intensjonene graden av innovasjon og nyskaping i prosjektene, noe som kan føre til
                  at vi går glipp av mange potensielle arbeidsplasser. 

Et annet problem som Innovasjon Norge står overfor, er at det er mange ulike
                  departementer som gir bevilgninger, med ulike styringssignaler og føringer for
                  bruken av midlene. Dette er ikke noe som søkere nødvendigvis er klar over, og det
                  skapes urealistiske forventninger om hvor mye av midlene som er tilgjengelig for
                  den enkelte søker. 

Det bør kanskje vurderes om midlene som er fremforhandlet gjennom
                  jordbruksoppgjøret, bør forvaltes av andre enn Innovasjon Norge. Disse midlene er
                  i liten grad rettet inn mot innovasjon, men fungerer mer som støtte til
                  landbrukets omstillingsarbeid. Allikevel er de en del av den store potten som
                  mange tror de kan søke om midler fra. Når de da får beskjed om at dette er midler
                  som er bundet opp til en spesiell næring, er det med på å svekke inntrykket av den
                  rollen som folk flest tror Innovasjon Norge skal inneha i næringslivet.
                  Fremskrittspartiet har ikke konkludert i dette spørsmålet, men vi håper at dette
                  er noe som blir vurdert i den evalueringen av Innovasjon Norge som nå skal finne
                  sted. 

Riksrevisjonens rapport er viktig i arbeidet med å gjøre virkemiddelapparatet vårt
                  så godt som mulig og et godt bidrag i den evalueringen. Men vel så viktig er det
                  at de politiske partiene selv evaluerer sin holdning til virkemiddelapparatet og
                  kanskje spesielt sin holdning til hva Innovasjon Norge skal være: Skal det være et
                  organ for å fremme innovasjon, nyskaping og nye fremtidige arbeidsplasser, eller
                  kun et apparat for å kanalisere penger til enkelte velgergrupper? 

Skal vårt statlige virkemiddelapparat nyte den respekten vi forventer, bør det
                  kanskje i større grad gjenspeile de forventninger vi har til det. 

