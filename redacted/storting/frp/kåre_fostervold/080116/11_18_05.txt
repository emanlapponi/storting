 Nå er det ikke sånn at denne representanten er bombastisk på at dette er det rette. Jeg vet at det jobbes via mange forskjellige kanaler for å markedsføre Norge. Men jeg vil rette oppmerksomheten mot at da vi hadde et Dokument nr. 8-forslag fra Fremskrittpartiet om utarbeidelse av en reiselivsmelding til behandling i Stortinget, fikk vi beskjed fra posisjonens representanter, flertallet i komiteen - og jeg kan vise til merknadene i innstillingen - om at de ikke fant det tilrådelig å støtte Dokument nr. 8-forslaget fra Fremskrittspartiet, fordi Regjeringen jobbet med noe som ville bli lagt fram for Stortinget. Statsråden skrev den gangen også i brev til komiteen: «Jeg tar sikte på at Stortinget vil få anledning til å drøfte saken og vil komme tilbake med forslag om dette.»




Spørsmålet mitt til statsråden vil derfor være: Har statsråden planer om å legge frem for Stortinget et dokument om reiseliv som Stortinget kan være med på å behandle? Og når kan vi eventuelt forvente å få en sak om reiseliv til behandling i Stortinget?




