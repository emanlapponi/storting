 Igjen har vi en proposisjon vedrørende nysalderingen som viser betydelig mindre
                  oljepengebruk enn det som man opprinnelig vedtok og som flertallet mente var
                  forsvarlig bare for få måneder siden. Konsekvensene av dette er at man da kunne ha
                  bevilget noe mer til tiltak knyttet til investeringer og senket skatter og
                  avgifter – uten at dette hadde gått utover handlingsregelen som flertallet verner
                  om. Dette betydelige mindreforbruket av oljepenger innebærer at
                  Fremskrittspartiets alternative budsjett for 2008 også lå innenfor
                  handlingsregelen. All kritikk som vi ble møtt med i budsjettdebatten for ca. ett
                  år siden, er dermed falt på stengrunn. 

Med bakgrunn i de nye prognosene og tallene som nysalderingen viser, har dermed
                  Stortinget nå en gyllen mulighet til å gjøre viktige prioriteringer som flertallet
                  ikke fant rom for da budsjettet ble vedtatt. 

I forbindelse med nysalderingen for 2008 mener vi det er rom for noen store grep: 

Fremskrittspartiet er bekymret over den gjeldsbelastning de regionale
                  helseforetakene har opparbeidet seg. Når helseforetakene har et stort akkumulert
                  underskudd ved utgangen av 2008 og skylder store beløp i lån til staten, blir de
                  regionale helseforetakenes økonomiske handlingsrom svært begrenset. Det
                  akkumulerte underskuddet gjør at likviditeten blir presset. Gjeldssletting er helt
                  nødvendig for at de regionale helseforetakene både skal kunne klare å få kontroll
                  på gjeld og samtidig ha en tilfredsstillende likviditet. Fremskrittspartiet
                  foreslår derfor gjennom nysalderingen at den samlede gjelden til staten reduseres
                  med 2 milliarder kr. Vi foreslår også en tilleggsbevilgning på 1 milliard kr for
                  investeringer i helseforetakene. 

Det er på høy tid at man tar bemanningskrisen i politiet mer på alvor og setter i
                  verk nyansettelser umiddelbart. Det er ingen tvil om at situasjonen i politiet
                  hadde vært langt bedre hvis man bevilget mer økonomiske midler. Det er også av
                  stor betydning å ta tak i det enorme etterslepet i investeringer i utstyr og
                  kjøretøyer til etaten. Nettopp derfor foreslår Fremskrittspartiet å styrke
                  politietaten med over 100 mill. kr. 

Regjeringen prater om å hjelpe dem som har lite. Men å prate hjelper ingenting.
                  Mange mennesker med lav inntekt har det tøft i juletiden fordi pengene ikke
                  strekker til. I disse tider da finanskrisen får all oppmerksomhet, må vi ikke
                  glemme dem som ikke får endene til å møtes, og som har opplevd denne situasjonen
                  lenge før finanskrisen inntraff. Statsbudsjettet for 2008 ligger an til å gå med
                  et overskudd på 489 milliarder kr. Dette gir rom for tiltak mot fattigdom i julen
                  2008. Derfor foreslår Fremskrittspartiet at vanskeligstilte mennesker med stram
                  økonomi får 2 000 kr ekstra før jul. Ytelsen rettes mot de grupper som i dag
                  mottar minimumsytelser i form av sosialhjelp, uføretrygd, minstepensjon,
                  rehabiliteringspenger og attføringspenger. 

I denne innstillingen fremmer vi dessuten forslag om 20 mill. kr til frivillige
                  organisasjoner for å styrke arbeidet disse gjør for de fattigste.
                  Fattigdomsproblematikken har vært debattert heftig de siste årene, og alle
                  partiene i Stortinget har vært opptatt av dette. Jeg registrerer at til tross for
                  dette engasjementet og intensjonene i den rød-grønne regjeringens erklæring fra
                  Soria Moria, er ikke forholdene for de fattigste i Norge blitt bedre. 

Jeg vil peke på det gode arbeidet som utføres av mange frivillige organisasjoner,
                  kanskje særlig i advents- og julesesongen. Fattighuset, Kirkens Bymisjon og
                  Frelsesarmeen er eksempler på dette. Det vil være mulig å skape en hyggeligere jul
                  for svært mange gjennom en ekstrabevilgning til slike organisasjoner for å sette
                  dem i stand til å arrangere juletilstelninger for dem som ikke selv ser seg i
                  stand til det. Fremskrittspartiet vil derfor bevilge 20 mill. kr til fordeling
                  mellom de frivillige organisasjoner som holder tilstelninger for vanskeligstilte i
                  julen, sørger for utdeling av gaver m.m., og ber Regjeringen sørge for å fordele
                  disse pengene mellom organisasjonene. 

Det er et sterkt økende antall veiprosjekter i Norge som er finansiert gjennom at
                  bompengeselskaper har lånt penger i markedet for deretter å gjennomføre utbygging
                  av veiprosjekter. I tillegg til ovennevnte er det flere bompengeprosjekter som er
                  ferdig prosjektert og klare til oppstart. Disse lånene blir betjent ved at
                  bilistene betaler bompenger for å bruke den ferdigbygde veien, eller der veien er
                  planlagt bygget. De fleste prosjektene er ferdigstilte, mens andre er under
                  utbygging. I tillegg er det også vedtatt å gjennomføre en del av disse
                  prosjektene. Felles for alle er at disse pengene allerede er brukt eller bundet
                  til prosjektet. Med bakgrunn i misforholdet mellom de totalt innbetalte avgiftene
                  fra bilistene og bruken av midler til veiformål, mener vi at det er grunnlag for
                  ettergivelse av gjelden til bompengeselskapene og ekstraordinære bevilgninger til
                  de prosjekter som allerede er bestemt finansiert gjennom bompengeinnkreving. 

Så til en annen viktig side ved de forslagene Fremskrittspartiets fremmer gjennom
                  nysalderingen: Det er nasjonal og internasjonal økonomisk uro. Finanskrisen har
                  også rammet Norge, og må antas å ramme hardere neste år enn de fleste kunne
                  forutse for bare få måneder siden. Norge har finansielle muskler andre land bare
                  kan misunne oss. La oss derfor bruke de mulighetene vi har til å bekjempe høy
                  ledighet, samtidig som vi får på plass nødvendige investeringer. Når vi ser av
                  tallene i nysalderingen at statsøkonomien bruker færre midler enn forutsatt i
                  vedtatt budsjett for 2008, er tiden inne for at Stortinget i nysalderingen også
                  bevilger midler til tiltak for å møte nedgangskonjunkturen. Fremskrittspartiet
                  foreslår derfor 5 milliarder kr til konkrete tiltak, som fordeler seg som følger: 

Vi foreslår 3 milliarder kr i vedlikeholdsmidler til kommunene, slik at kommunene
                  kan pusse opp og sette i stand kommunal bygningsmasse. Dette er tiltak som kan
                  settes fort i gang og få stor positiv innvirkning på etterspørselen i
                  byggemarkedet. 

Videre foreslår vi 2 milliarder kr til riksveier og til fylkesveiene. Disse
                  midlene ønsker vi som en ekstraordinær bevilgning til viktige løft innenfor
                  samferdselssektoren. På denne måten forhindres at etterslepet i vedlikehold av
                  riksveier øker også i 2009, og det gis samtidig et viktig bidrag til
                  anleggsbransjen der bedriftene mangler oppdrag som kan sikre lønnsom drift med
                  tilhørende arbeidsplasser. 

Det er ingen grunn til at Stortinget skal sitte passivt og vente på Regjeringens
                  bebudede tiltaksplan i månedsskiftet januar/februar. Stortinget har en gyllen
                  mulighet gjennom dagens behandling til å bevilge midler som kan settes inn i
                  økonomien allerede før jul og i januar. 

Sentralbanken satte i går ned styringsrenten med 1,75 pst. Det viser at Norges
                  Bank tar ansvar i en vanskelig tid for norsk økonomi. Norges Bank tar et ansvar
                  som Regjeringen så langt ikke har tatt. Regjeringen venter som kjent med å komme
                  med høyst nødvendige tiltak spesielt rettet inn mot bygg- og anleggsbransjen. 

Selv med disse foreslåtte påplussinger og gjeldsslettingsforslag som jeg har
                  redegjort for, vil Fremskrittspartiet likevel bruke tilnærmet det Regjeringen og
                  stortingsflertallet mente var forsvarlig i forbindelse med behandlingen av
                  statsbudsjettet. 

Jeg tar opp Fremskrittspartiets forslag som er inntatt i innstillingen fra
                  finanskomiteen. 

