 Og igjen viser Regjeringen at den hele tiden kommer på etterskudd. Det glemte
                  representanten Klungland å si i sin opplisting av alt om fortreffeligheten til
                  Regjeringen og egen politikk. 

Denne pakken er vi enige om; dette tiltaket er en samlet komité enig om. Men vi
                  konstaterer at representanter for opposisjonen begynte å ta opp problemstillingene
                  knyttet til Eksportfinans allerede i slutten av oktober, og da var tonen fra
                  Regjeringen at den bankpakken man hadde lagt fram, var det som var løsningen, også
                  for Eksportfinans. Så har det tydeligvis gått opp for Regjeringen i ettertid at
                  det alene ikke ville være nok. Man har da kommet med denne pakken for å løse
                  utfordringene for Eksportfinans. 

Jeg bare konstaterer at igjen er Regjeringen på etterskudd i en situasjon hvor vi
                  er i en finanskrise, og hvor man faktisk trenger å handle raskt for å løse en del
                  av de utfordringene norsk næringsliv står overfor. 

Jeg har bare lyst til å rette oppmerksomheten mot noen av de merknadene som
                  Fremskrittspartiet har lagt inn i denne innstillingen fra finanskomiteen, og da
                  spesielt rettet mot norsk fiskerinæring. Vi konstaterer at også norsk
                  fiskerinæring har store utfordringer i de kommende årene på grunn av den globale
                  finanskrisen. Vi har også der på et tidligere tidspunkt tatt opp de samme
                  problemstillingene, lagt til fiskeriministeren, og har igjen fått svar om at det
                  er denne bankpakken som kom 12. oktober, som skulle løse utfordringene, mens man
                  nå tydeligvis innser også der at det kanskje må gjøres andre ting, og at det må
                  komme i hvert fall noe på plass i den pakken som er bebudet i januar/februar. 

Fremskrittspartiet mener at Regjeringen i høyeste grad burde kunne være mye mer
                  koordinert og samlet i de tiltak de kommer med. Her virker det som om man i
                  ettertid hele veien prøver å løse noen utfordringer, framfor at man setter seg ned
                  og får løst en del problemer samlet. Det er vår kritikk. Vi føler at Regjeringen
                  på mange måter ikke er lydhør overfor det som kommer fra både næringsliv og
                  økonomer, og ikke minst overfor det som næringslivet ber om når det gjelder
                  rammebetingelser. 

Men på den annen side er vi selvfølgelig glad for at vi kan få en løsning på dette
                  nå, rett før jul. Jeg er dog noe i tvil om dette vil være nok også i forhold til
                  Eksportfinans, men det vil jo tiden vise. 

