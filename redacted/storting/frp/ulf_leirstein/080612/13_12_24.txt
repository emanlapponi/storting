 (ordfører for saken): I foregående sak behandlet vi Kredittmeldingen, der det er en bred omtale av IMF, og flere var inne på det. Representanten Eirin Sund holdt en meget god tale i stad i den saken, hvor hun redegjorde for hva IMF faktisk er. Så jeg ser ingen grunn til å gå inn på det, som saksordfører i denne saken. Jeg synes det var en god beskrivelse og et godt innlegg fra representanten Eirin Sund som absolutt gjelder også for denne saken. Men denne saken går helt konkret på å utvide organisasjonens investeringsmandat, å gjennomføre en reform av kvoter og stemmerett og gi samtykke til en økning av Norges kvote i IMF. 




Sånn som vi har ansett saken - og det sier jeg på vegne av en enstemmig komite, som legger fram en innstilling i tråd med det Regjeringen har bedt om - er dette på mange måter en pakke man har forhandlet fram. Dette er jo ikke en liten organisasjon som det er lett for oss å snu opp ned på over natten. Men jeg konstaterer, og det gjør for så vidt hele komiteen, at det er behov for endringer av IMF. Det er en av de virkelig store organisasjonene siden annen verdenskrig som nå begynner å ta en skikkelig gjennomgang av hele prosessen i organisasjonen, og det tror jeg er positivt. 




Det kan være elementer av det som det nå legges opp til, som enkelte av oss kanskje kan være skeptisk til. Men som en pakke, slik den er presentert, har komiteen konkludert med at man vil anbefale at Stortinget slutter seg til det som er foreslått av artikkelendringer i statuttene til IMF, og en økning av Norges kvote i IMF. Det er en enstemmig innstilling, med enstemmige merknader, som er lagt fram, i tråd med det Regjeringen har bedt om. 




