 Jeg ønsker å stille barne-
og familieministeren følgende spørsmål:

«Stadig flere norske barn og ungdommer
rammes av alvorlige depresjoner. For mange av disse gir tradisjonelle
behandlingsmetoder med psykoterapi nesten ingen resultater. Nå vil
mange leger øke bruken av de såkalte lykkepillene
til barn og unge. 

Mener statsråden dette kan ha sammenheng
med eller være et resultat av de siste 15 års
familiepolitikk?»

  Jeg takker for et godt og utdypende svar.
Jeg syns imidlertid det er beklagelig at statsråden ikke
ser – slik vi i Fremskrittspartiet gjør – at
den politikken som er ført, er en årsak til de
problemer noen barn har i dag. 

Videre vil jeg utdype spørsmålet
mitt, og det gjelder omsorgsproblematikken. For å finne
essensen her, vil jeg vise til at Joan Kelly, i et foredrag på Oslo-konferansen «Children
and Divorce» sa at det er ironisk og ikke uten interesse
at vi har underkastet felles omsorg en langt mer nitid granskning
enn vi noensinne foretok med hensyn til de tradisjonelle samværsløsninger,
eksempelvis eneansvar og hovedomsorg.

Spørsmålet til statsråden
er da: Vurderer også statsråden å gjøre
noe med barneloven på området delt omsorg og hovedomsorg?

  Jeg ønsker å stille følgende spørsmål
til arbeids- og administrasjonsministeren:

«Statens Pensjonskasse er blitt stadig
mindre tilgjengelig den siste tiden. Pensjonister som ringer for å få svar på ulike
spørsmål i forbindelse med sine pensjoner, risikerer å måtte
vente i opp til en time eller mer. Med den moderne teleteknologien,
der man venter mens man stadig rykker fremover i køen,
blir telefonregningene svært høye.

Er dette en akseptabel måte å skyve
utgifter over på pensjonistene på, og burde ikke
disse utgiftene bæres av dem som har bestilt tjenesten»

  Jeg takker statsråden for svaret. Det
hørtes ut som om det her er mange positive tiltak med hensyn
til fremtiden i forhold til Statens Pensjonskasse.

Statsråden viser også til
at Statens Pensjonskasse har vært gjennom flere organisasjonsmessige
endringer, og det var i 1996 dette kundesenteret som skulle besvare henvendelsene,
ble opprettet. Ifølge lederne har disse organisasjonsendringene
påvirket arbeidsmiljøet negativt. Etableringen
av kundesenteret har ført til irritasjon og frustrasjon
viser Riksrevisjonens undersøkelser. Saksbehandlerne bekrefter
også at intensjonene med kundesenteret ikke er blitt oppfylt.
Som statsråden var inne på, besluttet man, etter
tilbakemeldinger fra de ansatte, å bemanne senteret med
16 ansatte i 1998. Kan nå statsråden, ut fra de
tiltakene som ble skissert, se for seg et bedre arbeidsmiljø innenfor
Statens Pensjonskasse, og vil Statens Pensjonskasses kunder kunne
regne med en bedre og billigere service i framtiden?

