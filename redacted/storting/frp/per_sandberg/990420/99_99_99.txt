En ting var at det bare var én mann til stede i presselosjen. Også jeg følte meg temmelig ensom en liten stund, men flere bidrar etter hvert, ser jeg.




Statsråden peker på mange tiltaksområder og satsingsområder for å øke andelen av kvinner i lederstillinger. De andre representantene har også pekt på forskjellige momenter som en kanskje kan si en kjenner igjen. Det går for sakte. De påpeker at kvinner er verdifulle. De påpeker at balansegangen mellom kjønnene er viktig. De påpeker også hvor viktig det er å få økt andelen kvinner i offentlig sektor.




Jeg synes ikke det er nødvendig å påpeke dette, for dette vet vi alle. Kvinner er viktige i alle sammenhenger. Men jeg tror kvinner greier å bestemme dette selv, og det er en mangel i diskusjonen. Er det riktig at vi på en måte skal diskutere og lage handlingsplaner for å nå målsettingen om 30 pst. hvis behovene ikke er riktige? Jeg kjenner ikke igjen argumentasjonen fra Grethe Fossum fra Arbeiderpartiet om at det blir signalisert at kvinner ikke ønsker toppstillinger. 

Noen

 må ikke bli sannhetsvitne for kvinnesynet. Hvis dette ikke er en realitet, må kvinnene selv si hva de ønsker, og ikke lover, regler og handlingsplaner. Vi må gjerne ha målsettinger, men disse må ikke være slik at man tvinger mennesker inn i en rolle som de kanskje føler seg ubekvem i. Man kan nok argumentere med at det er en for liten andel kvinner i lederstillinger, men at det går sakte, kan vel kanskje være et bevis på at det er riktig det som skjer. Jeg er overhodet ikke i tvil om at andelen kvinner i ledende stillinger i offentlig sektor og ellers garantert vil øke i takt med andelen kvinner med økt utdannelse. Men jeg er av den oppfatning at dette må skje naturlig, uten å legge tvang, regler og handlingsplaner til grunn.




Mange har også vært inne på dette med kvotering – 20 års bruk av kvotering. Nå har vi i hvert fall fått bevist at kjønnskvotering er avleggs. Nå håper jeg også at statsråden vil ta det med seg, og kanskje se med andre øyne på bruken av kjønnskvotering.




