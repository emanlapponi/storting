  Jeg vil gjerne få lov til å stille følgende
spørsmål til miljøvernministeren:

«I nærmere tre år
har fylkesmannsembetet ved miljøvernavdelingen i Nord-Trøndelag
holdt skjult et positivt vedtak fra departementet om byggetillatelse
av hytte for et ektepar fra Nord-Trøndelag.

Hva mener statsråden om en slik opptreden
fra miljøvernavdelingen i Nord-Trøndelag?»

  Jeg takker for svaret. 

Jeg har selvsagt registrert at miljøvernsjefen
og fylkesmannen i Nord-Trøndelag har uttrykt sin beklagelse
i saken, det samme som statsråden her gjør. Ut
fra statsrådens svar tolker jeg det slik at en slik beklagelse
veier opp for det store overtrampet som her er begått mot
ekteparet Gjertsås i Nord-Trøndelag.

Jeg har lyst til å få svar
på følgende spørsmål fra statsråden:
Betrakter hun dette som en tjenesteforsømmelse overhodet,
eller er det noe som naturlig kan forekomme? 

Så vidt jeg vet, skal et slikt vedtak
automatisk videreformidles til dem det angår. I tilfelle
dette er en tjenesteforsømmelse – i hvilken kategori
vil statsråden plassere det: lite grov, middels grov eller
sterkt grov? Jeg kunne også tenkt meg å få avklart
ansvarsforholdet i denne sammenhengen. Derfor vil jeg spørre
statsråden: Hvor vil statsråden plassere ansvaret
i denne saken, og burde ikke dette få følger for
ansvarshavende?

  Jeg takker igjen for svaret, som beklageligvis
hadde et innhold som jeg på forhånd fryktet. Statsråden
ser altså heller ikke at det er nødvendig med
noen ansvarsplassering foreløpig. Det er jo det som kanskje
kjennetegner den offentlige forvaltning etter hvert. 

Men når en ikke ønsker å plassere
dette ansvaret, vil jeg dreie spørsmålet inn på et
annet spor. Jeg antar at det er enighet om at ekteparet Gjertsås
er blitt offer for – la oss nå i denne omgang
kalle det – en glipp. Da skulle det kanskje være
enighet om at ekteparet her har lidd et tap i saken. Dette kan dreie
seg om verdiøkning av hytta, prisstigning og renteutvikling,
i tillegg til den urett de har vært utsatt for. Mener statsråden
det ville være riktig å vurdere en form for erstatning
til ekteparet Gjertsås, både i sammenheng med
de tap de har hatt, og for å bygge opp tilliten til miljøvernavdelingen
i Nord-Trøndelag?

