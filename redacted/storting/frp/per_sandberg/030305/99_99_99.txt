 Jeg vil gjerne stille følgende spørsmål
til barne- og familieministeren:

«Mange fedre er urettmessig dømt
til farskap. Mange er imidlertid ikke dømt til
farskap, men kun til bidragsplikt. Disse faller i stor grad mellom
to stoler siden barneloven § 62 kun omhandler feildømte
fedre.

Finner ikke statsråden det
rimelig at også de som måtte være
dømt til kun bidragsplikt, skal behandles under samme lovhjemmel,
altså barneloven § 62, vedrørende tilbakebetaling
av barnebidrag?»

 Jeg er veldig glad for at det svaret jeg her
får fra statsråden, er så positivt.

Som statsråden peker på,
har mange tidligere vært idømt bidrag til et barn,
men ikke idømt farskap. Dette var nesten vanlig
på 1920-, 1930-, 1940- og 1950-tallet. For å bli
idømt bidragsplikt måtte det da kun være
stor sannsynlighet for at man var far til barnet. For ikke å belaste
det offentlige var det også svært viktig å få noen som
kunne betale bidrag til barnet. Som statsråden sier, ivaretar ikke
ordlyden i § 62 disse ofrene, og loven må her
forandres.

Statsråden er jo selv godt kjent med
mange eksempler fra den siste tiden i presse
og media, og da særlig saken rundt Einar Monan, en mann
på 91 år som faktisk har kjempet i ti år
for å bli på en måte frikjent i forhold
til det at han har betalt bidrag til et barn som han ikke
er far til. Ikke bare rundt den enkelte person,
men også rundt familien generelt, blir det psykiske
en belastning som jeg håper statsråden vil ta
hensyn til når Regjeringen nå vurderer lovendring.

 Nå blir jeg litt i tvil igjen. Etter det
positive første svaret var det svaret jeg fikk
nå, litt tvilende.

Det som er viktig i forhold til de gamle sakene,
er den endringen som skjedde i 1956. Og vi må ikke
komme i den situasjonen at staten fritar seg selv når det
gjelder å ha ansvar for sakene fra før 1956. Én
ting er å bli idømt et farskap urettmessig. En
annen ting er at de barna som er i en slik situasjon, kanskje vil
oppleve å miste sin far. Så det er mange sider
av denne saken som staten er ansvarlig for.
Jeg viser til både § 5 og § 6
i barneloven, der det presiseres at staten er ansvarlig
for å finne riktige biologiske foreldre
til barna.

Nå opplever vi at barn i 30-, 40-
og 50-årsalderen får opplyst at de har mistet
sin far, fordi vi har innført DNA-testing. Det blir mer
og mer bildet av det som kommer til å skje i framtiden.
Mange, mange flere slike saker vil vi få etter
hvert, og da er det viktig at staten er seg sitt ansvar  bevisst
 både  når  det  gjelder  erstatningsspørsmålet
og i forhold til de barna som mister sin biologiske far.

