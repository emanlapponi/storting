 Jeg skal ikke legge opp til et innlegg som vil skape noen ytterligere debatt om denne saken. Jeg tror saken er for viktig til det.




Men jeg vil umiddelbart få lov til å avklare én ting, og det er det utfallet denne saken fikk i etterkant av at en enstemmig komite traff sine beslutninger. Særlig presse og media presenterte innstillingen fra komiteen som om komiteen og Stortinget ville gi amnesti til barn som satt i mottak, noe jeg synes var meget uheldig. Jeg så de forskjellige reportasjene på fjernsyn, og det at barn da ble gitt falske forhåpninger og jublet rundt i det ganske land fordi de hadde fått opphold, synes jeg faktisk er et like stort overgrep som det at de faktisk har sittet i mottak i så mange år.




Jeg vil også få lov til å presisere at Fremskrittspartiet ikke på noen som helst måte har gitt noe amnesti. Jeg har fått mange henvendelser om hvorfor Fremskrittspartiet har sluttet seg til denne innstillingen. Det er selvfølgelig rett og slett fordi vi ser at det nå i mange mottak er tragedier på gang med hensyn til barn.




Selv om jeg kunne stått på talerstolen her og holdt et femminutters innlegg, hvor jeg påpekte det kritikkverdige som flertallet i Stortinget har stått for når det gjelder asylpolitikken, skal jeg ikke gjøre det. Fremskrittspartiet vil i denne saken etter beste evne prøve å få en forståelse for at vi må finne løsninger når det gjelder de ca. 60 barna som blir omtalt her. Det kan være, har jeg sagt, at for noen av disse barna ville det faktisk ha vært det beste – både for barna og for familien – at de fikk permanent opphold i Norge. Men jeg tror nok at for majoriteten av disse barna ville den beste løsningen være at vi nå fikk en politisk avklaring her i huset, i Regjeringen og i UDI om at disse barna med familier umiddelbart må sendes ut av landet. Begge disse avklaringene tror jeg ville være til det beste for barna, og det er jo det det handler om.




Vi i Fremskrittspartiet er nå villige til å være med og løse opp i den situasjonen som har oppstått i norske mottak. Når vi nå opererer med mellom 18 000 og 19 000 mennesker som sitter i mottak, sier det seg selv at vi har flere problemstillinger som må løses. Vi har også tidligere i dag diskutert dette med styring på utlendingsfeltet. Vi har flere saker som kommer i kjølvannet, som går på styring av utlendingsfeltet, utlendingslovgivningen, introduksjonslov osv. Jeg tror at det politiske miljøet nå samlet sett må finne løsninger som ikke minst i første rekke tar sikte på å avvikle den situasjonen som er i mottakene. Det har Fremskrittspartiet vært klare på. Men vi er også selvfølgelig villige til å finne kompromissløsninger når det gjelder disse utfordringene. Vi har gått så langt som til å si at vi er villige til å bruke store ressurser for å få avklart situasjonen for disse menneskene som sitter i mottakene.




Andre som har holdt innlegg her, har pekt på de problemstillingene som står opp mot hverandre når vi gjør slike ting som dette. Derfor er det viktig at dette er en engangsforeteelse, og at det ikke blir noen permanent politisk løsning for den type ting, noe som da vil sette press på asylinstituttet og kanskje føre til at flere vil benytte seg av barn for å få opphold i Norge. Vi har flere problemstillinger knyttet til barn som jeg også vil nevne, som vi er nødt til å sette i fokus. Det gjelder ikke minst alle de barna som forsvinner fra norsk grunnskole, og alle de barna som jeg har registrert at statsråden også er veldig opptatt av, som rett og slett blir plassert og forlatt av sine foreldre i Norge og i andre land i Europa. Det er mange ting rundt dette som jeg mener Stortinget bør sette i fokus. Det får vi muligheten til framover.




Jeg vil bare avslutningsvis slå fast at her ligger det ikke noen form for amnesti. Der er jeg enig i statsrådens uttalelser i forhold til den innstillingen som foreligger.




Jeg skulle egentlig ha fremmet et forslag, men vi har muligheten igjen på torsdag. Jeg ønsker at vi skal se på bosetting av flyktninger og asylsøkere i sammenheng. Et slikt forslag skal jeg legge fram for Odelstinget på torsdag.




