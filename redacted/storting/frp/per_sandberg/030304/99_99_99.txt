 Saken burde egentlig ikke overraske noen.




Jeg vil i likhet med statsråden prøve å nyansere debatten litt, for hvis en skal lete etter hvem som har ansvar i forhold til det som er situasjonen i Kommune-Norge i dag, tror jeg nok at det ansvaret bør fordeles på flere partier, inklusiv Arbeiderpartiet.




Det er jo litt interessant å lytte til interpellanten når hun peker på at dette må løses fra Regjeringens side i samarbeid med samarbeidspartnerne. Da regner jeg med at interpellanten tenker på Fremskrittspartiet. Når det gjelder flyktning-, innvandrings- og integreringspolitikken, er Arbeiderpartiet faktisk en viktigere samarbeidspartner for denne regjeringen enn det Fremskrittspartiet noensinne har vært. Det går på ansvarsfordeling.




Jeg tror at vi nå, ut fra denne debatten, i større grad bør se på asylinnvandring, og innvandring generelt, i sammenheng med integrering. Jeg registrerte at statsråden ikke har hatt noe ønske om det tidligere, men det er klart at det bør vi absolutt gjøre nå. Det er klart at det antall mennesker som kommer hit og søker asyl, og som blir plassert på mottak i Norge, selvfølgelig vil få en indirekte konsekvens for folk som får opphold og skal plasseres ute i kommunene. Og når UDI etablerer asylmottak rundt omkring i små kommuner, vil det automatisk føre til at kommunene får utfordringer bare i forhold til det, samtidig som de skal integrere og bosette flyktninger som har fått opphold.




Det blir for enkelt – der er jeg enig med statsråden – å si at dette har med den generelle kommuneøkonomien å gjøre. Men når integreringstilskuddet faller bort, vil det automatisk bli en belastning for den enkelte kommune på mange felt, både når det gjelder skoler, barnehager og sosialtjenester. Da blir den oppgaven vi nå har foran oss i forhold til rettighetsloven, veldig viktig – at vi får på plass en skikkelig integreringspolitikk. Men jeg kan ikke la være å peke på at det er like viktig at vi ser på det som har med den generelle innvandringspolitikken å gjøre, for at vi skal greie dette. Det går selvfølgelig på at vi skal forholde oss til internasjonale konvensjoner, selvfølgelig skal vi det, men der er det full åpning for at Norge kan være mye mer restriktiv enn det vi har vært hittil.




Samtidig hører jeg at statsråden peker på innstramming når det gjelder familiegjenforening. Jeg hadde håpet at Regjeringen og statsråden også ville se på kravet om egnet egen bolig i forhold til familiegjenforening, som ville være enda et bidrag med hensyn til å stramme inn på det feltet og gjøre det litt mer lempelig for kommunene i forhold til bosetting av flyktninger.




