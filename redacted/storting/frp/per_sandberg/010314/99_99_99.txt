 Mitt spørsmål går
til arbeids- og administrasjonsministeren:

«I mange tilfeller har det vist seg
at offentlige bygninger ikke får tilstrekkelig vedlikehold.
Dette gjelder bl.a. mange statlig eide bygninger som nærmest
faller sammen før de får nødvendig vedlikehold.
Som eksempel på dette kan nevnes Slottet og Universitetets
urbygning. Dagens praksis med at mange offentlige bygninger ikke
får nødvendig vedlikehold før det er
tvingende nødvendig, er en meget kostbar praksis. 

Har statlige etater en klar instruks om hvordan
de skal føre vedlikehold av sine bygninger?» 

  Jeg takker for svaret, som det var meget flott å få,
i det statsråden gir uttrykk for at Regjeringen også ser
på problemet på samme måte som Fremskrittspartiet.

Som også statsråden var inne
på, gjelder dette bygninger både i statlig, kommunalt
og fylkeskommunalt eie; f.eks. er svært mange skolebygninger
i Norge svært dårlig vedlikeholdt. Statlig eide
bygninger blir for dårlig vedlikeholdt, noe som medfører
store kostnader når restaureringen først gjennomføres. 

Gjennom media har vi nå i en årrekke
blitt kjent med at mange bygninger nærmest faller sammen
før det blir bevilget penger til vedlikehold – og
da finnes det midler. Universitetet i Oslo sin urbygning er ett
eksempel. Rehabiliteringen av Slottet viser at vedlikehold ble igangsatt for
sent, og at det da ble meget kostbart. Andre viktige bygninger som
har lidd samme skjebne, er bl.a. Stiftsgården i Trondheim
og Bygdø Kongsgård. I den senere tid er det også blitt
kjent at de kongelige besøkende fra utlandet i forbindelse
med årets kronprinsbryllup vil måtte børste
murpuss av sine klær når vielsen i Oslo domkirke er
over.

Så mitt spørsmål
er: Ser statsråden noen muligheter for å rette
på dette f.eks. gjennom andre eierformer?

  Det svaret jeg får her, synes jeg er
meget positivt. Jeg ser fram til at statsråden og Regjeringen
vil jobbe videre med saken og kanskje komme tilbake til Stortinget
med den. For som statsråden er inne på, er fast
eiendom en viktig del av vår nasjonale formue, som må forvaltes
på en riktig måte og helst slik at den ikke taper
seg i verdi.

Det er meget beklagelig at mange av våre
eldre bygninger av nasjonal verdi forfaller kraftig uten at man
gjør noe med problemene. Jeg har pekt på forskjellige
bygninger som er i en slik situasjon. Og det er pinlig at en nasjon
som Norge med den økonomien vi har, ikke kan framstå som
velstående også på det området.
Slottet har fått en grundig ansiktsløfting, men
det er viktig å sikre at vi ikke kommer i en
slik situasjonen i framtiden. Det er viktig å lære
av de feilene vi har gjort, og at gode prosedyrer må sikres
i framtiden. Derfor blir mitt avslutningsspørsmål:
Vil statsråden jobbe for at det blir innført en instruks
overfor de etatene som arbeider med bygningene i offentlig sektor,
slik at vedlikeholdet sikres på en bedre måte?

