 (justiskomiteens leder og ordfører for sak nr. 5): Jeg kunne kanskje bare åpne med å si at når det gjelder sak nr. 6, vil det ikke bli noen innlegg – det er jo også en enstemmig kommunal- og forvaltningskomité. 




Når det gjelder sak nr. 5, er det selvfølgelig en samlet komité som ser at det er helt riktig – og selvfølgelig helt nødvendig – med tilleggsbevilgninger til ulike deler av justissektoren etter 22. juli. Jeg tillater meg også å si at resultatet ser vi gjennom den innsatsen som er gjort – og at vi har en verdig og god prosess i gjennomføringen av en meget utfordrende rettssak. 




Man kan jo selv tenke seg situasjonen for de ulike delene av justissektoren hvis man ikke hadde kommet med tilleggsressurser, for enkelte deler av justissektoren har allerede – og har hatt – store utfordringer. Derfor er det helt klart og tydelig at en samlet komité ser dette som helt nødvendig. 




Som saksordfører hadde jeg underveis en vurdering av hvorvidt man har truffet 100 pst. i forhold til prognosene med bevilgningsbeløpet på 97 700 000 kr, og eventuelt, for å sikre seg mot at det eventuelt skulle komme nye runder om det, en vurdering av hvorvidt vi skulle lage en overslagsbevilgning. Dette slo saksordfører fra seg, men jeg vil i hvert fall uansett oppfordre justisministeren: Hvis man ser at det fortsatt mangler noe ressurser her på deler av justissektoren som skyldes denne rettssaken og 22. juli-saken, ber jeg om at justisministeren bruker muligheten i revidert budsjett for å komme med oppdateringer og ønsker om tilleggsbevilgninger. 




Mer er det ikke å si om denne saken, og jeg vil bare anbefale den enstemmige tilrådingen fra komiteen. 




