 Jeg takker for klargjøringen, som jeg ikke kan tolke på noen annen måte enn at stortingspresident Jagland tilbakeviser påstandene fra VG om at representanten Hagen hadde droppet møter i Stortinget og i kontroll- og konstitusjonskomiteen for å få seg en ekstra lang påskeferie – så da er de påstandene lagt døde. Men det framgår allikevel av artikkelen at stortingspresident Thorbjørn Jagland refser Hagen og Fremskrittspartiet for å benytte utbyttingsordningen til ren ferie. Jeg tolker også innlegget fra stortingspresident Jagland slik at dette er et feilsitat, og at disse uttalelsene ikke har kommet fra ham. Det er betryggende å høre, for stortingspresident Jagland refererer også til de retningslinjene som er slått fast fra det forrige presidentskapet i brev av 28. april 2005.




Mitt oppfølgingsspørsmål til stortingspresident Jagland blir da bare følgende: Når det gjelder de retningslinjene som er fastlagt av det forrige presidentskapet, og som er gjeldende pr. dags dato, finnes det noe grunnlag for å påstå at Hagen, Fremskrittspartiet for øvrig eller andre stortingsrepresentanter har utnyttet disse retningslinjene? Dette synes jeg er veldig viktig i forhold til at det fra pressen blir framsatt som sannheter og påstander at enkelte utnytter et system som er meget viktig for å skape den fleksibilitet som er nødvendig for at stortingsrepresentantene skal ivareta sine velgere, hjemfylker, organisasjoner og ikke minst næringslivet.




