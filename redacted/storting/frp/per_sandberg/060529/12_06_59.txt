 Min fartstid på Stortinget kan ikke måles opp mot mange andres, heller ikke mot stortingsrepresentant Jaglands. Dette er også grunnlaget for mitt spørsmål til Presidentskapet i henhold til § 51 i forretningsordenen.




Utspillet fra stortingspresident Jagland i VG den 18. april skapte i hvert fall hos meg en viss forvirring, selv om stortingspresident Jagland i VG den 18. april presiserer at det er det enkelte parti som selv bestemmer hvilken praksis som skal legges til grunn vedrørende utbyttingsordningen. Når Jagland i tillegg understreker at meningen med utbyttingsordningen er at den skal tas i bruk hvis en skal utføre oppdrag på vegne av partiet eller andre, blir forvirringen min enda større.




Jeg finner det rett og slett litt merkelig at stortingspresident Jagland finner det opportunt å kritisere andre partier for den praksisen en selv legger til grunn. Særlig blir dette litt merkelig når den aktuelle saken var avklart både med Presidentskapet og med kollegiet i forkant. Jeg kan ikke se at noen i de samme organene hadde motforestillinger mot den utbyttingen som skjedde i denne saken. Når Jagland i tillegg i samme artikkel refser representanten Hagen for å benytte utbyttingsordningen til ren ferie, er det på sin plass å få presisert hva stortingspresident Jagland egentlig mener.




Personlig kjenner jeg selvsagt til den praksis andre partier legger til grunn, også Arbeiderpartiet, men jeg kan ikke av den grunn finne noe grunnlag for å kritisere andre partier. Når stortingspresident Jagland finner det riktig å presisere at han i samråd med sin innpisker har gjennomført «en veldig streng praksis», insinuerer han samtidig at andre partier har en mer lemfeldig holdning til utbyttingsordningen, i dette tilfellet Fremskrittspartiet, noe som selvsagt ikke er riktig. Som parlamentarisk nestleder i Fremskrittspartiet kjenner jeg Fremskrittspartiets utbyttingspraksis meget godt og kan selvfølgelig, i likhet med Jagland, presisere at vi har en streng utbyttingspraksis.




Vi har vel alle sammen innimellom sett møtestatistikk framlagt av diverse aviser, der det går fram at enkelte representanter har utrolig lav oppmøteprosent. Jeg var selv en gang med på ti på topp-listen. Til og med Jagland har fått føle på dette, sammen med andre representanter fra Arbeiderpartiet. Jeg er imidlertid meget sikker på at Jagland og hans parti og partikolleger benytter seg av en praksis ved utbytting i tråd med Arbeiderpartiets utbyttingspraksis og i tråd med brev fra forrige presidentskap av 28. april 2005.




På den ene siden påpeker altså Jagland at det er viktig å legge til rette for utadrettet virksomhet for våre representanter, på den andre siden kritiserer han andre partiers praksis, eller støtter indirekte en debatt hvor det nærmest gis refs til enkelte representanter for utbytting i tråd med retningslinjene.




Ifølge VGs oppslag den 18. april om utbyttingsordningen uttalte stortingspresident Thorbjørn Jagland følgende vedrørende tilstedeværelse i komité- og stortingsmøter:







«Når det er møter, bør vi møte på jobb.»




Det er jeg enig i. Dette var en direkte uttalelse i forbindelse med påstandene, som stortingspresident Jagland underbygger, om at representanten Hagen hadde tatt ekstra ferie. Da er det riktig å stille Jagland spørsmålet hvorvidt Hagen, eller andre representanter for den del, ikke møter på jobb, og hva møtestatistikken sier om det.




Stortinget har i mange sammenhenger vurdert og gjort endringer for å tilpasse seg representantenes arbeidsdag. Særlig sterk oppmerksomhet har det vært på at representantene skal kunne ivareta sine velgere gjennom møtevirksomhet i hjemfylket, noe som også slås grundig fast i retningslinjene om utbytting. Mandager og fredager har tidligere nærmest framstått som møtefrie dager for store deler av representantene. Ja, noen representanter har nærmest faste arbeidsdager i hjemfylkene. Møtefrie uker er også blitt – la meg kalle det – en midlertidig ordning. Hva mener en egentlig med disse møtefrie ukene?




Da er mine spørsmål vedrørende uttalelsen «når det er møter, bør vi møte på jobb»: Gjelder det møter både i komiteene og i stortingssalen? Hvilke reaksjoner tenker stortingspresidenten seg eventuelt å innføre overfor dem som ikke har såkalt akseptable grunner for å unnlate å møte i komitemøter og i stortingssalen? Og: Skal det være samme oppfølging og kontroll av alle stortingsrepresentantene?




