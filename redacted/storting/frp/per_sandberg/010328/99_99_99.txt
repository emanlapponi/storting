  Jeg vil gjerne stille følgende spørsmål
til miljøvernministeren:

«Bruken av snøskuter, eller
ulovlig motorferdsel, blir av enkelte i Statens naturoppsyn fremstilt
som å være et meget stort problem.

Deler statsråden dette inntrykket,
og foreligger det planer om å intensivere oppsynet i utvalgte
områder?» 

  Jeg takker for svaret. Statsråden
slår på en måte fast dagens lovgivning,
men den er jeg for så vidt innforstått med.

Årsaken til at jeg stiller spørsmålet,
er et oppslag i Namdals-Avisa – dette gjelder området
Namdalen – om to ungdommer som benyttet snøskuter
for å dra på fisketur. De ble bøtelagt
med 7 000 kr hver for den ulovlige motorferdselen.
Det er selvfølgelig et paradoks sett opp mot at man får
500 kr i bot for å stå på hjørnet
og selge narkotika, men det skal ikke jeg følge opp.

I denne forbindelsen sier altså informasjonsrådgiveren ved
Statens naturoppsyn i Trondheim at Namdalen er et belastet område
med tanke på ulovlig motorferdsel, og at de nå når
det går mot påske, kanskje ser det som nødvendig å ta
i bruk helikopter for å overvåke området. 

Mitt spørsmål til statsråden
er da: Er det riktig at det vurderes bruk av helikopter for å overvåke
eventuell ulovlig motorferdsel med snøskuter i Namdalen?

  Jeg takker igjen for svaret. Jeg registrerer
at statsråden ser det slik at en tar hensyn til miljøet
ved å bruke helikopter, med den støyen og forurensningen
det må innebære, istedenfor at en tar i bruk ski
og snøskuter for eventuelt å ivareta overvåkingen. Det
er litt overraskende.

I den forbindelse var det også et
folkemøte i det aktuelle området i går,
og der kom det fram fra statssekretær Stein Lier-Hansen
at det jobbes med en ny forskrift i forhold til bruken av snøskuter.
Her gis det inntrykk av at loven skal få en oppmyking,
slik at den lokale sjølråderetten igjen skal få innpass
i kommunene, og da kanskje i tråd med det Dokument nr.
8-forslaget som Fremskrittspartiet fikk nedstemt for to år
siden. Mitt spørsmål er: Er det riktig at en slik
forskrift er under bearbeidelse, og at det eventuelt vil medføre
en oppmyking i retning av Fremskrittspartiets ønske om
lokal råderett, og at motorferdsel på områder
hvor det er tillatt på barmark, også skal tillates
på vinteren?

