  Jeg tillater meg å stille følgende spørsmål
til landbruksministeren:

«I dag er det lov å produsere
80 000 kyllinger pr. år uten konsesjon. Kravet er videre
av dyrevernhensyn maksimum 23 kyllinger pr. kvadratmeter (850 gram
kylling). I Trøndelagsfylkene og Møre og Romsdal
tolkes loven av fylkeslandbruksstyret dithen at dette er både
minimum og maksimum. 

Kan statsråden redegjøre
for hvorvidt dette er en riktig tolkning?»

  Jeg takker for svaret. Det var i hvert fall
klargjørende på det punktet at det ikke skal forskjellsbehandles
når det gjelder areal, hvorvidt en befinner seg i Trøndelag,
på Sørvestlandet eller Østlandet. Det er akkurat
det som har skjedd i landbruksstyrene i Møre og Romsdal
og Nord-Trøndelag.

Noe annet som også er problematisk
for de samme produsentene, er at Prior i 1998 hadde en markedsandel på 85 pst.
Det finnes store produsenter, bl.a. en i Nord-Trøndelag
som heter Trønderkylling, som har et slakteri som går
for 40 pst. drift. Det er klart at dette er ineffektivt
og ikke særlig rasjonelt. 

Kan landbruksministeren love å se
på den monopolsituasjonen som Prior har, og eventuelt sørge
for at de også understøtter de private produsentene,
slik at de får full drift ved sine produksjonsanlegg?

