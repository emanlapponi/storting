 Jeg ønsker gjerne å få lov
til å stille følgende spørsmål
til finansministeren:

«Hvor mange arbeidsplasser kan statsråden
akseptere at det går tapt, spesielt i distriktene, på grunn
av en konkurransevridende avgiftspolitikk?»

  Jeg registrerer at finansministeren i hvert
fall er noe i bevegelse i forhold til det Regjeringen hevder i sitt
budsjettframlegg, at økte dieselavgifter vil ha liten betydning
for konkurransesituasjonen mellom norske og utenlandske transportører.
Kan virkelig finansministeren, fra Senterpartiet, stå for
en sånn uttalelse når vi vet at de samlede avgiftene
for transportnæringen allerede er høyere enn for
bedrifter i sammenlignbare land?

Et ironisk spørsmål, kanskje,
men: Kjenner ikke statsråden, fra distriktspartiet Senterpartiet,
geografien i dette landet? Og mener virkelig statsråden
at disse transportkostnadene, på grunn av avstander og
avgifter, ikke innebærer konkurranseulemper, eksempelvis
når fisken skal transporteres fra distriktene? Og når
våre transportører må øke prisen
med inntil 20 pst. på grunn av økte avgifter, mens
deres konkurrenter i sammenlignbare land har stabile rammevilkår,
medfører ikke det konkurransevridning? 

Jeg er faktisk fristet til å spørre:
Hvor langt er statsråden villig til å gå i
sin EU-vennlighet ved å sette Norge utenfor? Rett og slett:
Hvor mange arbeidsplasser kan statsråden akseptere går
tapt i distriktene og generelt?

  Jeg registrerer igjen at finansministeren
nedtoner alvoret i alle skatter og avgifter næringslivet
er pålagt i dette landet. I tillegg til Arbeiderpartiets
og Regjeringens økte dieselavgifter vet vi at også arbeidsgiveravgiften
vil øke i distriktsregionene nå. Og handelslekkasjen
er det ikke mer å snakke om, for den kjenner vi jo alle
sammen til. Så hvis statsråden står fast på Regjeringens
uttalelser i budsjettframlegget, er mitt spørsmål:
Er det Senterpartiets og Regjeringens ukjente agenda å renske
distriktene for privat næringsliv og fylle dem opp med
statlige etater? Eller mener statsråden at smertegrensen
snart er nådd?

Et spørsmål utover det: Jeg
var – bare for å gi et eksempel på avgiftspolitikken
i dette landet – i kontakt med tivoli- og sirkusnæringen.
De har nå signalisert at fra år 2000 blir det
ingen turnering nord for Trøndelags-fylkene på grunn
av avgiftsnivået. Da blir det svenske, danske og finske
tivoli og sirkus som kommer inn på dette området.
Det er også en konsekvens av avgiftspolitikken i dette
landet.

