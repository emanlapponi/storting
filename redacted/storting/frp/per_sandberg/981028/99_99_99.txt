  «Barne- og familiedepartementet har
funnet frem til en beregningsmåte for samværsdager
som skal fjerne «tvilen» om det er delt omsorg
eller ikke. Dette har de gjort ved å flytte grensen for
delt omsorg fra 4 til 5 måneder, i tillegg har de fjernet
noe av den faktiske samværsretten for å garantere
at samværsforeldre kommer under grensen. 

Er dette i tråd med statsrådens ønske
om at fedre skal stille opp mer for barna sine, og er det et ønske
med en slik skjev fordeling av de økonomiske sidene ved
likedelt omsorg for barn?»

  Poenget er akkurat at i en situasjon der vi
har to bidragsbetalende fedre som har likelydende samværsavtaler
for barna sine, må den ene betale fullt bidrag, mens den
andre, som har felles eller delt omsorg, slipper det. En ekstra
dag med samvær med barna kan altså bety ti tusener
av kroner for den ene bidragsyteren. Den magiske grensen går
ved fem måneder, som i bidragssystemet betyr 152,5 dager.
Da regnes omsorgen for å være delt, og gjensidig
bidragsplikt utløses. Erfaring viser nå at den
enkelte saksbehandler i trygdeetaten regner hele og halve samværsdager
på en sånn måte at bidragsbetaler hele
tiden kommer under denne grensen. Synes ikke statsråden
at dette er en neglisjering av den vesentlige omsorgen samværsforeldre
yter for sine barn?

  Jeg deler selvsagt statsrådens oppfatning
om at vi aldri kommer dit hen at dette blir problemfritt. Jeg er
også fullstendig klar over at denne statsråden,
i likhet med flere statsråder før henne, har planer
og arbeider med gjennomgang av bidragsordningen osv. og har som
målsetting å legge fram en proposisjon i dette
tilfellet – høsten 1999. Men jeg må få lov
til å si at treneringen i denne saken har foregått
over svært lang tid og medfører stor omsorgssvikt
for flere tusen barn hver dag. Ser ikke statsråden at dette
må forseres kraftig? Eller er det rett og slett frykten
for den ubehagelige reform som gjør at også dagens
familieminister trenerer saken?

