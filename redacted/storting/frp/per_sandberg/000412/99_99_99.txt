 Jeg vil gjerne få lov til å stille følgende
spørsmål til barne- og familieministeren: 

«Hva vil statsråden gjøre
for at det skal bli en rettferdig økonomisk fordeling av
fødselspenger?»

  Jeg takker statsråden for svaret. Jeg
registrerer at det hadde et innhold som samsvarer med tidligere
uttalelser fra og politikken til Arbeiderpartiet.

Arbeiderpartiet bruker veldig mange ord og
formuleringer for å presisere hvor viktig det er å få en
sosialt riktig fordeling av ressursene. Seinest i statsminister
Stoltenbergs tiltredelseserklæring ble dette viet stor
oppmerksomhet. Nå er det altså slik, og jeg forstår
det slik at statsråden bekreftet det og vil stadfeste og
styrke det også i Arbeiderpartiets framtidige politikk,
at fødselspengene fordeles etter en nøkkel der
de med høyest samlet inntekt får tildelt de største
overføringene. Realiteten er faktisk den at en to-inntektsfamilie
med 500 000 kr i samlet inntekt ikke bidrar mer
til de offentlige kassene enn en en-inntektsfamilie med 400 000 kr
i inntekt. Hvis det er det statsråden mener med rettferdig
fordeling i forhold til innbetaling, vil jeg gjerne utfordre statsråden
på det. Når de tallene ligger på bordet,
vil statsråden fortsatt være av samme oppfatning?

