 Jeg har et spørsmål til statsråden:

«Regjeringen har uttalt at det er
nok ressurser til skolen i Norge. I Nord-Trøndelag bruker
flere kommuner skolen som salderingspost for å få budsjettene
i balanse. I både Verdal og Levanger
kommune er det oppstått uholdbare situasjoner for elever
og foreldre. Foreldre føler seg overkjørt,
og flere vet ikke hvor deres barn skal starte
skoleåret høsten 2002. I Verdal streiket foreldrene, og
i Levanger har foreldre
levd med usikkerhet rundt skolen i tiår.

Hva vil statsråden gjøre
for å skape ro omkring skolen her?»

 Det er riktig som statsråden sier,
at det er store forskjeller mellom kommunene, men det
er ingen forskjeller i forhold til lov og rettigheter.

Når foreldrene i de to kommunene som
jeg viser til her, gjennom tiår har kjempet en
kamp mot kommunen for at elevene skal få oppfylt sine
rettmessige krav og rett til å gå på den
nærmeste skole bl.a., og når Verdal, hvor utdanningsdirektør
og utdanningsforbund har vært informert om og kjent med
situasjonen i barne- og ungdomsskolen i ti år, ikke
griper inn i en situasjon som er helt uholdbar, må det
være noen andre som tar ansvar for
en slik situasjon i kommunene, særlig når
det er så akutt som det er i Levanger
og Verdal i øyeblikket. Så jeg håper
at statsråden også kan bidra med noe
mer istedenfor å peke på de ressursforskjellene
som er i kommunene.

 Takk.

Jeg ser ingen problemer
med de langsiktige målene og de endringene som statsråden ønsker
seg. Jeg kan kanskje se at på et senere tidspunkt er statsråden
og jeg enige om det. Men det må finnes muligheter for statsråden
til å gripe inn i kommuner der situasjonen i skolene er
prekær, og der det på en måte
er krise. Den andre siden ved situasjonen i de kommunene
som jeg peker på nå, er at de er utsatt for et
stort press i forhold til at narkotikaen flyter i dette området.
Barn og ungdom har store problemer. Foreldrene vet ikke
sin arme råd i forhold til den problematikken i oppveksten.
Politiet ber om ekstra ressurser i
forhold til ungdomsproblemene og oppvekstproblemene i de to kommunene.
Da skulle jeg ønsket at statsråden hadde
grepet inn og fått iallfall skolene på plass på en
skikkelig måte i de kommunene.

