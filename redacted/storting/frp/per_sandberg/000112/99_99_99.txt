 Jeg vil gjerne stille følgende spørsmål
til samferdselsministeren:

«Hvorfor er det allerede på årets
samferdselsbudsjett satt av 30 mill. kroner til det omstridte E6-prosjektet gjennom
Steinkjer for innløsing av boliger, når det er
lagt ned innsigelser fra Jernbaneverket og klagen fra 21 beboere
ikke er avklart, og hvorfor slikt hastverk når vi vet at prosjektet
skal være med i Nasjonal transportplan 2002-2011, som ikke
er ferdigbehandlet og ligger ute på høring?»

 Jeg takker statsråden for svaret.

Utgangspunktet for mitt spørsmål
er at jeg på flere områder finner det hastverket
som det er lagt opp til i dette prosjektet, noe merkelig. Det ene
er at disse 30 mill. kr ikke skal brukes til vegbygging,
men utelukkende til unødvendig riving av en lang rekke
boliger, og man skal ifølge framdriftsplanen ikke komme
i gang med anleggsdrift før i 2008. 

Jeg gjentar: Hva er det som tilsier dette hastverket med å få revet
disse boligene allerede før klagene fra de 21 beboerne
er avklart? Hvorfor slikt hastverk med innløsing av folks
boliger i dette området når det finnes traséalternativer
som utelukker riving av boliger, og når det er tid nok
til å foreta fornuftige transportplanvurderinger? Og hva
er det som tilsier at en i Steinkjer, kanskje som det eneste stedet
i hele verden, finner det riktig og viktig å legge en europaveg
gjennom sentrumsområdene og boligstrøk?

  Jeg skjønner at statsråden
er veldig opptatt av lokaldemokratiet, og det skal han selvfølgelig
få ære for. Men jeg vil også vise til
at det har vært en underskriftskampanje i Steinkjer der
over 80 pst. av de stemmeberettigede i kommunen har gått
imot det trasévalget som her er gjort, så her
blir det da på en måte en kollisjon med lokaldemokratiet.

Jeg hadde tidligere et spørsmål
til forrige samferdselsminister, og det ble svart fra samferdselsministeren
den gangen:

«Jeg
tar det også for gitt at det er vel kjent at hovedtyngden
av de pengene som er planlagt for E6-traseen, skal brukes i neste
veiplanperiode, altså etter 2002.»

I Trønder-Avisa i går var
det en artikkel som viser at det allerede i 2002 og 2003 skal bygges
en betongtunnel gjennom Eggemarka og bruer og undergang ved Eggevammen
mot Selli. Er det på en måte en forskuttering
av prosjektet, og er det nå bevilget ekstra midler for
at prosjektet skal fremskyndes?

  Jeg vil gjerne stille følgende spørsmål
til miljøvernministeren:

«I uke 46 i 1999 ble det offentliggjort
alarmerende tall når det gjelder virkningene av svevestøv
på folks helse. I Steinkjer i Nord-Trøndelag planlegges
det bygging av ny E6 tvers igjennom byen og boligstrøk. 

Kan statsråden som øverste
planmyndighet og miljøansvarlig sitte rolig og se på at
det anlegges ny E6 gjennom Steinkjer som vil få store overskridelser
av blant annet svevestøv og marginale miljømessige
forbedringer?»

  Jeg takker statsråden for svaret. 

Som det allerede er framkommet, er det offentliggjort forskjellige
tall når det gjelder virkningen av svevestøv på felles
helse. Svevestøvet er fem ganger farligere enn før
antatt. Bare i Oslo ble det estimert 430 trafikksvevestøvdrepte
pr. år. I Steinkjer-prosjektet er det ifølge målingene
akkurat svevestøvkonsentrasjonen som er stor. 

Jeg er kjent med at Miljøverndepartementet
har saken oppe til avgjørelse vedrørende innsigelser
fra Jernbaneverket på andre områder. Det kan også virke
som om det er utenforstående interesser som gjør
at prestisjen har inntatt dette prosjektet på en slik måte
at det allerede på samferdselsbudsjettet er bevilget 30
mill. kr for innløsing og riving av en rekke boliger – som
i seg selv burde fange statsrådens interesse, da dette
er unødvendig. Vil miljøvernministeren i behandlingen
av innsigelsene fra Jernbaneverket benytte anledningen til å sette
ned foten for større deler av prosjektet, slik at folks
helse og vilje i større grad blir ivaretatt, og at en annen
traséløsning enn den tvers igjennom en liten by
blir valgt? 

  Jeg takker igjen for svaret. Men jeg må få lov
til å si at jeg ble litt skuffet, og jeg vil nesten påstå at
det ligger noen motsigelser i det som statsråden nå framsatte. 

Også i det forrige spørsmålet
som statsråden fikk, om miljø og dieseldrevne
biler, sa statsråden at det var et overordnet mål å få til
et bedre miljø ved transport. Statsråden sier
i sitt første svar til meg at redusert piggdekkbruk og
områder rundt det skal prioriteres for å få ned svevestøvkonsentrasjonen.
Da er det litt merkelig at statsråden på en positiv
måte går inn for å legge en europavei
gjennom et tettbygd strøk og en by, når vi vet
at det i Steinkjer og i området rundt er veldig stor konsentrasjon av
tungtransport, tømmertransport osv. Å fjerne bruken av
piggdekk i Steinkjer og områdene rundt er ikke så enkelt
som i resten av landet. Jeg må si at jeg er litt skuffet, og
jeg vil gjerne spørre statsråden til slutt: Er
dette Regjeringens miljøarbeid?

