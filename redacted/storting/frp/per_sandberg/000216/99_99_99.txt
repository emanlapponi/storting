 Jeg tillater meg å stille følgende
spørsmål til helseministeren:

«Når barn får astma
eller atopisk eksem, krever dette store omstillinger i familiens
daglige liv, og behovet for forskjellig behandling er stor. 

Hvilke tilbud finnes i dag vedrørende
utenlandsbehandling, altså sol og varme, for barn under
5 år?»

  Jeg takker helseministeren for svaret. Det
var vel som jeg forventet. 

Jeg er klar over at et utvalg er på gang
her. Men poenget er at det i dagens situasjon ikke er noe tilbud
til barn under fem år. Derimot merket jeg meg at helseministeren peker
på at det kanskje for noen barn finnes tilbud, på Gran
Canaria bl.a. Jeg vil spørre statsråden om det
er slik nå at foreldre med barn under fem år som
har disse problemene, kan søke departementet om å få midler
til eventuelt slike helsereiser. 

Når det gjelder dette med etterspørselen,
vil jeg utfordre helseministeren på det – det
skyldes kanskje at foreldrene i dag i stor grad tar disse utgiftene
selv og til og med går til låneopptak for å foreta
slike helsereiser. Poenget er videre at foreldrene har store utgifter
med dette. Sannsynligvis vil en økt utenlandsbehandling
av denne type sykdom også medføre store besparelser
for det offentlige, gjennom redusert bruk av medisin på blå resept.

