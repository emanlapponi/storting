Når jeg griper ordet på nytt, er det i anledning diskusjonen omkring Haider. Det dreier seg altså om en politiker som kommer fra en av Europas eldste kulturnasjoner. Det er en nøytral stat, med Europas elendigste forsvar. Det dreier seg om en rekke løsrevne sitater fra en politiker som selv overhodet ikke vil erkjenne at han er verken rasist eller nazist. Ham vil man altså ikke ha noe med å gjøre. Og ikke nok med det – man vil ikke ha noe med Østerrike å gjøre. Man skal isolere et slikt samfunn som velger en slik politiker på demokratisk vis.




På den annen side, når det gjelder en gammel KGB-spion som har ansvaret for de lidelsene som i dag foreløpig begrenser seg til Tsjetsjenia og noe utenfor, ham skal man ha mest mulig kontakt med og hjelpe, for der er det håp. For meg virker dette altså som et slags vanvittig tankespinn og et slags prokuratorknep, hvis man skal ta det i verste mening, og iallfall er det tydelig at avstanden mellom diplomatisk taktikk og moralsk uryddighet er ganske kort. Jeg vil jo si at når man ikke er fornøyd med hva som foregår i Østerrike, og med den sentrale politikeren der som har en nazistisk foreldrebakgrunn, ville det ikke da være mer naturlig ut fra den samme tankegang å ha kontakt, nettopp å øke kontakten, for å formidle våre ideer og synspunkter? Men det vil vi ikke. Nei, her skal vi ha et helt annet resonnement. 




Men derimot når det gjelder denne gamle KGB-spionen – som har høstet sin popularitet nettopp gjennom denne brutaliteten – han, av alle, skal vi altså omvende gjennom en slags kontakt i Europarådet og samarbeide med og knytte oss til. Altså, ærlig talt, jeg fatter ikke og begriper ikke hvor langt man kan resonnere seg bort fra en fornuftig virkelighet.




