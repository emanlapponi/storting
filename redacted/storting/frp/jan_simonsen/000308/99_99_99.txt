  Jeg har gleden av å stille justisministeren
følgende spørsmål:

«Justiskomiteen understreket i Innst.
S. nr. 4 (1999-2000) at vesentlige endringer i overvåkingstjenesten
ikke kan finne sted før Stortinget har fått dette
til behandling. Justisdepartementet sendte 26. oktober 1999 ut en
del spørsmål på en ekstra høringsrunde,
for eksempel spørsmålet om livvakttjenesten og
spaningstjenesten.

Kan statsråden love at ingen av endringene
som blir nevnt i dette brevet blir gjennomført før
Stortinget har fått behandlet omorganiseringen av Politiets
overvåkingstjeneste i en total sammenheng?»

 Livvaktene ved Overvåkingssentralen
nyter godt av de korte kommunikasjonslinjene til tjenestens kontraterroravsnitt.
Enkelte av tjenestemennene arbeider med terrorrelatert arbeid i
de periodene de ikke er opptatt med livvaktsoppdrag. Livvakttjenesten må derfor
ses på som en integrert del av overvåkingstjenestens
arbeid, og derfor ville det også være en vesentlig endring
dersom denne nedlegges før Stortinget får diskutert
saken i en større sammenheng. 

Jeg har registrert den måten justisministeren
nå bygger ned overvåkingstjenesten på.
POTs virksomhet stykkes opp i biter, som så fjernes én
for én under dekke av at de enkeltvis ikke utgjør
en vesentlig del av overvåkingstjenestens virksomhet. Det
er selvsagt greit at vi får denne saken til vurdering i
revidert nasjonalbudsjett, men det blir behandlet av Stortingets
finanskomite og gir oss ingen mulighet til å se på overvåkingstjenestens
virksomhet i en total sammenheng, slik Stortinget har bedt om.

