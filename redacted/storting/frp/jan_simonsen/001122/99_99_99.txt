 Jeg har gleden av å stille følgende
spørsmål til fiskeriministeren:

«I 1995 ble kystgebyret for bøyelastskip økt
fra 750 kroner til 75 000 kroner per anløp. Gebyret er
senere økt ytterligere. Det har ført til at anløp
av bøyelastskip i Åmøyfjorden utenfor Stavanger
har gått vesentlig ned, selv om bøyelastflåten
er mer enn doblet. Næringslivet i Stavanger-området
har tapt millionbeløp årlig, og havnevesenet har
tapt anløpsavgift.

Vil statsråden på denne bakgrunnen
vurdere å gjeninnføre den ordningen som gjaldt
før 1995?»

  Jeg kan vanskelig se for meg at det koster
samfunnet 75 000 kr at et skip anløper en norsk
havn. Det kan ikke være tvil om at nyordningen etter 1995
har ført til en del sidevirkninger som ikke kan ha vært
gjennomtenkt. Det kan jo ikke ha vært hensikten at næringslivet
i Stavanger-området skulle tape anslagsvis 25 mill. kr
pr. halvår, og at Havnevesenet skulle tape betydelige avgiftsinntekter.
Dessuten vil jo høye avgifter som fører til at
skipene ikke anløper norske havner, også føre
til tap av avgifter av kystgebyr.

Mitt oppfølgingsspørsmål
blir om statsråden nå iallfall vil gå inn
i problematikken og redusere avgiftene generelt så kraftig
at man får flere skip til å bruke disse tjenestene.
Da kan man faktisk få økte inntekter til tross
for at det er lavere avgiftssats pr. anløp. 

