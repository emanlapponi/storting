 Jeg har gleden av å stille følgende
spørsmål til justisministeren:

«MOT er en ideell stiftelse som arbeider
målrettet for å redusere mobbing, vold og rusgiftmisbruk
blant ungdom. Flere kjente norske idrettsstjerner er aktive i organisasjonen,
som i 1999 besøkte 25 000 ungdomsskoleelever.
I et rundskriv til landets politimestere ber Justisdepartementet
politikamrene om ikke å benytte MOTs tjenester. 

Hvilket syn har statsråden på videre
støtte til MOT og aktiv bruk av MOT i politiets forebyggende
arbeid?»

 Jeg konstaterer først at justisministeren
ser positivt på det arbeidet som MOT driver. Det er godt
mulig at arbeid for å bekjempe rusmiddelmisbruk først
og fremst er en oppgave for Sosial- og helsedepartementet,
men MOT jobber også for å forebygge mobbing og
vold, og gjør et viktig arbeid for å forebygge kriminalitet.
Stiftelsen burde derfor også være av interesse å se
på for Justisdepartementet. 

Jeg er jo av den oppfatning at det er viktig å styrke
politiet og har foreslått vesentlige økninger
av politibudsjettet, men jeg synes også at man kan bruke
noen smuler til ren forebygging, selv om dette er tiltak som virker
på en måte som det er vanskelig å analysere
de direkte resultatene av. Jeg vil be departementet i fremtiden
se positivt på MOTs arbeid og også når
det gjelder å gi positive svar på søknader
om offentlig støtte.

