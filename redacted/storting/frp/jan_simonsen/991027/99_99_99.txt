 Jeg vil gjerne stille følgende spørsmål
til justisministeren:

«En sikringsdømt pedofil
overgriper skal nå tilbakeføres til Rennesøy
kommune, der kommunen skal bygge omsorgsbolig for overgriperen. 

Mener statsråden at det er fornuftig å pålegge
den kommunen der overgrepene har blitt begått, å ta
omsorgen for overgriperen, med den belastningen det vil være
for de barna som er blitt utsatt for overgriperen, å treffe
denne personen på gaten, eller kan han tenke seg å endre
reglene slik at overgriperne bosettes utenfor hjemkommunen?»

  Det er min oppfatning at i utgangspunktet
bør en pedofil sone sin sikringsdom i fengsel, men nå er
altså regelverket slik at man som regel soner i et hybelhus
eller i en omsorgsbolig. 

Jeg må si at jeg er oppriktig opptatt
av disse barna. Jeg følte at statsråden på en
måte overså det som er hovedproblemet her, og
det er at det er mange små kommuner i Norge med tette miljøer,
og hvor disse barna nesten daglig risikerer å treffe på en
person som tidligere har begått overgrep mot de samme barna.
Og det er en ekstremt traumatisk opplevelse. Jeg er klar over at
ingen andre kommuner heller ønsker å ha en pedofilidømt
i sitt nærmiljø, men da er det selvfølgelig
muligheter for å informere lokalmiljøet rundt,
slik at de vet om denne personens bakgrunn. 

Så av hensyn til disse barnas traumatiske
opplevelser med å treffe igjen gjerningsmannen, vil jeg
innstendig be statsråden ta dette problemet opp til en
veldig seriøs vurdering og se om han kan få til
en løsning i denne konkrete saken, og i tilsvarende saker
i fremtiden.

  Jeg har egentlig bare en liten kommentar,
for jeg har lyst til å stresse dette litt. 

Hvis man plasserer disse pedofile overgriperne
i en kommune hvor de fra før er ukjent, kan de jo bli kjent ved
at man utnytter den adgangen man allerede faktisk har til å informere
nabolaget. Så det burde ikke være det alvorligste
problemet. Problemet i dette tilfellet er at ni barn som er blitt
grovt seksuelt misbrukt av en person, risikerer å treffe
ham på gaten. I dette tilfellet gjelder det en kommune
med 3 000 innbyggere, hvor folk stort sett kjenner hverandre,
hvor miljøene er små, hvor sentrum er lite, hvor
folk går på de samme plassene og hvor man treffer
og ser hverandre. Det er nettopp av hensyn til dem som allerede
er blitt misbrukt, at jeg stresser dette problemet. 

Det jeg synes var gledelig i statsrådens
svar, var det han sa om at departementet har anledning til å gripe
inn og bestemme, og det betyr at denne kommunen må ha anledning
til å sende en søknad til departementet om å finne
en annen løsning. Hvis det blir gjort, vil jeg håpe
at statsråden vil se positivt på det.

 Jeg vil gjerne få stille følgende spørsmål
til justisministeren:

«Studentene ved Politihøgskolen
har tidligere fått dekket utgiftene til sertifikat for
minibuss av skolen. Et slikt sertifikat er nødvendig for å kunne
kjøre politiets cellevogner. Denne ordningen er endret
for årets studenter, som nå risikerer å måtte
dekke denne utgiften selv.

Vil statsråden ta et initiativ slik
at den gamle ordningen kan gjøres gjeldende igjen allerede
for inneværende skoleår?»

  Jeg er fornøyd med svaret. Og det
kan godt være at behandlingen av budsjettet i Stortinget
i år vil ende opp med at dette ikke blir noe vanskelig å løse – det
er helt avhengig av hvilke vedtak Stortinget treffer i budsjettbehandlingen
for kommende år.





                

