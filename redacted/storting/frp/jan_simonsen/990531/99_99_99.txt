 Ingen må være i tvil om at uaktsomhet, ikke minst i forbindelse med bilkjøring, må straffes og straffes hardt av hensyn til ofrene og de pårørende og for å forebygge uaktsom atferd. Det finnes ingen unnskyldning for en fyllekjører som råkjører og tar livet av andre mennesker. Men det er ikke det denne debatten dreier seg om. Denne debatten dreier seg om hvordan man skal definere begrepet «uaktsomt». 




Jeg fikk tilsendt en sak fra en advokat, hvor en bilkjører ble dømt for uaktsomt drap under rygging. Han hadde først gått ut av varebilen, kontrollert nøye at det ikke var noen mennesker i nærheten bak bilen, satte seg bak rattet, sjekket i alle speil og begynte meget langsomt og forsiktig å rygge ut av parkeringsplassen. I mellomtiden hadde en person kommet inn i dødvinkelen, og vedkommende ble nedkjørt.




Byretten frikjente denne personen med de to legdommernes stemme, mens fagdommeren ønsket dom. Høyesterett satte frikjennelsen til side. Andre gangen saken var oppe i byretten, skjedde nøyaktig det samme: Legdommerne frikjente, fagdommeren ønsket dom. For andre gang satte Høyesterett dommen til side. Tredje gangen i byretten ble han dømt fordi fagdommeren denne gangen klarte å få med en av legdommerne.




Spørsmålet er da: Står vi ikke her overfor en kollisjon mellom den folkelige, sunne fornuft og dømmekraft og den juridiske ufornuft? Burde ikke uaktsomhetsbegrepet tatt utgangspunkt i at man opptrer annerledes og mindre forsvarlig enn de vanlige normene i samfunnet skulle tilsi og slik alle andre opptrer, istedenfor å ta utgangspunkt i de ideelle skrivebordsteoriene? For denne loven, slik den er blitt fortolket, har åpenbart ideelle krav som utgangspunkt. Det er bare det at det finnes ingen supermennesker. Supermennesket er en oppkonstruert størrelse på et skrivebord. Alle mennesker må blunke, alle blir vi trette, og det er umulig for noen av oss å være 100 pst. oppmerksomme 100 pst. av tiden, selv om en ideelt sett burde være det. Det kan skje et uhell, og det kan skje for absolutt alle, inkludert samtlige i denne salen. Da er det urimelig – og i strid med sunn fornuft – at man skal risikere å havne i fengsel sammen med hardhudede kriminelle og ta den belastningen på toppen av den enorme belastningen det er å ha forårsaket skade eller død for andre mennesker gjennom et uhell. 




Jeg vet ikke hvordan loven bør endres, eller hvilke juridiske betegnelser som bør brukes. Men jeg tror det er nødvendig at stortingspolitikerne som lovgivere gir dette signalet – som kommer fra samtlige partier i dag, etter det jeg har inntrykk av – om at man skal legge normalatferden til grunn og ikke de ideelle kravene, som det er umulig å følge.




