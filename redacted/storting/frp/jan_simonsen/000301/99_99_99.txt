 Jeg har gleden av å stille følgende
spørsmål til fiskeriministeren:

«I Rogaland fylke satses det nå sterkt
på skjellproduksjon. Kontrollen foretas av Veterinærhøgskolen
i Oslo. Manglende kontrollinstanser i distriktet fører
til ventetider og påfølgende produksjonsproblemer.

Vil statsråden arbeide for å gjøre
det mulig å foreta effektiv kontroll med produksjonen
gjennom en kontrollmulighet som er tilgjengelig innenfor Rogaland
fylke, samt øke forskningsinnsatsen for å finne
frem til en pålitelig kjemisk test som kan gjøre
dagens dyretesting overflødig?»

  For skjellprodusentene er den tiden som går
vekk ved å foreta kontrollen, et betydelig praktisk problem,
fordi man ikke kan kjøre ut varene før kontroll
er foretatt. Jeg er ikke så sikker på at det løser problemet
for skjelldyrkerne i Rogaland at man nå kan foreta en test
i Trøndelag istedenfor i Oslo. Det er ikke gitt at det
vil gå raskere. Jeg hadde derfor håpet at statsråden
var villig til å foreta en større grad av desentralisering.
Eksempelvis finnes det en veterinærstasjon på Høyland
i Sandnes, hvor det kunne vært mulig å foreta
enkelte tester med mus. 

Det jeg derimot er mer fornøyd med
i statsrådens svar, er at det nå satses sterkt
på forskning for å bringe fram kjemiske tester.
Det er viktig ikke bare av etiske grunner, men også fordi
det fører til en betydelig effektivisering, og da er jeg
fornøyd med at dette arbeidet blir tatt alvorlig. Hvis
vi kan få løst disse problemene, ville vi nemlig
i Norge kunne skape en betydelig ny vekstnæring.

