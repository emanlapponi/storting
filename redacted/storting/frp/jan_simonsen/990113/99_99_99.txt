  Jeg har følgende spørsmål
til statsministeren, som jeg konstaterer at statsministeren vil besvare:

««Statsministeren sa i sin
nyttårstale at «politiet må og skal styrkes».
								Dersom dette er statsministerens oppfatning, hva er da bakgrunnen
for at Regjeringen i oktober 1998 la frem et forslag til statsbudsjett
med en reell reduksjon av politibudsjettet, og når vil
den endrede holdningen resultere i de nødvendige ekstrabevilgningene?»

  Jeg er overbevist om at de mange TV-seerne
som så statsministerens utmerkede nyttårstale,
oppfattet det slik at politiet skulle styrkes utover det som allerede
var vedtatt før statsministeren holdt sin nyttårstale.

Jeg vil gjerne spørre om jeg nå oppfatter
det riktig, når jeg forstår det slik at dette
ikke er tilfellet, og at det ikke vil komme noen nye forslag utover
det som Stortinget allerede har vedtatt og vedtok i budsjettbehandlingen
i strid med Regjeringens opprinnelige ønske, til tross
for at justisministeren tidligere i dag har påpekt behovet
for mer politi i gatene, og til tross for at det er et prekært
behov for mer midler til en effektiv etterforskning. I så fall vil
jeg måtte konkludere med at denne regjeringens medlemmer
er flinke til å prate og elendige til å handle,
til tross for at det er handling som trengs for å løse
problemene. Kriminalitetsproblemene kan ikke løses gjennom tomme
ord.

  Det er vel neppe tid til en lang alkoholdebatt
her og nå. Jeg bare konstaterer at jeg har stilt et spørsmål
til statsministeren, som kun handler om et ønske om å styrke
politiet. Som svar snakker statsministeren om  alkoholpolitikk og
frivillige organisasjoner. Det er jo slik at angrep er det beste
forsvar, men mitt spørsmål er følgende:
Kan vi kanskje i framtiden når vi stiller spørsmål
til statsministeren i spørretimen, forvente at han svarer
på det det blir spurt om, istedenfor å skape helt
nye debatter om områder langt utenfor spørsmålsstillingen?

