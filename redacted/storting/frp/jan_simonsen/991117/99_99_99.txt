 Jeg vil gjerne stille følgende spørsmål
til samferdselsministeren:

«I Norge blir døve nektet
førerkort i klasse D1, blant annet med henvisning til EØS-regler.
I Danmark er problemet løst ved at minibusser som skal
føres av døve, gis dispensasjon fra forskriftene
dersom man benytter noen ekstra speilanordninger.

Vil statsråden ta initiativ til å innføre
tilsvarende ordning som i Danmark også i Norge?»

  Ettersom statsråden svarte at regelverket
er tillagt nasjonale myndigheter, er det altså fastslått
at det er muligheter for norske myndigheter til å endre
regelverket slik at døve får anledning til å kjøre minibuss.
Det ønsker altså ikke samferdselsministeren å ta
noe initiativ til. Han viser til at Helsetilsynet mener at det er
behov for strenge krav til sanseevne. Nå er det jo slik
at mange hørende har ganske høy musikk i bilen
og blir forstyrret av så mye, mens døve utvikler
andre sanseevner bedre som kompensasjon for den sansen de dessverre
har mistet. 

Jeg føler at det er uverdig og urimelig å frata
døve retten til å kjøre minibuss, og
jeg finner statsrådens svar fornærmende overfor
det norske døvemiljøet.

