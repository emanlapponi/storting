 Det er riktig som saksordføreren sa, at dette forslaget føyer seg inn i rekken av flere tidligere forslag fra Fremskrittspartiet, forslag som har en eneste hensikt: å sørge for at kriminaliteten blir redusert. Ingen kan være i tvil om at forslaget vil være virkningsfullt. Det er ikke engang nødvendig å henvise til amerikanske byer og stater som New York og California og deres suksess med et regelverk som gir langvarige straffer for tredjegangsforbrytere, for å forstå det. Det er nok å bruke alminnelig sunn fornuft. Forslaget vil fjerne gjengangerkriminelle fra gatene for lange perioder om gangen. Ettersom en person vanskelig kan gjøre innbrudd i private hjem mens han sitter bak lås og slå i et fengsel, er det opplagt at antall innbrudd vil bli betydelig redusert dersom vi fjerner kriminelle fra den kriminelle sirkulasjonen. Forslaget om å doble straffen for andregangskriminelle og tredoble straffeutmålingen for tredjegangskriminelle vil redusere kriminaliteten. Jeg har ikke hørt noen bestride det. 




Når Høyre, Arbeiderpartiet og regjeringspartiene likevel ikke støtter forslaget, må det følgelig være fordi de ikke er villig til å bruke tilstrekkelig sterke virkemidler for å sikre folks liv og eiendom. Hensynet til den kriminelle går foran hensynet til de potensielle ofrene. Det er beklagelig, og det er verdt å merke seg, ikke minst for landets velgere. 




En innvending mot forslaget er at det ikke gir samsvar mellom lovbrudd og straffeutmåling. Det er feil. Et mindre alvorlig lovbrudd vil fortsatt gi langt mildere straff enn et alvorlig lovbrudd. Dommeren skal jo først, uten hensyn til at straffeutmålingen vil bli ganget opp med antall domfellelser, utmåle en straff som nettopp står i samsvar med alvorlighetsgraden i den straffbare handlingen. 




Det er riktig at det kan være en relativt ubetydelig kriminell handling som blir begått første gang, men så vil jo denne personen vite at hvis han fortsatt begår kriminelle handlinger, uansett av hvilken karakter, vil straffen bli vesentlig større neste gang, og da vil han kanskje holde seg på den rette siden av loven. I så fall er jo noe av hensikten oppnådd. 




Mangelen på minimumsstraffer og den utbredte bruken av betingede straffer og samfunnstjeneste gjør at mange kriminelle i dag slipper veldig lett unna sine ugjerninger. Det er derfor verdt å merke seg at flertallet, som inkluderer Høyre, er enig i justisministerens negative syn på minimumsstraffer. I tillegg har vi en kvantumsrabattordning som i praksis betyr at gjerningsmannen unndrar seg straff for store deler av de lovbruddene han begår. Det er verdt å merke seg at flertallet, som inkluderer Høyre, gjentar at det er tilstrekkelig med en mindre justering av denne urimelige kvantumsrabattordningen. 




Selv om det forslaget som behandles i dag, er langt mer moderat enn praksisen i New York og California, får det altså ingen støtte fra andre partier. Det er verdt å merke seg at flertallet, som inkluderer Høyre, ikke ønsker en radikal skjerpelse av straffereaksjonene for gjengangskriminelle. Det er i det hele tatt verdt å merke seg at stortingsflertallet, alle partier utenom Fremskrittspartiet, fortsatt i stor grad tar de kriminelle under sine vinger.




 Jeg får starte med å ta opp forslaget fra Fremskrittspartiet, som er gjengitt i innstillingen, så det ikke blir glemt. 




Representanten Kristin Krohn Devold fra Høyre viste til at man allerede i 1901 innførte ordningen med kvantumsrabatt, som innebærer at dersom man blir dømt for en hel rekke kriminelle handlinger på samme tid, skal man bare kunne få en straff som tilsvarer 50 pst. mer enn den alvorligste kriminelle handlingen. Jeg må få minne om at straffereaksjonen i Norge lå på et helt annet nivå i forrige århundre enn den gjør i dag. Den gangen kunne man sannsynligvis få flere års fengsel for noen innbrudd, i fengsler av en helt annen standard enn dagens hotellfengsler. 




I år 2000 har vi eksempler på at personer som har begått 40-50 innbrudd, er blitt dømt til samfunnstjeneste i noen få måneder, noe som betyr at de må jobbe 1 time pr. dag i denne perioden istedenfor å sitte i fengsel. Da er det kanskje fornuftig å få tilbake den ordningen som innebærer at man skal få straff for samtlige av de kriminelle handlingene man begår. Jeg tror ikke noen i Norge utenfor dette huset vil føle at det er spesielt urimelig. 




Vi diskuterte tidligere i dag – og vi har også en sak om det liggende i komiteen – voldsofres situasjon. Både voldsofre og ofre for innbrudd og annen kriminalitet opplever i dag å få brev fra politiet hvor det står: Beklager, men denne saken er henlagt, selv om vi vet hvem som var gjerningsmannen, og grunnen til at vi har henlagt saken, er at det ikke har noen hensikt å etterforske saken ferdig, for den vil ikke få noen betydning for straffeutmålingen fordi denne kriminelle personen har begått så mange andre innbrudd eller ran eller voldshandlinger. Så vi beklager, men vi kommer ikke til å følge opp din sak. Alle de andre partiene her i huset mener tydeligvis at det er rett og rimelig at det skal være slik, og man vil bare godta noen minimale endringer i «kvantumsrabattordningen» – dette er et resultat av den ordningen som jeg kaller for en kvantumsrabatt for kriminalitet. 




Det er riktig at vi har en sak fra justisministeren liggende som vi skal behandle senere i dag, om at det skal bli vanskeligere å samle opp saker enn det har vært tidligere. I dag er det sånn at en person som blir tatt for kriminelle handlinger, mens han går og venter på at saken skal bli ferdigbehandlet i politiet og komme opp for retten, selvfølgelig fortsetter å begå kriminelle handlinger. Så blir han tatt for den nye kriminelle handlingen, og da må også den etterforskes, og så blir alle disse sakene tatt opp på samme dag i retten, og så slipper han unna med en dom for et og et halvt ran istedenfor for alt. Det at man gjør det vanskeligere å samle opp saker, er for så vidt positivt, det er et bitte lite skritt i riktig retning, men fortsatt er det jo sånn at når politiet tar en person for et ran, ruller man opp en hel mengde kriminalitet denne personen har stått bak tidligere – kanskje han innrømmer at han har begått fire-fem ran og også en rekke innbrudd – og da blir han stilt for retten samtidig for disse forholdene, og da vil han fremdeles få en betydelig rabatt. 




Det har vært noen som har nevnt problemet med minstestraff. Statsråden er negativ til minstestraff, og komiteflertallet skriver også i innstillingen at de er mot minstestraffer, det gjelder alle partier utenom Fremskrittspartiet. Det er to argumenter som blir brukt, for det første at det kan gi en urimelig straff. Det har ikke jeg noen tro på, hensikten med en minstestraff er nettopp at det skal være det absolutte minimum man skal gi for en forbrytelse når man har tatt hensyn til alle tenkelige og utenkelige unnskyldninger for den kriminelle handlingen. Og da vil det bare være i usedvanlig få tilfeller at det vil være en urimelig høy straff. 




Neste argument er at juryen vil frikjenne selv om folk er skyldige, fordi man føler at straffen man kan få, er for streng. Hva slags tillit til juryordningen har man hvis man kan mene noe slikt? En jury har én oppgave, og den oppgaven er å vurdere om en person er skyldig eller uskyldig i en kriminell handling, og jeg har den tillit til dette systemet at juryen gjør jobben. Hvis man mener noe annet, som flertallet her gjør, får man heller fjerne juryordningen. Men jeg personlig har tillit til den. 




Så er man altså motstander av å fjerne kvantumsrabatten, og saksordføreren viste til at det var urimelig at hvis man kunne få tre år for et brudd på personopplysningsloven, ville man tredje gangen man bryter loven kunne få tolv år. Men da er det jo så enkelt at da bryter man ikke loven tre ganger, da stopper man etter den første forbrytelsen. Da har man fått en smekk over fingrene og vet at smekken vil bli mye hardere neste gang, og da slutter man.




Representanten Finn Kristian Marthinsen mente at Fremskrittspartiet ville sperre inne vanlige kriminelle. Ja, for en lengre periode enn det de andre partiene ønsker, fordi den enkelte vanlige kriminelle begår så mange kriminelle handlinger og skader så mange mennesker at man er nødt til å velge hvem man skal synes synd på, og hvem man først og fremst skal hjelpe. Og da er det jo sånn at denne kriminelle får en sjanse: Han kan stanse etter å ha fått den første straffen. Han kan stanse etter den andre straffen, som da er dobbelt så lang. Men velger han å fortsette etter tredje, fjerde og femte gang, vil han til slutt få så vesentlig lange straffer at han for det meste blir sittende inne i fengsel. Men da har han valgt dette selv. Samfunnet har vært nødt til å ta hensyn til de potensielle ofrene, for vi vet at slipper han løs, fortsetter han bare på samme måten. 




Jeg synes faktisk at forslaget fra Fremskrittspartiet er et rettferdig forslag. Og når andre politikere går imot dette forslaget og ikke argumenterer med at dette er forslag som ikke virker, ja, da kan man jo bare trekke den ene konklusjonen, at vi faktisk tar mer hensyn til ofrene enn til de kriminelle.




