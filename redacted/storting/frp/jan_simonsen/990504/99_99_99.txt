Jeg tror lederen for Stortingets delegasjon til Den parlamentariske forsamling, Tom Thoresen, hadde et interessant poeng da han snakket om ressursproblemene. 




Vi må erkjenne at Menneskerettighetsdomstolen har et problem som er ganske interessant. Det består i at den dagen domstolen for alvor blir oppdaget, vil den også bli ødelagt. Polen har de siste årene sendt en rekke saker over til domstolen. Den dagen befolkningen i Russland og i de øvrige østeuropeiske og nye statene oppdager hva denne domstolen kan brukes til, vil kapasiteten bli sprengt. Det var mitt inntrykk da justiskomiteen besøkte Menneskerettighetsdomstolen i fjor, at man hadde en viss erkjennelse av dette problemet, men ingen løsning. 




De siste ti årene har Europarådet fått en revitalisering. Før Berlinmurens fall tror jeg nok mange var av den oppfatning at Europarådets parlamentarikerforsamling var blitt en unødvendig byråkratisk koloss, en talemaskin og en resolusjonskvern uten større verdi, som raskt ville risikere å komme i skyggen av Europaparlamentet. Fremdeles må vi vel innrømme at innholdet i resolusjonene ofte kan ha en mindre praktisk verdi enn det parlamentarikerne i Europarådet ønsker å tro. 




Men Europarådet har i dag en enorm betydning for demokratiutviklingen i Øst-Europa. Det ser vi på hvor ivrige de nye statene, de nye demokratiene i Øst-Europa, er etter å bli medlemmer. De ser på Europarådet som et nødvendig tilknytningspunkt til Vesten. Kan de ikke komme inn i EU eller NATO, så er i alle fall europarådsmedlemskap et første skritt i en riktig retning. Derfor vil stater som søker om medlemskap, strekke seg langt for å oppfylle de kravene som stilles. De landene som blir medlemmer, vil strekke seg langt for å få lov til å fortsette å være medlemmer, og den kontrollfunksjon som Europarådets parlamentariske forsamling har i forhold til disse medlemslandene, er svært viktig. Dessuten er prosessen i parlamentarikerforsamlingen og i komitearbeidet god demokratitrening for østeuropeiske politikere, som treffer politikere og parlamentarikere fra Vest-Europa, som er mer grunnfestet i sin demokratiske tenkning, og man blir positivt påvirket. 




Min konklusjon er at i dag er Europarådet med på å sikre demokratiet i deler av Europa som før var kommunistiske, og man er på denne måten med på å stabilisere situasjonen i Øst-Europa. Og det skal vi ikke minst være glade for i dag, når det brenner på Balkan.




