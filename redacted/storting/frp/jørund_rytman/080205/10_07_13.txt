 (ordfører for saken): Jeg regner ikke med at det blir stor debatt i denne EØS-saken, ettersom det er en enstemmig innstilling fra finanskomiteen. Saken har også vært forelagt utenrikskomiteen, som ikke hadde merknader. 




Det kunne vært fristende å komme med noen bemerkninger og refleksjoner om saken, ettersom vi i de siste månedene har vært vitner til en rekke finansskandaler som kanskje kunne vært unngått hvis vi hadde hatt disse krav og regler til verdipapirforetak tidligere. Men jeg skal la det være. 




Det dette handler om, er generelle krav som f.eks.:










strengere krav til beslutningsprosedyrer internt i verdipapirforetak 







at verdipapirforetak plikter å ansette personell med nødvendig kompetanse, kunnskap og ekspertise i forhold til vedkommendes ansvarsområde 







utfyllende regler om at verdipapirforetak skal etablere og ha effektive prosedyrer for å håndtere kundeklager, og at disse prosedyrene skal være tilgjengelige for kundene 







detaljerte regler om krav til den informasjon verdipapirforetak gir til sine forbrukerkunder, og hvordan informasjonen kan karakteriseres som tydelig og korrekt og ikke villedende







utfyllende regler om krav til verdipapirforetak for å sikre at de innhenter tilstrekkelig informasjon fra potensielle kunder med hensyn til kundens kunnskap om og erfaring med den aktuelle investeringstjenesten eller det aktuelle produktet kunden etterspør eller tilbys 




Alt dette er jo veldig bra. 




Imidlertid må jeg bemerke at dette får den konsekvens at det blir økte kostnader for offentlige myndigheter, som Kredittilsynet og Finansdepartementet. Det legges også til grunn at dette vil ha økonomiske og administrative konsekvenser for næringslivet. Særlig de nye reglene om transaksjonsrapportering antas å være ressurskrevende for de private aktørene.




Allikevel ser vi helt klart flest positive sider. Dette bidrar også til å harmonisere regelverket for verdipapirforetak og regulerte markeder i EØS-området ytterligere samt - helt klart - til å øke konkurransen og tilliten til verdipapirmarkedene i EØS-området. Det er viktig. 




Jeg vil derfor anbefale at Stortinget slutter seg til Regjeringens forslag. 




