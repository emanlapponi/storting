 Jeg vil først av alt takke saksordføreren, Heikki Holmås, for arbeidet han har
                  gjort med merknadsskriving. Nå ser jeg ham akkurat komme inn i stortingssalen, så
                  jeg vet ikke om han har lyst til å redegjøre før meg, men hvis ikke, vil jeg, som
                  jeg sier, rose saksordføreren for en positiv innstilling, for en gangs skyld, og
                  for en grei og nøytral redegjørelse for forslaget. 

Men jeg er skuffet over at til tross for at saksordføreren er positiv og
                  tilsynelatende for forslaget, så vil han ikke støtte forslaget fra
                  Fremskrittspartiet. Saksordføreren og regjeringspartiene kunne faktisk med dette
                  skrive seg inn i historiebøkene ved helhjertet å støtte et forslag fra
                  Fremskrittspartiet her i stortingssalen, hvor de faktisk er enige med
                  forslagsstillerne. 

Slik jeg leser brevet fra finansministeren, er til og med hun positiv til
                  forslaget om mer detaljert regnskapsinformasjon. Og hele komiteen er med på
                  følgende merknad: 

«Komiteen mener det er selvsagt at det skal være åpenhet om bruk av
                     fellesskapets midler, og mener at det å gjøre detaljert informasjon lett
                     tilgjengelig for folk er viktig.» 

Jeg skjønner ikke da hvorfor det er så vanskelig å støtte forslaget fra
                  Fremskrittspartiet, som lyder: 

«Stortinget ber Regjeringen utrede en nettbasert brukervennlig løsning for å
                     presentere bruken av skattebetalernes penger ved at man kan søke seg ned fra
                     hovedområder i statsregnskapet til posteringsnivå.» 

Det er ikke verre enn som så. 

Kanskje flertallet ikke vil støtte forslaget her i dag fordi man egentlig ikke vil
                  ha fokus på alt det skattepengene brukes til. For hvis folk flest og media kunne
                  søkt seg ned fra hovedområder i statsregnskapet til posteringsnivå, hadde vi
                  kanskje trengt en stor forklaring, slik f.eks. Storbritannia gjorde da
                  hovedsamarbeidslandet Malawi for få år siden brukte bistandspenger til å kjøpe 37
                  Mercedes-limousiner for ca. 200 mill. kr. 

Kanskje skattebetalerne, media og flere stortingsrepresentanter hadde reagert på
                  at det hvert år brukes millioner av skattepenger på kunstprosjekter som vanskelig
                  kan sies skal være en offentlig oppgave, som f.eks. at to museer for få år siden
                  fikk 50 000 kr i offentlig støtte av Norsk kulturråd for å oppføre en konsert med
                  tolv traktorer fra 1950- og 1960-tallet, eller at det ble bevilget 75 000 kr i
                  offentlig prosjektstøtte for å senke en skulptur ned på havbunnen ved Træna på
                  Helgelandskysten. Skulpturen ble utformet av materialer som gjorde det mulig å se
                  dens form gjennom ekkolodd. Den framstår da nemlig som en naken kvinnekropp. –
                  Sikkert interessant og morsomt, men absolutt ikke noe jeg vil at mine skattepenger
                  skal brukes på. 

Utgiftsdatabasen, nettportalen, den såkalte MAP, som det skrives om i forslaget,
                  som Missouri i USA har utviklet, anses som ganske vellykket. Missouri, med sine 6
                  millioner innbyggere, hadde fram til november 2008 14 millioner treff på nettsiden
                  – ganske vellykket, spør du meg. 

Som det framgår i informasjonen fra Stortingets utredningsseksjon, kostet det ca.
                  200 000 dollar å etablere denne portalen, altså nesten 1,3 mill. norske kr. Norge
                  har ca. én million færre innbyggere, men de offentlige utgiftene, altså
                  statsbudsjettet, som vi har her i Norge, er betydelig større, noe som
                  sannsynligvis ville medført at det ville koste noe mer enn 1,3 mill. kr å etablere
                  en slik portal her i Norge. 

På den annen side skrives det i brevet fra finansministeren at man på noen områder
                  har kommet veldig langt i arbeidet med å gjøre detaljert regnskapsinformasjon mer
                  tilgjengelig for folket, bl.a. med StatRes-prosjektet, som Statistisk sentralbyrå
                  drifter og videreutvikler i samarbeid med Senter for statlig økonomistyring.
                  Derfor kan det være at det kanskje ikke koster så mye mer enn det amerikanerne
                  brukte på dette, kanskje er det billigere. 

Det kunne vært fristende å gjenoppta debatten om offentliggjøring av skattelister,
                  som saksordføreren på en måte la opp til i merknadsskrivingen, men jeg skal la den
                  debatten ligge. Der ser jeg rett og slett at vi ikke blir enige. 

Men jeg håpet at vi i denne saken om sporbarhet av skattepengene kunne blitt
                  enige. Jeg tar derfor avslutningsvis opp forslaget fra Fremskrittspartiet. Det ser
                  ut til at det faller, og da vil vi selvfølgelig støtte flertallsforslaget om at
                  forslaget vedlegges protokollen. 

