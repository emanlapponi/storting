 Fremskrittspartiet er enkeltindividets forkjemper og vil verne om privatlivets
                  fred. Vi er derfor motstandere av offentliggjøring av skattelistene og har av den
                  grunn fremmet forslag om å forby dette fordi det er en trussel mot og krenkelse av
                  personvernet. Vi mener dette er en sak mellom skattemyndighetene og den enkelte
                  skattyter. 

Offentliggjøring av skattelister er i dagens moderne samfunn et særnorsk fenomen,
                  visstnok praktisert siden 1863. Sverige har også en slik offentliggjøring. Den
                  historiske bakgrunnen for offentliggjøring av skattelistene var at kommunene
                  sparte penger ved å slippe å sende melding med den årlige ligningen i posten til
                  hver enkelt skattyter – altså offentlig gjerrighet. I tillegg fikk medborgere
                  mulighet til å kontrollere andres formuesforhold og mulighet til å klage over at
                  en hvilken som helst annen skattyter hadde blitt skattlagt for mildt – altså et
                  tiltak for å få mer skatteinntekter til Kongen og kommunene, noe som høyst
                  sannsynlig var viktigere på 1800-tallet med tanke på proveny og
                  kontrollmuligheter, da myndighetene i større grad måtte basere seg på hva den
                  enkelte innbygger selv opplyste. 

Vi kan ikke si at det er slik i dag. I dag har bruken av medborgeres skattelister
                  blitt noe helt annet. Både i lokal- og rikspresse utarbeides oversikter som neppe
                  kan sies å tilfredsstille andre behov enn kikkermentaliteten i deler av
                  befolkningen, og som de rød-grønne med denne lovgivningen i stor grad legger til
                  rette for. Det lages f.eks. store artikler over hvem som har høyest inntekt,
                  størst formue, rangering over de yngste rikeste i byen, og hva lokal- og
                  rikskjendiser har av formue og inntekt. Yrkesgrupper deles inn i skuespillere,
                  gründere, idrettsfolk, politikere og andre samfunnsdebattanter – altså ren
                  underholdning og av liten allmenn interesse. 

Det er ikke bare Fremskrittspartiet som er motstander av dette. Høyre og til dels
                  Kristelig Folkeparti er også kritiske til dette. Også Datatilsynet og
                  Skattebetalerforeningen er meget kritiske til offentliggjøring av skattelister. 

Opplysninger om inntekt og formue er svært private og etter min mening ren
                  grafsing i privatlivet, på samme måte som man heller ikke offentliggjør personlig
                  helseinformasjon. 

Når det gjelder den skatteinformasjon som er offentlig, gir den heller ikke alltid
                  riktig bilde av den enkeltes økonomi, spesielt med tanke på det kompliserte
                  skattesystemet vi har i Norge. Opplysningene om den enkeltes nettoformue,
                  nettoinntekt – ikke brutto – og samlet innbetalt skatt er ikke tilstrekkelig for å
                  fastslå om det er riktig i forhold til andre skattytere med tilsvarende tall. Med
                  de mange skattefradrag vi har i Norge, blir det store individuelle forskjeller som
                  ikke kan forklares av de offentlige tallene. Det sier f.eks. ingenting om hvor
                  gjeldstynget personen er, hvor mye eller lite eiendom personen har, hvor mange
                  barn personen forsørger, eller hvilke sykdommer personen sliter med, og dermed har
                  utgifter til som man kan ha fradrag for. 

Det må også bemerkes at opplysningene i ligningsbøkene som legges ut, ikke er
                  endelige. De er derfor svært ofte ikke korrekte eller fullstendige. Pressen lager
                  altså artikler i media og framstiller det som en sannhet før klagefristen er gått
                  ut, og tar ikke hensyn til at mange ligninger blir påklaget og endret på
                  vesentlige punkter. 

Tilhengerne av offentliggjøring av skattelister sier at dette må man ha for å
                  avdekke skattesnusk. Ja, men kan man på noen måte dokumentere hvor ofte det skjer
                  at ligningsmyndighetene får tips fra en leser av skattelistene, og at det faktisk
                  er noe hold i tipset? Jeg har i hvert fall ikke hørt om det. Hvis det er noen få
                  tips om skattesnusk som det er hold i, kan det i så fall forsvare at resten av
                  Norges befolkning får sitt privatliv krenket, med de uheldige konsekvenser det
                  har? 

Det jeg derimot har hørt i et radiointervju for få år siden med en sjef fra
                  skatteetaten eller kemneren, i en kommune i Buskerud, var at ni av ti tips man
                  fikk om skatteunndragelse, var fra hevnlystne og forbannede nyskilte koner som
                  tystet på sine eksmenn. 

Og så litt om andre uheldige konsekvenser når det gjelder offentliggjøring av
                  skattelister. Det er nok av eksempler som viser at barn og ungdom opplever
                  ubehagelige episoder i skole- og fritidssammenheng på grunn av omtale av deres
                  foreldre knyttet til offentliggjøring av skattelistene. Som oftest går dette ut
                  over de barna som har foreldre med lav inntekt, men det forekommer også mobbing,
                  misunnelse og vold mot barn med rike foreldre, med høy inntekt eller høy formue. 

En undersøkelse gjort av Synovate for Skattebetalerforeningen, viser at hele 46
                  pst. av de spurte var motstandere av offentlige skattelister. Kun 32 pst. var for.
                  Det politiske partier som Arbeiderpartiet, Sosialistisk Venstreparti,
                  Senterpartiet og Venstre bør ta inn over seg, er at det var de med lav inntekt som
                  i større grad var motstandere enn andre. Skattebetalerforeningen kan også bekrefte
                  at de får flere henvendelser fra personer som opplever at barna deres regelrett
                  blir mobbet etter at klassekamerater har slått opp foreldrene deres i
                  skattelistene på Internett. Det ser altså disse politiske partier bort fra, og det
                  synes jeg er trist. 

En annen uheldig konsekvens som vi dessverre også ser mer og mer av, er innbrudd,
                  ran og tyverier mot personer som i skattelistene framgår som rike. Skattelistene
                  fungerer altså som nyttig informasjon for kriminelle, som på enkelt vis misbruker
                  informasjonen for å finne fram til de boliger hvor de antar det vil være mest
                  lønnsomt å begå innbrudd. På den måten velger de ut sine ofre. 

Det er ikke lenge siden at det kom fram at Skattedirektoratet ved en glipp hadde
                  sendt ut CD-plater med medborgeres inntekts- og formuesopplysninger, med fødsels-
                  og personnummer til alle landets presseredaksjoner – altså en liten skandale! Det
                  er en meget alvorlig sak at Skattedirektoratet lekker så sensitiv og personlig
                  informasjon om alle skattebetalere, og det er enda et eksempel på hvilken risiko
                  en medborger blir utsatt for, på grunn av loven om offentlige skattelister. 

Tilhengerne av offentliggjøring av skattelister sier det er nødvendig med
                  offentliggjøring av skattelister, for da kan medborgere kontrollere og sjekke om
                  det kan være skattesnusk og skatteunndragelse – og dermed tipse
                  ligningsmyndighetene – og, som finansministeren skriver i sitt brev til
                  finanskomiteen: 

«Offentliggjøringen av skattelistene er viktig for å styrke den kritiske
                     debatten om skattemessige forhold og kan bidra til den samfunnsmessige
                     kontrollen med ligningsmyndighetene.» 

Ok, hvis jeg skal følge den retorikken og de argumentene, hvorfor foreslår ikke de
                  samme partiene at alle mottakere av f.eks. sykepenger, uføretrygd, sosialhjelp
                  osv. skal offentliggjøres på en liste – for alle? Det kan jo ikke her være
                  hemmelighold som kan skape grunnlag for spekulasjoner omkring hvem som mottar
                  skattepenger eller ikke, men medborgere må få mulighet til å kontrollere andres
                  bruk – og kanskje misbruk – for å kunne varsle myndighetene dersom man f.eks.
                  visste at vedkommende som fikk skattepenger, allikevel var i full jobb og kanskje
                  mottok lønn svart, og på ingen måte var trengende. 

Jeg understreker at Fremskrittspartiet selvfølgelig på ingen måte foreslår noe
                  slikt, og heller ikke mener det. Vi mener det går på privatlivets fred, og vi vil
                  verne om det. På samme måte ønsker vi heller ikke offentliggjøring av
                  skattelister. Men hvorfor foreslår tilhengerne av offentliggjøring av skattelister
                  ikke offentliggjøring av mottakere av skattepenger? Hvorfor skal vi ikke være helt
                  konsekvente? 

Jeg vil avslutningsvis ta opp forslaget vi fremmer sammen med Høyre og Kristelig
                  Folkeparti. 

