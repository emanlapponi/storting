 Interpellanten setter søkelyset på en viktig sak og har noen gode poeng. Jeg er litt undrende til at ministeren ikke rett ut kan si at vi skal ha som ambisjon å bli nr. 1 i verden i å drive næringsvirksomhet. Han sier ikke engang at vi skal ta femteplassen tilbake og komme opp fra tiendeplassen. Vi politikere bør også ha et konkurranseinstinkt! 




Etter å ha tittet i Regjeringens Soria Moria II vil jeg si at det dessverre sies veldig lite om konkrete tiltak man vil gjøre for å bedre rammevilkårene for næringslivet. Det står bare at man vil «bidra til gode og konkurransedyktige rammebetingelser for norske bedrifter». Men hva betyr det, helt konkret? 




Men jeg vil rose finansministeren og Regjeringen for at de i Soria Moria II skriver at de vil «gjennomføre forenklinger (…) spesielt rettet mot små og mellomstore bedrifter», og bl.a. se på regnskapsloven og aksjeloven. Det venter jeg selvfølgelig i spenning på. Jeg vil i den sammenheng rette oppmerksomheten mot representantforslaget fra Fremskrittspartiet om forenklinger i rapportering, skjemaer og regelverk for næringslivet. Det er Dokument 8:15, som nå er til behandling i finanskomiteen. Der foreslår Fremskrittspartiet 21 konkrete forenklingsforslag som bl.a. er støttet av NHO og NARF. 




Når det gjelder det å drive næringsvirksomhet i Norge, var det interessant å komme over en ny rapport fra Statistisk sentralbyrå som faktisk var nevnt i Aftenposten i går. Forsker Lasse Sigbjørn Stambøl i Statistisk sentralbyrå har sett på fødsel og død for ny selvstendig næringsvirksomhet over en tidsperiode på elleve år. Rapporten viser at det er meget krevende å starte opp for seg selv her i Norge. Hele tre av fem gir opp etter tre år. Tallene viser ellers at det går dårligere med kvinner enn med menn. Det er bekymringsfullt. 




En annen undersøkelse som gir en liten pekepinn om hva status er for Norge, er den årlige rangeringen til The Wall Street Journal og The Heritage Foundation, der «Index of Economic Freedom» plasserer Norge langt bak våre naboland når det gjelder økonomisk frihet. De aller fleste andre land i Nord-Europa, som f.eks. Irland, Danmark, Sveits, Storbritannia, Nederland, Estland, Island, Luxemburg, Finland, Belgia, Østerrike, Tyskland og Sverige, er langt bedre enn Norge på dette området. Norge ligger på en 28. plass. 




The Wall Street Journal og The Heritage Foundation påpeker spesielt at det er det høye skatte- og avgiftsnivået som trekker Norge ned. Videre får Norge en lav score på frihet innen arbeidskraft og fleksibelt arbeidsmarked, bl.a. på grunn av stive og rigide arbeidsreguleringer. En tredje faktor som trekker ned, er at det er for stor offentlig administrasjon, offentlige inngrep og offentlige eierskap. Det er interessant i denne sammenheng at Danmark scorer relativt høyt innen arbeidskraft, og Danmark topper listen innen næringsfrihet, mens Norge oppnår mer enn 10 pst. færre poeng. Danmark, som er blant de ti beste i verden, ligger på en åttende plass, med 79,6 poeng. Norge ligger på en 28. plass, med 70,2 poeng. Det interessante her er at i 2000 lå Danmark dårligere an enn Norge på rankingen, men på disse åtte årene har altså Danmark gått forbi Norge med solid margin. Så det er da betimelig å spørre finansministeren om han vil gjøre noe for at Norge igjen skal komme blant de ti beste statene i verden, også innen økonomisk frihet. Og hvis svaret er positivt: Hva vil man konkret gjøre? 




Jeg er fullt klar over at den rød-grønne regjeringen og de rød-grønne partiene her på Stortinget, som Torgeir Micaelsen nevnte, ikke helt ser sammenhengen mellom skattelettelser og vekst i næringslivet og økning i antall arbeidsplasser, men når vi i løpet av det siste året har vært vitne til at selv det statseide energiselskapet Statkraft har flyttet sin internbank til Brussel for å spare skatt, bør det kanskje gå et lys opp for den mest skatteglade sosialist i Regjeringen, som kanskje burde tenke litt annerledes på det. Ved å etablere Statkraft Treasury Center med en egenkapital på 18 milliarder kr er det klart at selskapet vil spare store beløp i skatt, som ellers ville gå til Norge, men som nå går til Belgia. 




Jeg håper finansministeren kan sette seg som mål at Norge faktisk skal være det landet i verden som er best på å drive næringsvirksomhet, at det blir enklere å starte opp firma og drive det her i Norge, og at Norge faktisk tiltrekker seg utenlandsk kapital, noe som bl.a. resulterer i investorvillig kapital, ny teknologi og kunnskap, og som også har positive ringvirkninger med arbeidsplasser og oppdrag for underleverandører. Jeg vil påpeke at det faktisk er nå vi har muligheten. Norge er et av verdens rikeste land. Vi har kapital fordi vi har fått store oljeinntekter. Jeg håper Regjeringen tar dette med seg. 




