 (ordfører for saken): I denne saken om endringer i stiftelsesloven foreslås det å opprette en stiftelsesklagenemnd som skal behandle klager over enkeltvedtak gjort av Stiftelsestilsynet.


Saken har sin bakgrunn fra Stiftelseslovutvalgets innstilling fra helt tilbake til 1998, der dette ble foreslått. Ved Stortingets behandling et par år senere konkluderte man med at klagene som en foreløpig ordning skulle behandles av Justis- og beredskapsdepartementet.


Fagansvaret for stiftelsesområdet, med unntak av lovansvaret, ble 1. januar 2013 overført fra Justis- og beredskapsdepartementet til Kulturdepartementet, dvs. overføring av forskriftskompetanse og ansvar for forvalting, tilsyn og kontroll av stiftelser i Norge, herunder Stiftelsestilsynet. Som kjent ble forvaltningsansvaret for stiftelsesloven fra og med 1. januar 2014 overført fra Justis- og beredskapsdepartementet til Nærings- og fiskeridepartementet. Ansvaret for behandling av klager over Stiftelsestilsynets enkeltvedtak etter stiftelsesloven ligger derfor nå hos Nærings- og fiskeridepartementet.


Etter at Stiftelsestilsynet ble etablert i 2005, har antall stiftelser økt kraftig, og den samlede egenkapitalen i stiftelsene har økt fra 43 mrd. kr i 2005 til 125 mrd. kr i 2013. En stor økning har man også hatt i antall klagesaker, og de har vist seg å være mer kompliserte og tidkrevende enn forutsatt i lovens forarbeider. Næringskomiteen slutter seg derfor til vurderingene til departementet, som mener at sakene egner seg bedre for et ekspertorgan i form av en egen klagenemnd enn for departementsbehandling.


Jeg vil avslutningsvis understreke behovet for og kravet til uavhengighet og faglig ekspertise, og at det er viktig at Stiftelsesklagenemnda har et eget sekretariat. Det er viktig for å ivareta uavhengighet, og det ivaretas ikke hvis dette samlokaliseres i Lotteri- og stiftelsestilsynets lokaler. Dette støttes og påpekes også av flere av høringsinstansene.


Ettersom det er tverrpolitisk enighet i denne saken og om forslaget fra regjeringen, så stopper jeg her.


