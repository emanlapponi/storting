 

[15:41:14]

: (ordfører for saken): Den 17. desember 2009 ble frihandelsavtalen mellom EFTA-landene og Serbia undertegnet, og den trådte i kraft 1. juli 2011. Imidlertid ble det på EFTAs ministermøte sommeren 2010 – altså etter at denne frihandelsavtalen ble undertegnet, men før den trådte i kraft – besluttet at man i alle pågående og framtidige forhandlinger om frihandelsavtaler skal forhandle om å inkludere et eget kapittel om handel og bærekraftig utvikling.


Av den grunn ba EFTA om at det ble inkludert et kapittel om dette i frihandelsavtalen med Serbia, samt at fortalen og formålsbestemmelsen i avtalen ble oppdatert. Det aksepterte Serbia. Protokollen om endring av frihandelsavtalen mellom EFTA-landene og Serbia ble undertegnet 20. mai i fjor.


I og med at ratifikasjon av protokollen anses som en sak av særlig stor viktighet, er Stortingets samtykke til ratifikasjon nødvendig i henhold til Grunnloven § 26 annet ledd. Protokollen om endring av frihandelsavtalen er forelagt samtlige departementer, som alle anbefaler at ratifikasjon finner sted. Det mener også en enstemmig næringskomité. Jeg kan også legge til at utenriks- og forsvarskomiteen har hatt næringskomiteens utkast til innstilling til uttalelse og slutter seg enstemmig til denne anbefalingen.


