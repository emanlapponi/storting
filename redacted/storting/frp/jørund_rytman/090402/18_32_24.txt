 Som saksordføreren allerede har bemerket, har vi tidligere i denne perioden
                  behandlet en tilsvarende sak i finanskomiteen – våren 2006. Da hadde jeg faktisk
                  den ære å være saksordfører og fikk satt meg godt inn i saken, noe jeg
                  selvfølgelig også har gjort denne gangen. 

Behovet for å få en bred vurdering av tiltak som kan bidra til at flere ansatte
                  blir medeiere i egen bedrift, har ikke blitt mindre siden den gang – tvert imot –
                  både med tanke på den tiden vi er inne i nå, samt den tendensen vi ser i resten av
                  Europa og i USA, som viser at Norge ligger etter på dette området, med de negative
                  konsekvenser det har fått og vil få for bedrifter i Norge. 

Det er ganske mange gode grunner til at det må vurderes flere og bedre tiltak som
                  kan bidra til at flere ansatte blir medeiere i egen bedrift. 

For det første: Hvis de ansatte er medeiere i egen bedrift, vil det bidra til at
                  man tar ytterligere del i bedriftens økonomiske liv og forstår betydningen av den. 

For det andre: Statlig dominans i næringslivet er ganske utbredt, og det er
                  uheldig. Det kan skape monopoler og maktkonsentrasjon som både er økonomisk
                  ineffektivt og gir rom for uønsket maktbruk. Det har vi også sett flere eksempler
                  på de siste årene. 

For det tredje: Vi vet at staten eier over 40 pst. av verdiene på Oslo Børs.
                  Enkeltpersoner eier kun ca. 5 pst. av verdiene på Oslo Børs. Til sammenligning: I
                  vårt naboland Sverige er ca. 20 pst. av verdiene på Stockholm-børsen eid av
                  enkeltpersoner. 

Den norske stat har altså en unormalt høy eierandel målt mot sammenlignbare land.
                  Mens eierandelen er ca. 40 pst. her i Norge, er gjennomsnittet i EU tilnærmet lik
                  null. I Danmark ligger den statlige eierandelen på under 6 pst. Den norske stats
                  eierandel vekker faktisk forundring internasjonalt. Selv OECD har påpekt at det
                  statlige eierskapet i Norge er altfor stort, og stimuleringen til privat aktivt
                  eierskap er altfor svak sammenlignet med andre land. 

Så litt til erfaringer fra andre land. Forskning og undersøkelser viser at der det
                  er gode ordninger for medeierskap i egen bedrift, resulterer dette i økt
                  produktivitet – produktiviteten øker med 20–33 pst. der ansatte har aksjer i egen
                  bedrift – økt konkurransekraft, økt lønnsfleksibilitet, dempet lønnsvekst, økt
                  innovasjon, økt lojalitet til bedriften, bedre lagånd blant de ansatte, økt
                  motivasjon blant de ansatte, styrket kreativitet og ikke minst flere
                  arbeidsplasser. Det er også noe av grunnen til at EU ønsker mer bruk av ordninger
                  for ansattes eierskap. Men det ser altså ikke det sosialistiske flertallet
                  betydningen av. 

Vi har utelukkende fått positive tilbakemeldinger fra høringsinstanser i denne
                  saken, og det er god grunn til å tro at både arbeidsgivere og arbeidstakere vil
                  sette pris på at det innføres enda flere tiltak for å stimulere til at de ansatte
                  kjøper flere aksjer i egen bedrift. Hvem er imot – kan noen si meg det – bortsett
                  fra selvfølgelig politikere fra Arbeiderpartiet, SV og Senterpartiet? 

Ellers er det litt interessant at da vi behandlet denne saken våren 2006, så
                  foreslo flertallet, bestående av Arbeiderpartiet, Sosialistisk Venstreparti og
                  Senterpartiet, at forslaget skulle vedlegges protokollen. Nå, ca. tre år senere,
                  når det etter vår mening er enda viktigere å stimulere til økt eierskap i egen
                  bedrift, foreslår det samme flertallet at forslaget ikke bifalles. Det rød-grønne
                  flertallets merknader i innstillingen er én setning: 

«Komiteens flertall, medlemmene fra Arbeiderpartiet, Sosialistisk Venstreparti
                     og Senterpartiet, går imot forslaget.» 

Hva er det som har skjedd de siste tre årene som gjør at de nå er enda mer imot?
                  Det synes jeg er ganske så defensivt, lite forklarende og lite imøtekommende. 

Avslutningsvis vil jeg ta opp forslagene som Fremskrittspartiet fremmer sammen med
                  Høyre, Kristelig Folkeparti og Venstre. 

