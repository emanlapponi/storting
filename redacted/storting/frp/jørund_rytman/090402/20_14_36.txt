 (ordfører for saken): Det vi skal behandle og debattere nå, er et
                  representantforslag fra stortingsrepresentantene Erna Solberg, Torbjørn Røe
                  Isaksen, Sonja Irene Sjøli og Jan Tore Sanner om likestilling av private og
                  offentlige tilbydere av pleie- og omsorgstjenester, med tanke på momsfritak på
                  utførte tjenester. 

Som det kommer godt fram i representantforslaget, er begrunnelsen til
                  forslagsstillerne for at det er nødvendig med en presisering og et vedtak på
                  dette, at de ulike skatteetatene utøver forskjellig praksis med hensyn til om de
                  anser de private omsorgsbedriftene som avgiftspliktige eller ikke. I enkelte
                  kommuner likestilles privat og offentlig omsorg når det gjelder
                  merverdiavgiftsordningen, mens det i andre kommuner er uklare holdninger og mange
                  forskjellige tolkninger av regelverket, og dermed forskjellig praksis fra
                  skatteetatens side. 

Under behandlingen av denne saken i komiteen har vi også hatt en høring.
                  Høringsinstansene bekreftet det forslagsstillerne påpeker i sitt forslag, og kom i
                  tillegg med ytterligere eksempler på forskjellsbehandling av private og offentlige
                  tilbydere. Høringsinstansene støttet dermed ikke bare forslaget, men bad
                  innstendig om at vi også så på mulighetene for å utvide
                  merverdikompensasjonsordningen. 

I finanskomiteen er det, slik jeg ser det, bred enighet om at private og kommunale
                  tilbydere skal likebehandles. Alle partier setter derfor pris på at
                  Skattedirektoratet har gjort noen grep for å sikre at skatteetaten praktiserer
                  regelverket likt, bl.a. ved å legge ut informasjon om hvordan regelverket skal
                  forstås, på etatens Internett-side og i Merverdiavgiftshåndboken. Et mindretall
                  bestående av Fremskrittspartiet, Høyre, Kristelig Folkeparti og Venstre mener at
                  dette ikke er nok, noe som også høringsinstansene har påpekt. Men et flertall
                  bestående av Arbeiderpartiet, SV og Senterpartiet mener at disse tiltakene er nok,
                  og at dagens forskrifter er klare nok, og mener at det ikke er behov for å
                  presisere dette ytterligere, ei heller å støtte et forslag om å utvide
                  momskompensasjonsordningen til også å gjelde private tilbydere av helse-, pleie-
                  og omsorgstjenester som utfører lovpålagte tjenester underlagt statlig ansvar. 

Et annet viktig moment i denne saken om momsrefusjon som mindretallet skriver om i
                  sine merknader, er forskjellsbehandlingen mellom offentlige og private når det
                  gjelder momsrefusjon for bygging av boliger eller institusjoner som inngår i det
                  kommunale pleie- og omsorgstilbudet. Dersom en kommune f.eks. selv bygger
                  omsorgsboliger for eldre eller tilrettelagte bofellesskap for mennesker med
                  nedsatt funksjonsevne, vil kommunen få refundert momsutgiftene. Men dersom det
                  samme bygges av et borettslag eller en ideell stiftelse og deretter driftes av
                  kommunen med kommunalt ansatte som en integrert del av kommunens bistands-,
                  rehabiliterings- og omsorgstilbud, vil ikke borettslaget eller stiftelsen være
                  berettiget momsrefusjon, selv om formålet er ideelt og det ikke hentes ut
                  fortjeneste. 

Et annet beslektet problem er forskjellsbehandlingen innenfor skole og utdanning.
                  Slik det er nå, får skoler drevet av kommunen eller fylkeskommunen,
                  merverdiavgiftskompensasjon for betalt merverdiavgift ved leie av lokaler, mens
                  private skoler ikke får fradrag for inngående merverdiavgift ved slik leie. Hvis
                  derimot en privatskole selv bygger skolebygget de bruker, vil de kunne få fradrag
                  for merverdiavgift, men dersom skolen ønsker å leie framfor å bygge, avskjæres
                  fradragsretten. Det står i sterk kontrast til skoler drevet av det offentlige, som
                  får merverdiavgiftskompensasjon. 

Jeg kan vanskelig se at dette virkelig kan være intensjonen med loven. Poenget med
                  merverdiavgiftskompensasjonsloven er nettopp at det ikke skal skapes forskjeller
                  mellom offentlige og private. Regelverket på dette området kan til tider være
                  nokså komplekst, noe foregående sak var et godt eksempel på og påpekt av flere,
                  men dette illustrerer bare behovet for en bredere gjennomgang av dette. 

Et annet moment som vi ikke har berørt, og som kanskje kan reises, er om dette er
                  i samsvar med EØS-avtalens forbud mot konkurransevridning og ulovlig statsstøtte. 

Jeg vil avslutningsvis ta opp de forslagene Fremskrittspartiet fremmer sammen
                  Høyre, Kristelig Folkeparti og Venstre. 

