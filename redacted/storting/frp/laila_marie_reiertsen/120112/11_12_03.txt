 Lovar må fornyast som alt anna her i samfunnet, og lovgrunnlaget i denne saka finn ein heilt tilbake til 1927 og 1958, så ein kan vel seia at det er på tide.


For det meste er heile komiteen samstemd i heile dette forslaget, og eg vil berre gå gjennom dei spesifikke merknadene som Framstegspartiet har kome med.


Det som vi siktar til då, er først og fremst dette med mekling for Arbeidsretten, der komiteens fleirtal vil ha ein uformell meklingspraksis. Det ønskjer ikkje Framstegspartiet, fordi ein med det skaper mindre tillit og tryggleik for at prosessen vidare blir gjord på best mogleg måte. Korfor ikkje då ha ein lik praksis, slik ein opererer med i dei andre domstolane?


Når det gjeld partshjelp, har vi også ei litt anna tilnærming. No er det slik at ein enkelt person kan føra si sak for to rettsinstansar. Dette har ikkje vore noko stort dilemma og vil sikkert ikkje bli det i framtida. Men likevel, for å vera heilt sikker, må ein vera klar over at dersom dette skjer, er det svært uheldig, og det kan føra til svært vanskelege situasjonar. Derfor fremjar vi eit eige forslag om dette som gjer at ein må velja.


Til slutt vil eg nemna at Framstegspartiet er svært positiv til effektivisering generelt, også når det gjeld saksbehandlingstid, samt å gjera lovar lettare å forstå for alle. Men det må ikkje bli sånn at tidsfristen blir så kort at det igjen går ut over god og heilskapleg saksbehandling.


Eg tek til slutt opp forslaga frå Framstegspartiet.


