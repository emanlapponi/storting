 Takk til interpellanten for å setja fokus på ein viktig del av vår kulturarv, og ikkje minst takk til kulturministeren, som også ser viktigheita av desse skutene våre.


Som ihuga vestlending frå Hordaland er det heilt på sin plass å snakka fram seglskutene, og då særleg vår eigen «Statsraad Lehmkuhl», som er det eldste av dei tre skipa. Det er noko eige når vi opplever det nydelege synet av eit skip som glir av garde. Det er noko majestetisk og fordums over det å sjå ein slik farkost. Desse farkostane vidarefører viktig maritim historie, med opplæring på ulike tokt der ungdom får kunnskap som kanskje hadde forsvunne, hadde det ikkje vore for våre seglskuter.


Vår eigen «Statsraad Lehmkuhl» er delaktig på ulike andre arenaer: ulike segltokt, skjergardsturar samt seglfestivalar i inn- og utland. Vi i Os kommune har dei to siste åra hatt besøk av Statsraaden der han har vore med på å markera eit viktig sommararrangement for våre innbyggjarar. Lunsjcruise med påfølgande bryggjedans har slått godt an – ja, eg vil nesten påstå at det har blitt ein slags tradisjon, så vi venta han i år òg. Han har òg vore leverandør for seglas for osingane til Shetland. Slike lokale arrangement er svært viktige og kan nok vidareutviklast endå meir rundt i fleire kommunar, som igjen kanskje kan føra til endå meir inntekter.


Det er klart at det er utfordrande å stå bak og balansera dette med vedlikehald og drift og samtidig finna nye vegar for å få inntekt for skutene. Staten yter ein stor skjerv til drifta av skutene, noko som er heilt nødvendig. Men også andre nære bidragsytarar har blitt oppfordra til å gi sin skjerv, dette for at skipa i dei respektive heimehamnene også vidarefører ein ekstra verdi for nettopp sine heimehamner. Derfor er desse midlane svært viktige også for vidare drift og vedlikehald, slik at ikkje berre staten står som bidragsytar aleine. Derfor er det gledeleg at det er ein god framgang i nettopp bidraget frå andre dei siste åra. Forventninga frå staten er at ein bidrar med minst 30 pst. av det samla offentlege tilskotet, noko ein ser i 2015 for «Statsraad Lehmkuhl».


Tilskot til skutene er frå 2015 tatt ut av statsbudsjettet og flytta over til tippemidlane. Det er ikkje grunnlag for å tru at dette vil medføra mindre i driftsmidlar, men at det heller er av teknisk karakter. Dei tre farkostane som ligg til grunn for denne interpellasjonen, treng vi alle vidare for å vareta vår maritime kulturarv, noko som Framstegspartiet er svært opptatt av.


