 Det er tydelig at statsråden og jeg er uenige og forblir uenige. Det som er problemet når statsråden ikke tar ansvaret for dette, er at det blir som dominobrikker, når én dominobrikke faller på en annen, så faller alt. Det er det som nå skjer i Finnmark. Når det ene distriktet ikke følger opp, detter det over, og så er det problemer over hele Finnmark. Det som var et problem i vest, er blitt et problem i hele Finnmark.


I den nye reindriftsloven heter det at distriktene selv skal lage distriktsregler for om bl.a. reintallet skal fastsettes og godkjennes. Men bare få distrikter har fulgt loven om å lage slike planer. For det første sier man det er Reindriftsforvaltningens ansvar. Reindriftsforvaltningen – med all respekt – ligger under statsrådens ansvarsområde. Til syvende og sist er det statsrådens ansvar, og ansvar kan ikke delegeres bort. Så spørsmålet blir: Hvor lenge skal statsråden la dette fortsette, samtidig som reintallet fortsetter å vokse?


