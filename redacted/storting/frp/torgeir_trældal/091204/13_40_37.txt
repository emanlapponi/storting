 Norge må i årene framover økonomisk stelle seg slik at vi har en solid og økende industriell eksport som supplerer det vi tjener på å utvinne olje og gass. Kun på den måten kan verdiskaping og velferd i Norge sikres. 




Vi må nå unngå å ende opp som Holland på 1970-tallet. Nasjonen pådrog seg «den hollandske syke». Det viste seg å være noe ganske annet enn et kortvarig, økonomisk illebefinnende. Den hollandske syke er en betegnelse som visstnok først ble benyttet av tidsskriftet The Economist, og det anerkjente britiske økonomitidsskriftet påpekte at gasseksporten fra Holland hadde påført landet en valutaverdi som sterkt svekket landets konkurransedyktighet. Importen steg, eksporten falt. Med redusert gasseksport etter hvert som reservene falt, ble avindustrialisering et resultat. 




I dagens Norge ser vi stadig flere tegn på at den hollandske syke er en reell fare også for vår økonomi. Vi bruker i dag mer oljepenger enn noen gang før. Byråkratiet vokser, mens høye skatter hemmer privat næringsliv. Dobbelt så ille blir det ut fra den erfaring at en særnorsk høy rente slår inn på kommende lønnskrav. 




Vi har gjennom en rekke oppslag sett at vi innenfor verftsindustrien og leverandørindustrien vil få betydelige utfordringer i årene som kommer. Vi vet at innenfor verftene er pr. i dag ca. 80 pst. av kontraheringen i forbindelse med olje- og gassektoren. Det vil si at man med en gang kommer innenfor området til olje- og energiministeren. Vi vet også at skatteregimet i forbindelse med sokkelen påvirker investeringstakten, også når det gjelder stand by-fartøyer, rørlegging, osv. 




Det knytter seg i dag også stor usikkerhet til hvordan arbeidsmarkedet og arbeidsledigheten vil utvikle seg framover. Ifølge tall fra NHOs kvartalsrapport nr. 4 tror en summen av registrerte ledige personer i arbeidsmarkedstiltak vil øke fra dagens 95 000 til 120 000 mot andre halvår i 2010. 




Vi har sett dette året at den økonomiske utviklingen beveger seg langs to svært ulike spor. Mens offentlig sektor og deler av det hjemmebaserte næringslivet øker aktiviteten, er den markeds- og kostnadsmessige usikkerheten stor i eksportnæringer og valutasensitivt næringsliv. 




Hensynet til konkurranseevnen tilsier en moderat lønnsutvikling. I tillegg er det lite rom for særnorske renteøkninger som kan styrke kronekursen ytterligere. 




Næringslivet og politikerne må derfor stå sammen for å sikre aktivitet og nyskaping ute i Distrikts-Norge. Det må ikke bli en kamp om å være flinkest i vern av arealer og reduksjon av CO

2

-utslipp på bekostning av næringslivet vårt. Vi må heller sammen finne fram til gode løsninger som sikrer sysselsettingen og aktiviteten i årene framover. 




Regjeringen har forsterket problemet for verftsindustrien gjennom innskjerping i avskrivningsreglene og fortsatt formuesskatt. Fremskrittspartiet vil derfor sikre rammebetingelsene for bedriftene som legger grunnlag for videre vekst og forutsigbarhet gjennom lavere skatter og et enklere regelverk, og ikke som Regjeringen gjennom innstramninger i avskrivningsreglene. 




