 Denne saken belyser hva som skjer når Regjeringen gjennomfører sin målrettede helsepolitikk, nemlig systematisk å fase ut private aktører i markedet.


Feiringklinikken har vært en pioner i 20 år. Den tok i sin tid unna hjertekøen. Det er fremdeles en klinikk som mange velger å benytte, ikke bare på grunn av ventetiden, som nå begynner å bli lik forskjellige steder, men klinikken representerer noe av det ypperste vi har når det gjelder behandling av pasienter som har hjerteklaffeil, forsnevringer eller tette blodårer i hjertet. Klinikken er landskjent. Alle kjenner noen som har vært på Feiring. Feiring er forbundet med kvalitet, trygghet og verdighet. Den skårer høyt på pasienttilfredshet og på ulike undersøkelser. Kanskje har nettopp Feiring vært med på å heve kvaliteten innenfor det offentlige tilbudet, for det har hatt noe å måle seg mot.


Men det har vært stor usikkerhet rundt den videre driften i flere måneder nå. Det har vært varslet kutt. Det er klart at det blir en stor og vanskelig omstilling for en virksomhet som ikke driver med spesielt god økonomi. Det er lett å forstå at det er umulig å drive en arbeidsplass med 250 ansatte på korte kontrakter. Feiringklinikken må ha gode, faste og langsiktige rammer å forholde seg til for å kunne investere, for å kunne utvikle seg og for å kunne beholde og rekruttere høyt kvalifisert personale.


Statssekretær Dagfinn Sundsbø har slått fast at nedleggelse er uaktuelt. Det vil være stikk i strid med rikspolitiske føringer, sier han. Han nærmest garanterer offentlig inngripen dersom nedleggelse skulle bli aktuelt. Jeg håper at han har ryggdekning for dette løftet. Det må være veldig vanskelig for ham å kunne garantere noe, for det er faktisk de som driver det, som må avgjøre om de klarer å drive videre eller ikke.


Landsforeningen for hjerte- og lungesyke er en brukerorganisasjon som har utviklet dette unike behandlingstilbudet, som drives ut fra pasientenes behov, samtidig som klinikken drives økonomisk og effektivt. De har lyktes på alle områder, både når det gjelder det faglige og det medmenneskelige. Det viser seg at topp kvalitet lar seg utvikle når pasientene eier og driver sykehuset selv.


Selve helseforetaksmodellen ser ut til å være til hinder for at private klinikker fortsatt skal få utvikle seg, og at de fortsatt skal være en viktig del av behandlingstilbudet. At helseforetakene sitter både som bestiller og utfører, som det er nevnt her, er uheldig, og det viser seg at helseforetakene i stadig større grad holder pengene innenfor helseforetakene og ikke kjøper tjenester, selv om det ville være det beste for pasientene.


Fremskrittspartiet har tidligere foreslått en egen statlig finansiering utenfor helseforetakenes budsjett, da vi mener at Feiring er et helt spesielt hjertesenter med høy kompetanse, som det burde være fornuftig at alle helseforetakene benyttet seg av mer enn i dag.


Den politikken vi ser blir gjennomført, fører også til at nye ikke velger å etablere seg. Det er en del aktører som har vært i markedet veldig lenge, som klamrer seg fast og prøver å drive. Vi ser at mange må gi opp, bl.a. Kure epilepsisenter, et rehabiliteringssenter for epilepsisyke, som måtte gi seg etter at deres avtaler stadig ble kuttet, slik at de ikke klarte å drive lenger. Vi ser også at nye ikke tør å etablere seg i markedet. Det er en stor svakhet. For det er nettopp de private som har vært med på å drive tilbudet, og som mange ganger har vist vei til hvordan man skal gi pasientene det beste.


Vi mener at Regjeringen iallfall har lyktes med én ting i forhold til målsettingen i Soria Moria-erklæringen, og det er å redusere bruken av private og ideelle helseleverandører. Vi håper at det blir en slutt på det til høsten, etter valget.


