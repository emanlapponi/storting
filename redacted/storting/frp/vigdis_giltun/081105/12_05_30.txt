 Jeg takker også for det svaret, men det som bekymrer meg, er at dette har pågått i fire år, og avvikene er tydeligvis ikke lukket. Det er alvorlige tilstander når det er såpass mange tilfeller av selvmord, som viser seg kanskje å ha årsak i manglende kompetanse, manglende risikovurdering, osv. Det er også en kjensgjerning at det er veldig mye bruk av tvang innenfor psykiatrien i Østfold. Dette kan jo også vitne om manglende kompetanse.


For et års tid siden hadde jeg et spørsmål til daværende statsråd Brustad angående ubesatte stillinger. Når det gjaldt psykiatere og psykologspesialister ved Sykehuset Østfold, var 50 pst. av stillingene ubesatt, og det var utstrakt bruk av vikarer.


Veldig mange sånne ting kan føre til at tjenesten ikke er slik den skal være. Slik jeg ser det, i hvert fall, kan ikke styret ha fulgt opp og evaluert underveis at de tiltakene som er iverksatt, har virket. Hva mener statsråden om det?


