 Jeg takker for svaret. Det hadde vel kanskje vært vel og bra hvis det var en misforståelse.


Det som imidlertid stod i Fredriksstad Blad, og som jeg ikke har sett noe dementi av, er at styrelederen bekrefter at han er informert om rapporten, men at han ikke selv har lest den. Han sier videre når journalisten spør om hva han vil gjøre med saken, at han anser det som viktig at sykehuset skal være en lærende organisasjon, og at han forventer at de har en plan – og en plan for hvordan den skal gjennomføres. Det er jo det som får meg til å stille spørsmålet til statsråden om hvilken rolle styrene egentlig skal ha ved oppfølging av saker.


Det har vært mange tilsynssaker de siste fire årene ved Sykehuset Østfold når det gjelder selvmord. Det har vært oppfølging, men oppfølgingen har altså ikke ført til resultater. Det er ganske alvorlige tilfeller, ikke bare når det gjelder selvmord – man kan også tenke seg alle de pasientene som ikke har fått nødvendig oppfølging.


Hvorfor har ikke styret oppdaget dette under sine evalueringer og oppfølginger i styremøtene? Det er jo det jeg etterspør også.


