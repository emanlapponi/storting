 Jeg takker for svaret, men problemet er faktisk at pasienter ikke får bruke dette gode behandlingsstedet, som veldig mange ønsker å bruke. Det har et spesielt konsept. Vi trenger mangfold, og vi trenger et godt fagmiljø, som de har der nede. Nå er det gitt klare signaler fra en av regjeringspartienes stortingsrepresentanter om at dette skal kunne brukes av pasienter i hele landet. Jeg synes det hadde vært fint om statsråden kunne stille seg bak det og sørge for at det oppfylles, for det er ingen umulighet.


Nå er det slik at det er nedtrapping av bemanningen på dette stedet. Det er kun fem plasser som har vært tatt i bruk siden i sommer, da Helse Sør-Øst inngikk en rammeavtale på åtte plasser. Kun to pasienter fra Østfold har fått mulighet til å få behandling på dette stedet siden 2005. Det er merkelig at man ønsker seg gode behandlingstilbud, og så skviser man dem ut. Det er ikke nok slike behandlingsplasser, og det finnes ikke mangfold. Hva vil statsråden gjøre med det?


