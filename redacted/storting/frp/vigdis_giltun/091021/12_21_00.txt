 Jeg takker for svaret og er enig med statsråden i at alt som skjer på arbeidsplassen,
              er viktig. Vi er også veldig spent på resultatet av tiltaket «Raskere tilbake». 

Jeg vil gå litt tilbake til spørsmålet mitt om ventetider har betydning for
              sykmeldingsperioden og det å bli ufør. Overlege Ivar Rossvoll fra Trondheim har sett
              på dette med ventetider i en doktoravhandling ved Norges teknisk-naturvitenskapelige
              universitet. I doktorgradavhandlingen framkom det at mange som ventet på behandling av
              lidelser i muskel- og skjelettsystemet gjennom operasjon, var sykmeldte i deler av
              ventetiden, og at ventetidens lengde virket inn på muligheten for å komme tilbake i
              arbeid. Sannsynligheten for å være tilbake i arbeid ett år etter operasjonen var ni
              ganger mindre for de pasientene som hadde ventet ett år, enn for dem som fikk
              behandling etter én måned. 

Jeg spør da statsråden: Mangler Nav et viktig verktøy i verktøykassa si når det ikke
              er de som kan være med og bidra til at alle disse sykmeldte pasientene får stilt
              diagnosen raskt og får rask behandling? 

