 Det var jo veldig hyggelig å høre. Da kan jeg gi tilbakemeldinger til dem som venter, for det er faktisk veldig mange ansvarlige der ute, bl.a. HMS-arbeidere, som venter på at denne saken skal bli klar til høring, og at det skal komme en bedre mulighet for å kunne avdekke misbruk blant helsepersonell. I dag er det noen som mister autorisasjonen på grunn av dette. Men det som blir tatt tak i, er vel kanskje toppen av et isfjell. Det er absolutt behov for å finne ordninger slik at dette kan gjøres på en skikkelig måte både overfor dem som skal avgi disse prøvene, og som skal igjennom et opplegg med å komme ut av sitt misbruk, og selvfølgelig i veldig stor grad også for pasienter og alle dem som er avhengig av godt kvalifisert helsepersonell som til enhver tid er edruelig, og som vet hva de gjør. Det skjer veldig mye feil der ute, og det vil bli enda mer feil hvis ikke alle er så skjerpede som de kan være.


