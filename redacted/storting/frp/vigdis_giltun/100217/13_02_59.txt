 Denne artikkelen i Aftenposten som jeg har vist til, viser hvor håpløst dagens regelverk er, og hvorfor det er på høy tid å se på disse stønadsordningene under ett. Foreldre med sterkt pleietrengende barn må i dag forholde seg til ulike stønadsordninger, noe som medfører stor usikkerhet da ordningene er uoversiktlige og lite forutsigbare. Omsorgslønnsordningen varierer fra kommune til kommune, ja det er faktisk 70 kommuner som ikke praktiserer ordningen i det hele tatt.


I mange tilfeller er det faktisk det beste for barnet om foreldrene kan ha den daglige omsorgen og pleien. Da må det, etter min mening i hvert fall, være overordnet å legge til rette for at flest mulig kan få muligheten til det. Det betyr at man må ha en statlig og forutsigbar ordning som gjør at foreldrene får mulighet til å leve av inntekten når de er hjemme med tungt pleietrengende barn.


Jeg lurer på hvor lang tid dette skal ta. For fem år siden, da strategiplanen ble lagt fram, var det allerede et utredningsarbeid i gang med å få til disse tre ordningene. Vil statsråden se på disse tre ordningene under ett og legge fram en ny ordning som kan hjelpe foreldre som denne kvinnen det er snakk om her?


