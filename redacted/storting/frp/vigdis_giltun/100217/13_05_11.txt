 Det svaret er jeg litt skuffet over. Jeg tror faktisk at de fleste synes det er en fordel at foreldre får ta hånd om egne barn, når de har mulighet til det.


Jeg henviste til en konkret artikkel om en mor som har god kompetanse, og som kanskje må ut og pleie andre barn i stedet for sitt eget på grunn av at systemene er slik de er. For fem år siden, da strategiplanen ble lagt fram, pågikk det allerede et slikt arbeid. Det viser klart at strategiplanen ikke er fulgt opp, noe som flere har påpekt, bl.a. FFO, og at det er langt fram til det målet er nådd. Med de ulike ordningene vi har i dag, ligger noe under Nav og noe er kommunens ansvar. Når det gjelder omsorgslønnsordningen, er den veldig lite forutsigbar. Den varierer fra kommune til kommune med hensyn til både størrelse på timesatser og hvor mye man får i kompensasjon for å være hjemme. Dette at man har mange ulike ordninger, er uholdbart for dem som har så sterkt funksjonshemmede barn som det her er snakk om. Det gjelder også med hensyn til feriepenger og andre ting, når de i mange år må være hjemme med barna. Prop. 64 L tar ikke opp dette.


