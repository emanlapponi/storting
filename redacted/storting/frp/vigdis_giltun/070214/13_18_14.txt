  Jeg registrerer at det er noen tiltak
som skal iverksettes ganske raskt, slik at de blir til
hjelp også for dem som venter i dag.

Når det gjelder Fremskrittspartiet,
har vi vært veldig bekymret for denne situasjonen
gjennom mange år. Jeg kan gå tilbake til 1997
og sitere John Alvheim, som den 17. juni sier
i Stortinget:

«Det
er for meg imidlertid et stort paradoks at samtidig som man konstaterer
en betydelig mangel på psykiatere og psykologer, har Regjeringen
med tilslutning av et flertall i Stortinget fått gjennomslag
for å frata de såkalt avtale-løse psykiatere
og psykologer refusjon fra Folketrygden, noe som helt åpenbart
på sikt, og på kort sikt, vil gjør personalmangelen
i den psykiatriske helsetjeneste enda verre enn tilfellet
er i dag, og som vil ha alvorlige konsekvenser for framtidige og
nåværende pasienter.»

Jeg vil spørre statsråden:
Vil statsråden vurdere å gjeninnføre
ordningen hvor avtaleløse psykiatere og psykologer kan
få refusjon fra folketrygden, slik at pasientene selv kan
velge hvem de ønsker å gå til,
og slik at behovet for flere innen disse yrkene kan reguleres
i tråd med det som pasientene har behov for?

