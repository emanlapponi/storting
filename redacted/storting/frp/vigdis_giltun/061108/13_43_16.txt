 Jeg ønsker at statsråden også ser
på en litt annen sak. Innenfor psykiatrien
er det fremdeles ikke innført noe innsatsbasert
finansieringssystem, og jeg vil spørre: Er det slik at
Lillestrøm-klinikken og andre tilsvarende klinikker
må betale av det de får i sin ramme, når
de må henvise pasienter til andre steder på grunn
av avtalebrudd? Hvis så er tilfelle, er det jo naturlig
at de kvier seg veldig for å sende pasienter av gårde, da
dette går direkte ut over deres egne
budsjetter og muligheten til å behandle pasienter videre.
Jeg håper statsråden også vil
se på den saken.

Jeg har tillit til at Lillestrøm-klinikken
er effektiv, og at klinikken gjør hva den kan for å holde
budsjettet. Det er bra. Men det er ikke bra hvis det viser
seg at vi har et finansieringssystem som fører til at pasientene
på grunn av underbudsjettering ikke får
den behandlingen som de har krav på.

