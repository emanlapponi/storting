 Det er ikke noen tvil om at det er gode intensjoner bak de strenge reglene som finnes i dag, men det er også en kjensgjerning at altfor mange står utenfor og ikke kommer inn i arbeidslivet. Over halvparten av de midlertidig ansatte jobber faktisk i offentlig sektor, og spesielt mange i staten. Der har man på grunn av en paragraf i tjenestemannsloven bedret adgangen til bruk av midlertidige ansatte, og det benytter naturlig nok mange seg av. I staten sier man at man ikke helt vet hvordan arbeidet ser ut om et år, eller to eller tre, og så kan man da ansette midlertidig. Det kan man ikke i norsk industri, i privat sektor og i kommunesektoren. Hvorfor skal det fortsatt være slik?


Usikkerheten gjør ofte at bedrifter ikke tør å oppbemanne, selv om de kanskje kunne hatt mulighet til det.


De fleste som står uten arbeid, vil foretrekke midlertidig jobb framfor ikke noen. Og det er jo merkelig at reglene i arbeidsmiljøloven skal være forskjellige, og at de prinsippene som legges til grunn for loven, og hensynet til midlertidig ansatte, ikke er like når man vurderer ansatte i staten opp mot kommunalt ansatte og privat ansatte.


