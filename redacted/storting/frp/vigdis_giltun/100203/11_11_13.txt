 Det prosjektet som jeg viste til her, er gjennomført med vikarer fra Adecco, og det viser at godt kvalifiserte innvandrere faktisk fikk fast jobb etter at de hadde hatt midlertidig ansettelse. Men det bør også overføres til andre som av ulike årsaker har vanskeligheter med å komme inn i ordinært arbeid. En del ønsker jo også å ta kortere oppdrag for å kunne se hva slags jobb de egner seg til, og for å finne en passende arbeidsplass.


Hvis virksomhetene fikk benytte midlertidige ansettelser og vikaroppdrag også på den ordinære delen av virksomheten sin, ville man kunne oppnå at flere fikk muligheten til å komme inn. Og det er jo det som er problemet i dag, at det ikke er nok muligheter til å kunne tilby sånne arbeidsplasser uten disse vikariatene og de spesielle unntakene som finnes. Da ville også bedriftene tørre å prøve seg på å oppbemanne, selv om de var usikre på om de hadde behov over lang tid.


Tror ikke statsråden at det ville hjelpe flere å komme i jobb – det er jo også et veldig viktig moment vi må ha med oss når så mange står utenfor – at også det private næringslivet får de samme mulighetene som staten til å benytte (presidenten klubber) …?


