 Jeg er jo ikke helt fornøyd, for det virker ikke som om statsråden ser at dette er enkeltpersoner som er så avhengige av disse servicehundene at det må et klarere politisk signal til, også fra statsrådens side, om hva som skjer videre.


Nå har komiteen og de ulike partiene sagt veldig tydelig hva de mener. Man mener også at det skal bli en permanent ordning, men statsråden sier altså ikke noe videre om dette, annet enn at man skal se på midlene fra i fjor. Hvis det da viser seg at det ikke er nok midler der, hadde jeg forventet at statsråden kunne si noe om hvordan hun skulle sikre at disse brukerne faktisk fikk ny hund. For dette er ikke bare viktig for helsetilstanden – de bedrer jo helsen sin ved at de får god hjelp, de kommer ut, de kan være i jobb, og de har et helt annet liv – men det er også samfunnsøkonomisk lønnsomt; det sparer samfunnet på andre områder i kroner og øre. Og da ville det vært interessant om statsråden kunne vært litt mer proaktiv i forhold til hva som skjer.


