 Jeg takker for oppfølgingssvaret. Det gjorde meg faktisk litt
mer bekymret, for nå frykter jeg, som mange andre, at østfoldbefolkningens
behov for helsetjenester kanskje kan ofres i forhold til den helhetlige
vurderingen. Det er her snakk om 300 000 innbyggere. Når statsråden
samtidig sier at det skal være desentralisert spesialisttilbud, burde
det tilsi at man skulle øke kapasiteten i Østfold, ikke krympe
den. Det foreliggende prosjektet har ikke mer kapasitet enn det som oppfyller
dagens behov, og jeg synes jo det høres litt merkelig ut at man da
skal benytte overkapasiteten i Oslo-området ved å se på
Østfold-prosjektet. Det vi frykter da, er at en vil se på om
det er mulig å redusere og ikke øke, som behovet egentlig tilsier.

Hva mener statsråden om det? Kan det bli behov for å øke
antallet plasser i Østfold i stedet for å krympe det?

