 Det er mye som tyder på at finansieringen av tjenestene har stor betydning for hvordan samhandlingen mellom kommunehelsetjenesten og spesialisthelsetjenesten fungerer. Det er også mye som tyder på at finansieringen har stadig større betydning for om kommunene i lik grad får en mulighet til å bygge opp bred kompetanse og egnet tilbud til de stadig flere som bør få et tilbud i hjemkommunen sin. 




Det er ikke mer enn 18 dager siden vi hadde det samme temaet i en interpellasjon jeg fremmet. Etter å ha lest referatet fra den debatten, kan jeg ikke se noen tegn på at statsråden ønsket å vurdere å endre finansieringen av verken intermediære avdelinger, palliativ pleie eller rehabilitering av ulike grupper som kan skje i kommunene. Det var heller ingen forståelse for at man bør vurdere en ny finansiering av sykehjemsavdelinger hvor man i økende grad ser behov for mer tilrettelagte avdelinger med spesialkompetanse og høyere legedekning. Det var derfor gledelig å registrere i det siste innlegget til statsråden at Regjeringen allikevel ønsker å se på finansieringen som et av tiltakene som kan vurderes for å få en bedre samhandling. Jeg tar det som et lite tegn på at kanskje også det som ble debattert 4. april, vil bli vurdert i den sammenheng. 




Halden var nevnt i statsrådens innlegg som et av de gode samarbeidsprosjektene som nå er etablert. I de siste par dagene har vi kunnet lese at ikke bare deler av, men hele den intermediære avdelingen i Halden nedlegges etter tre års drift. Evalueringen av avdelingen viser entydig at den intermediære posten, som i dette tilfellet er en prehospital avdeling, altså for å forhindre innleggelser, er den best tilpassede og det klart foretrukne tilbudet til målgruppen. Dette var noe statsråden lovet å følge med på i et svar på spørsmål som jeg stilte nettopp om denne avdelingen i 2006. Denne typen avdelinger er et tilbud til pasienter som trenger behandling utover det kommunehelsetjenesten i dag kan tilby, men som klarer seg med et lettere sykehustilbud enn det man har ved akuttsykehuset i Fredrikstad. Striden står om 600 000 kr. Halden kommune mener at det er feil med en utgiftsfordeling hvor kommunen betaler 75 pst. og sykehuset kun 25 pst., med tanke på at dette faktisk er pasienter som vanligvis blir behandlet på sykehus. Det bør man ha forståelse for. 




Det som startet opp som et godt samarbeidsprosjekt, blir nå etter tre år nedlagt. Årsaken er uenighet om finansiering, og pasientene sitter igjen som tapere. Sannsynligvis vil dette føre til enda flere korridorpasienter ved Fredrikstad sykehus. Slike eksempler vil vi se mange av hvis det ikke kommer på plass en ny finansieringsmodell som viser at Stortinget prioriterer å bygge opp helsetilbudet utenfor sykehuset. I arbeiderpartistyrte Halden er det nå heller ikke lagt inn midler til de ti rehabiliteringsplassene - det samme tilbudet som er drevet i tilknytning til den intermediære avdelingen. Det handler ikke om mangel på vett og vilje. Dette handler om mangel på muligheter til å kunne finansiere det det er tverrpolitisk enighet om. 




I Sverige har man en godt utbygd halvannenlinjetjeneste - og i sykehjem med langt bedre kompetanse. Jeg skal ikke si at jeg kjenner årsaken til det, men jeg ser nå i hvert fall at det er én og samme som finansierer tilbudet ved sykehusene og tilbudet ved en del av disse avdelingene. Kanskje de har sett seg tjent med å finansiere tilbud på et lavere nivå, så lenge det er den samme lommeboka det går ut av? 




Hvis man ser på utviklingen de siste ti årene, er det mye som tyder på at de store utfordringene som finnes, ikke kan løses på annen måte enn ved øremerkede opptrappingsmidler og ved en annen finansiering som følger tjenestene eller pasientene på en helt annen måte enn det vi ser i dag.




Det har også vært nevnt andre pasienter her, som psykiatriske pasienter. Siste uke kunne vi lese om en pasient med bulemi som ble skrevet ut fra Modum Bad. Det tok to måneder før denne pasienten fikk et behandlingstilbud i kommunen sin. Jeg tviler ikke på at det har vært kontakt mellom spesialisthelsetjenesten og kommunen, men problemet er at tilbudet ikke står klart når pasienten kommer ut og trenger det. Ofte blir det for lang ventetid og for langt opphold. Det blir ikke en sømløs tjeneste. 




Det samme gjelder dem som kommer ut fra rusbehandling. Det står ikke klart et tilbud den dagen de kommer hjem. Det er et problem i veldig mange kommuner at man ikke får en ordentlig rehabilitering. Samhandlingsutfordringene er veldig store, og når det er et felles ønske og tverrpolitisk enighet om hvordan tjenestene egentlig skal løses, og hva som er det beste, bør man jo også se på hvor hindringene ligger. 




Jeg merket meg i forrige debatt at Venstre ønsker å se på dette med intermediære avdelinger. Jeg merker meg nå at Kristelig Folkeparti ønsker å se på finansieringen. Jeg vil anta at det finnes et utall finansieringsmodeller som gir bedre samhandling og mer likeverdige forhold i kommunene enn dagens modell. Det er positivt at flere partier nå sier noe om det. Jeg håper også at statsråden vil bekrefte at dette kanskje vil tas med i noe større omfang. 




Eirin Faldet hadde her overtatt presidentplassen. 




