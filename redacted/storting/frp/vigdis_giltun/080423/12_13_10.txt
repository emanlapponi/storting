 Jeg takker for det svaret, men jeg håper likevel at det vil gå
noe raskere enn at man må legge tunge vitenskapelige forskningsprosjekter
til grunn. Det er allerede i dag norske leger, ansatt i det norske helsevesenet,
som anbefaler dette til barn. Det skulle jo egentlig kunne være nok
at norske leger i det norske helsevesenet anbefaler en type diett og mener
at den skal forsøkes. Og hvis det gir en effekt, skal man da få
muligheten til å fortsette med dette. Det bør jo også
veie tungt at Helsedirektoratet har gitt ut en veileder. 

Noen ganger
tar det veldig lang tid å få helt konkrete forskningsresultater
som omfatter alle, men i dag er det faktisk slik at NAV-kontorene behandler
dette veldig ulikt. Noen foreldre får 1 730 kr i refusjon hver måned,
mens andre ikke får noe. Ofte er det slik at når man først
har fått et nei, er det vanskelig å gå videre. Så
jeg håper at man ser nærmere på det, så vi får
en likebehandling også av disse pasientene. 

