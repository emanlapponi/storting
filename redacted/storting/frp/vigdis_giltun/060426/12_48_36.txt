  Jeg takker statsråden for svaret,
som inneholdt veldig mange signaler om at hun ser det som viktig å jobbe
med disse sakene. Det er en økning av slike saker, og det
har vært veldig alvorlige hendelser når det først
har skjedd noe. Det blir helt feil å regne et gjennomsnitt
av alle kriminelle handlinger. Dette er tragiske hendelser
som ofte rammer enten nære personer
i en familie eller helt tilfeldige ute på gatene,
så det er viktig at det følges opp.

Så til dette med risikovurdering.
Vi vet at vi har for dårlige måleindikatorer.
Når det gjelder kvinner, og ikke minst etniske
minoritetsgrupper, ifølge en svensk undersøkelse,
finnes det ikke noen risikovurdering av de gruppene.
Her bør man kanskje satse på mer forskning. Det håper
jeg statsråden vil støtte.

Dette med rask utskrivning er et stort problem, og
også det med kommunikasjon mellom kommune, lege
og andre instanser som skal følge pasienten videre.
Det er også en fare hvis en pasient
selv kan få lov til å velge om han/hun
skal ha et oppfølgingstilbud. Det bør jo være
et krav om risikovurdering, og krav til at pasienten må følge
anbefalingene. Jeg håper at statsråden vil støtte
opp om det.

