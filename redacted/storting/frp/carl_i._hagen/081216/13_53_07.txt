 Mitt resonnement holder meget, meget godt, for det er et faktisk forhold at den
                  underdekning av velferdstjenester som nå skjer i Terra-kommunene, er en konsekvens
                  av vedtak – som de sannsynligvis er rettslig ansvarlig for – i de lokale
                  kommunestyrer. 

Vi har alltid sagt at de som eventuelt gjør feil, også selv må ta ansvaret for
                  sine feil. Derfor holder resonnementet. Når det var staten som eventuelt her
                  gjorde feil i sin rettledning, ville staten måtte tatt konsekvensene hvis det var
                  de som hadde hatt ansvaret for eldreomsorgstjenester og andre tjenester i
                  kommunene. Da ville ansvaret ha vært plassert der. 

Det som nå er den uheldige situasjonen – og som Svein Roald Hansen i realiteten
                  innrømmet – er at moralsk kan kommunene på en viss måte forstås, fordi de
                  forespurte relevant statlig myndighet, Kommunaldepartementet, og fikk klarsignal
                  om at dette var i orden. Det fritar dem ikke for det rettslige ansvaret, men ja,
                  det er en moralsk unnskyldning. Etter min oppfatning er det helt åpenbart at når
                  små kommuner med et lite juridisk miljø, hvis overhodet noe, vurderer om noe er
                  innenfor loven, og de er usikre, for de har ikke store juridiske staber som i Oslo
                  og Bergen og Trondheim, så forespør de departementet. Og får de da beskjed om at
                  det er i orden, kan man ikke si at det skal vi bare se bort fra, slik som Svein
                  Roar Hansen sa. Ja, jeg innrømmer at det er en unnskyldende faktor for kommunene. 

Det er veldig mange små kommuner som til stadighet spør departementene om hvordan
                  tingene er, og så får de svar, og så forholder de seg til det. Jeg har vært med på
                  å si at det ikke nødvendigvis betyr at de er rettslig unnskyldelige. Det får
                  domstolen ta stilling til. I realiteten håper jeg at det kommer opp for domstolen,
                  for det kan ikke være så lett for departementet i alle andre sammenhenger å komme
                  med både retningslinjer, rutiner og regler overfor kommuner som disse føler seg
                  tvunget til å følge også der de er uenig, f.eks. når det gjelder lovfortolkninger
                  innenfor plan- og bygningsloven, hvor enkelte lokale myndigheter vil gjøre én
                  ting, og så sier statlige retningslinjer noe annet. Der forlanger staten at de
                  skal gjøre nøyaktig som de får beskjed om. Men hvis det i ettertid viser seg at
                  staten har tatt feil, kommer ikke staten i ansvar. Da er det kommunene som skal ta
                  ansvaret. Det synes jeg er en statlig dobbeltmoral. Man forventer og forlanger
                  dette. Hvis de ikke følger retningslinjene, blir de av og til truet med å bli
                  fratatt skjønnsmidler, f.eks. hvis man ikke gjennomfører eiendomsskatt. Der er man
                  bastant fra statens side. 

Her viser det seg i ettertid at det staten sa, var feil. Hadde staten på det
                  tidspunkt sagt det som var riktig, innrømmer selv Svein Roald Hansen at da ville
                  ikke disse Terra-kommunene ha kommet ut i den ulykken som de har kommet i. Og ja,
                  det synes jeg er en unnskyldende faktor, uavhengig av hvilke politikere det
                  gjelder, om det var FrP-ere eller om de var fra Arbeiderpartiet. Jeg tror vi har
                  bedre samvittighet enn Arbeiderpartiet i så måte når det gjelder våre
                  lokalpolitikere, men det er underordnet i denne sammenhengen. Men det kan ikke
                  være slik at når staten gir retningslinjer og pålegg, skal de bruke makt for å få
                  det fulgt opp, mens når de selv har tatt feil, velter de hele ansvaret over på dem
                  som har fulgt opp det som staten i realiteten har sagt. 

Så vil jeg gjenta mitt spørsmål til statsråden, for det var sikkert ved en inkurie
                  at hun glemte å svare på det: Hvilke personellmessige og karrieremessig
                  konsekvenser har Terra-saken medført for de personer som her har det direkte
                  ansvaret for å sende det famøse, feilaktige Vik-brev ut av departementet? 

