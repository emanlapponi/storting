 Det er et stort tankekors for meg å se tilbake nå – i likhet med det sikkert også
                  alle andre gjør: Dersom Kommunaldepartementet høsten 2002 hadde gjort jobben sin,
                  ville vi ikke hatt Terra-skandalen. Det er relativt entydig i denne innstillingen,
                  hvor ord som «sterkt kritikkverdig» og «kritikkverdig» flere ganger er brukt av en
                  samlet komité når det gjelder Kommunaldepartementets svarbrev til Fylkesmannen i
                  Sogn og Fjordane, det såkalte Vik-brevet. Hadde altså departementet gjort jobben
                  sin og gitt de korrekte rettledninger, veiledninger eller råd til kommunene, ville
                  vi ikke hatt Terra-skandalen. 

Det betyr etter min oppfatning at selv om staten ikke på noen måte er 

rettslig

 ansvarlig – i den strengeste betydning av ordet,
                  for det er som en samlet komité påpeker, den enkelte kommune som selv må ta det
                  rettslige ansvaret – er det ingen tvil om at staten i hvert fall har et betydelig
                  moralsk ansvar. Jeg tror også det er slik i hvert fall i en del mindre kommuner –
                  som ikke har store, tunge juridiske avdelinger og juridisk topputdannet personale
                  rundt rådmannen – at når man forespør departementet og får til svar at dette er
                  innenfor loven, så tar man det for god fisk. I dette hus snakker man jo ofte om at
                  dette har Justisdepartementets lovavdeling ment noe om, og så tas det utgangspunkt
                  i at det pr. definisjon er den korrekte juridiske vurdering. De av oss som har
                  vært her noen år, vet at så er ikke tilfellet, for det er domstolene som er de
                  eneste som til slutt kan avsi den endelige, rettslige vurdering. 

Her har man altså forespurt og fått til svar at det er i orden. Så har Terra brukt
                  dette brevet overfor andre kommuner, men det er fremdeles det samme brevet som
                  slår fast at etter Kommunaldepartementets oppfatning er dette innenfor lovverket.
                  Igjen: Det kan i hvert fall påberopes i en rettssak – og det kommer vel sikkert
                  til å skje – at man var i god tro. Så får man se hva domstolene finner ut om
                  hvorvidt det er en rettslig avklaring når departementet sier noe, eller om det
                  bare er en slags veiledning som likevel ikke fritar kommunen for det rettslige
                  ansvar. Vi er i hvert fall inne på et gråsoneområde som jeg synes det ville vært
                  fint om man kanskje kunne få noe større grad av klarhet i. 

Hvis det er departementet – som vi alltid kaller det når det gjelder det
                  offentlige, ellers er det jo bedrifter og mennesker vi snakker om – som er
                  ansvarlig, da er mitt spørsmål – og det vil jeg gjerne at statsråden skal besvare:
                  Hva er gjennomført av undersøkelser i departementet av hvorledes denne saken ble
                  behandlet høsten 2002, og hvilke personellmessige konsekvenser har denne saken i
                  ettertid fått for de personer som her har gjort et usedvanlig slett arbeid? Nå
                  snakker jeg ikke bare om det slette arbeid med den juridiske vurderingen, som helt
                  åpenbart er feil, man har altså slette og dårlige juridiske kunnskaper. Men både
                  de personene som har laget den første uttalelsen, og den personen som eventuelt
                  har godkjent den litt høyere opp, har gjort et dårlig arbeid. Det er en samlet
                  komité enig om. Også departementet er enig i at saken burde vært drøftet på et
                  høyere nivå. Med andre ord: Hvem har ansvaret i departementet for at dette ikke
                  ble behandlet på et høyere nivå? Er det en retningslinje, en rutine? I tilfelle:
                  Hvem laget den retningslinjen, den rutinen, og hvilke konsekvenser har det fått
                  for vedkommende? Eller er det en spesiell person i en stilling som tok avgjørelsen
                  da dette dukket opp i en samtale: Skal denne saken høyere opp, eller er den av en
                  rutinemessig karakter slik at vi kan ta avgjørelsen på vårt nivå uten å bry dem
                  litt høyere opp? Hva har skjedd med vedkommende som tok avgjørelsen om at dette
                  greier vi selv, vi behøver ikke å gå noe høyere opp i departementet? 

Når jeg stresser dette, er det fordi det mange ganger i det sivile samfunn, når
                  det gjøres feil i sivile bedrifter overfor skattemyndigheter og andre, er slik at
                  mange andre øyeblikkelig er rasende og krever folks avgang, krever deres hode på
                  et fat, osv. Her er det imidlertid anonymisert til de grå og navnløse byråkrater,
                  i hvert fall i den offentlige debatt. Det har jeg en viss forståelse for, men
                  innad kan man ikke passivt sitte og se på at noen har foretatt
                  tjenesteforsømmelser – det er det jeg kaller det – som i realiteten har påført
                  mange uendelig store lidelser. 

Jeg vil også nevne at for oss er dette ytterligere et bevis på at den mest
                  fornuftige måte å finansiere de mest nødvendige tjenester på – altså
                  eldreomsorgstjenester, skoletjenester, velferdstjenester, sosialhjelp og annet –
                  er gjennom statlige ordninger. Det er helt uakseptabelt at det at man har ukloke –
                  for å bruke det parlamentariske uttrykket i stedet for det mer folkelige som har
                  noen andre bokstaver i seg – lokale byråkrater, rådmenn og politikere, som her
                  altså har sølt bort penger, skal medføre at det ikke er forsvarlige
                  eldreomsorgstjenester, skoletjenester og kanskje andre velferdstjenester til
                  innbyggerne i disse kommunene. Innbyggerne har i realiteten hatt liten sjanse til
                  å kunne gjøre noe med dette. For oss er det et dilemma, og det bare understreker
                  vårt forslag generelt om at de helt nødvendige tjenesteytelser bør finansieres av
                  staten, slik at det ikke skal gå ut over eldre personer som har behov for
                  tjenester, at man har ukloke politikere og ukloke rådmenn lokalt. Det burde ikke
                  vært akseptabelt, men vi skjønner at resten av dette hus, alle de andre partiene,
                  synes det er greit at det er de svakest stilte i Terra-kommunene som det her i
                  realiteten går ut over, gjennom et mangelfullt tjenestetilbud. 

Så til innsynsbetraktningen: Jeg har selvsagt – det vet alle – fremdeles det synet
                  vi dessverre stod alene om da vi behandlet ny lov om Riksrevisjonen, der vi ønsket
                  å slå fast i lovmessig tekst at der Riksrevisjonen ønsket innsyn i dokumenter,
                  skulle Riksrevisjonen få det. Det er helt uakseptabelt at den kontrollerte
                  bestemmer hva kontrolløren skal få tilgang til av opplysninger. Vi har ikke
                  stresset saken ytterligere akkurat her, men det er et generelt prinsipp som vi har
                  stått for mange, mange ganger, men der vi har lidd nederlag overfor de øvrige
                  partier. 

Det hadde vært interessant om statsråden i tillegg til å svare på mitt spørsmål om
                  konsekvenser for dem som har begått tjenesteforsømmelser, også kunne svare på om
                  hun fastholder den nektelsen av innsyn som skjedde på et tidligere tidspunkt i
                  denne saken, om det er noe som hun vil stå fast på også videre – i så fall vil vi
                  se på hvordan vi kan forfølge den saken på annen måte – eller om hun nå vil
                  innrømme at departementet i realiteten burde ha gitt Riksrevisjonen innsyn i de
                  dokumenter Riksrevisjonen bad om. 

