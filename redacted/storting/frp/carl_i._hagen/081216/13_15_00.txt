 Komiteen hadde – som bemerket av saksordføreren og andre – i forbindelse med denne
                  behandlingen en meget interessant befaring – hvor jeg deltok – til Tøyen i Oslo,
                  til bl.a. Geologisk museum med geologiske samlinger. 

Geologi er noe som går tilbake i tid, det er gamle ting. Museer generelt har gamle
                  ting, men at man har gamle ting betyr jo i realiteten ikke at de som arbeider der
                  skal ha arbeidsplasser som er så gamle at de er museale i seg selv. Jeg har lyst
                  til å si fra Stortingets talerstol at jeg synes det ville vært helt på sin plass
                  om Arbeidstilsynet i Oslo foretok en tilsvarende befaring av arbeidsplassene, som
                  det komiteen gjorde. Jeg har store problemer med å se at det ikke ville medføre
                  ganske dramatiske antegninger. Når landets myndigheter ikke har vært seg sitt
                  ansvar bevisst ved å holde et minimum av kvalitet på sine arbeidsplasser for sine
                  ansatte, får vi bruke de vanlige myndigheter som har muligheter til å komme med
                  konkrete pålegg, som ukloke ledere eventuelt i universiteter eller departementer
                  hittil ikke har greid å stoppe. For maken til det vi fant på Tøyen har i hvert
                  fall ikke jeg sett. Nå kan man si at jeg ikke har vært så mye rundt omkring, men
                  jeg er temmelig sikker på at hadde det vært i det private, hadde
                  Landsorganisasjonen og fagbevegelsen ikke godkjent slike arbeidsforhold. Det er
                  trist, i og med at de geologiske samlinger – som også saksordføreren nevnte – også
                  driver med moderne ting. De tar imot oppdrag fra oljeindustrien, ser på prøver fra
                  boringer osv., for å se på geologien i forskjellige områder. 

Jeg må også få nevne at jeg var spesielt godt fornøyd med vårt besøk ved de
                  geologiske samlingene, hvor vi ble presentert for noe som jeg nå kommer til å ha
                  permanent i min lomme, i likhet med handlingsregelen og noen sitater fra mulla
                  Krekar. Det er «the International Geological Time Scale», en liten fargerik sak
                  som går 500 millioner år tilbake og viser de forskjellige tider, og som har en
                  egen oversikt over «sea level», altså høyden på havene. Da vi gikk rundt, viste
                  jeg denne til en av dem vi hadde fått den av, og spurte om han vennligst kunne gi
                  meg en god forklaring på at vannstanden i havene – så vidt jeg kan skjønne – for
                  15–20 millioner år siden var 300–400 meter høyere enn det den er i dag. Det ble
                  bekreftet. Ja, for 15–20 millioner år tilbake var vannstanden 300–400 meter
                  høyere. 

Mitt spørsmål var da selvsagt: Hvor mye menneskeskapt CO

2

 var det som
                  skjedde for 15–20 millioner år siden? Svaret var selvsagt at det var null, for vi
                  var ikke noe særlig fremtredende her på kloden den gangen. Så spurte jeg: Hvis det
                  er tilfellet at det ikke var menneskeskapt CO

2

, hva er da årsaken til
                  at det kan være menneskeskapt CO

2

 som skaper klimaproblemer og vekst i
                  havnivået nå? 

Ingen av dem jeg spurte kunne gi meg noe fornuftig svar. Jeg fikk inntrykk av at
                  her var det noen som så tingene på samme måte som meg. Det var meget betryggende,
                  for dette er naturvitenskapelig utdannet personell, i motsetning til de fleste som
                  uttaler seg sterkt om klima, som ikke har noen naturvitenskapelig erfaring i det
                  hele tatt. Den mest kjente av våre folk, sjefen i CICERO, er jo, som alle nå vet,
                  utdannet med masteroppgave i rabies på polarrev – som om det skulle ha noe som
                  helst med klima å gjøre. 

Det var et veldig artig, koselig og hyggelig besøk hos dem som jobber på
                  Naturhistorisk museum på Tøyen i Oslo. Alle de fortjener en langt bedre
                  arbeidsplass, og langt større respekt for en del av sine vitenskapelige
                  synspunkter, som jeg håper de har mot til å si i det åpne rom – selv om de går
                  rundt og er livredde for at de blir straffet med mindre bevilgninger av en
                  rød-grønn regjering, hvis de tillater seg å ha ukorrekt politisk oppfatning om
                  naturvitenskapelige saksforhold. 

