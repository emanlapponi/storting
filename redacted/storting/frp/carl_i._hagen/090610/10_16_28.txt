 Jeg fikk ikke egentlig svar fra statsråd Storberget på hovedspørsmålet mitt.


Jeg er helt enig i statsrådens beskrivelse av offentlighetsloven – at det i offentlighetsloven vil være unntak. Det er helt åpenbart. At det skal være klare, definerte unntaksregler med gode begrunnelser, er jeg helt enig i. Det er en soleklar ting. Det det dreier seg om, er når noen klager på at man har unntatt fra offentligheten noe som det etter loven ikke er adgang til å unnta fra offentligheten, at man altså ikke er innenfor disse klare, definerte unntaksreglene når det gjelder dokumenter. Og så klager man. Da dreier spørsmålet seg om den man klager 

til

, i dette tilfellet Stortingets ombudsmann. Om Stortingets kontrollør skal få tilgang til dokumentet for å foreta sin vurdering av om det dokumentet som det er ansøkt om innsyn i, er omfattet av gjeldende unntaksbestemmelser i lovgivningen, og hvorledes ombudsmannen skal kunne foreta sin vurdering av om et dokument omfattes av de klare, definerte unntaksreglene, hvis ikke ombudsmannen selv får se dokumentet, er de prinsipielle forhold, og det fikk jeg overhodet ikke svar på fra statsråd Storberget.


Spørsmålet er: Hvis det er en uenighet mellom den kontrollerte og kontrolløren, skal kontrolløren ha tilgang til de dokumenter kontrolløren selv mener man trenger for å kunne utføre sitt arbeid? Der har vi et absolutt klart svar: Det er det kontrolløren som må avgjøre. Det har ingenting med offentlighet å gjøre, det har kun med det å gjøre at kontrolløren må ha tilgang til de dokumenter vedkommende selv mener er nødvendige for å kunne utføre sine klart definerte og lovpålagte oppgaver. I dette spesielle tilfellet får altså ikke ombudsmannen utført sine lovpålagte oppgaver fordi et departement nekter å gi det grunnlagsmaterialet som er nødvendig for at ombudsmannen skal kunne utføre sine lovpålagte oppgaver. Da har ombudsmannen orientert sine overordnede, dvs. Stortinget, om at han ikke kan gjøre jobben sin fordi han her ikke får nødvendig innsyn.


Jeg kan ikke skjønne at man ikke er enig i det som komiteens leder foreslo i komiteen, nemlig at han ble saksordfører, for han har ansvaret for Sivilombudsmannen. Da kunne man ha avgitt innstilling i denne saken på mandag.


