  Jeg har følgende spørsmål
til statsministeren:

«I sin nyttårstale til det
norske folk opplyste statsministeren at Regjeringen vil ta et initiativ
til en bred mobilisering mot vold og nevnte at et samarbeid mellom hjem,
skole, kommuner og frivillige organisasjoner kan bidra til et tryggere
samfunn. 

Når vil dette initiativ bli presentert,
og vil gjennomføringen ledes av et eget sekretariat med
et adekvat budsjett?»

  Jeg takker for et forventet og også forventet
skuffende svar. Jeg sier det, for jeg tror det norske folk forventet
et initiativ til en eller annen organisert kampanje, som kunne følges
opp måned for måned, som hadde en del ressurser,
som hadde noen som kontrollerte at de planene man hadde, ble fulgt
opp, og at man kunne evaluere og måle resultatene om ett
til to år.

Det statsministeren egentlig mente da han sa
at han vil ta et initiativ til en bred mobilisering mot vold, var
ganske enkelt å foreta en sammenstilling av stort sett
eksisterende arbeid som gjøres i de fleste departementer,
som gjøres i politiet og som gjøres i skolen,
altså ikke noe nytt initiativ eller noe driv eller iverksettelse
av noe som helst, men en sammenstilling av ord – det stikk
motsatte av det statsministeren nå sa, at det er nødvendig
med handling. Det viser seg jo også i praksis at når
han snakker om å øke og styrke innsatsen for politiet,
så gjøres i realiteten det motsatte.

Vil ikke statsministeren være enig
i at det norske folk har grunn til å være skuffet
når det ikke kommer noe initiativ, men igjen bare en masse
ord?

  Jeg har meldt dette spørsmålet til
statsministeren, men jeg skjønner han har overlatt problemet
ved sine egne uttalelser til finansministeren:

«I Dagbladet 14. januar 1999 uttaler
statsministeren at rentenedsettelse har Norges Bank fullmakt til å vurdere, og
at sentralbanksjefen har sagt at han vil legge vekt på flere
vurderinger enn kronekursen.

Betyr dette at valutaforskriften fra Ap-regjeringen
i 1994 nå er opphevet, og at pengepolitikken nå baseres
på kostnadsnivå og prisstigning?»

  Jeg takker statsråden for svaret, som
på en måte var greit nok.

Jeg tolker finansministeren dithen at han er
enig med sentralbanksjefen, som, i tillegg til å ha oppfattet
forskriften om å bringe kursen tilbake til utgangsleiet,
også vil at det skal legges vekt på kostnadsnivå og
prisstigning, og dermed de facto har endret forståelsen
av pengepolitikken i forhold til den forståelse den tidligere
sentralbanksjef hadde og gav uttrykk for en rekke ganger.

Jeg har to tilleggsspørsmål
til finansministeren: Synes ikke han, i og med at det ikke er noen
i de forskjellige markeder som nå oppfatter og egentlig
vet hva norsk pengepolitikk er – altså hva den
er de facto, og ikke hva som står – at det kunne
være formålstjenlig med en ny forskrift som presiserer
og klargjør for markedet hva norsk pengepolitikk består
i? Og det andre spørsmålet er: Hvor lenge må den
nye kursen som er etablert, vare før man aksepterer at
det de facto er en stabil ny kronekurs?

