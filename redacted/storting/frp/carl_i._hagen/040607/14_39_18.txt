 Den klareste føring Stortinget eventuelt kunne gi til Høyesterett om betydningen av ikke å kunne gjøre negative endringer i opparbeidede pensjons- og trygderettigheter, ville selvsagt være nettopp en grunnlovsbestemmelse.




Da Høyesterett for en del år siden behandlet to saker hvor dette var en relevant problemstilling, fattet de noen beslutninger, og det var klart at begrepene «urettferdig» og «urimelig» var noe som ble tillagt vekt. Jeg tror en grunnlovsendring ville gitt det resultat at Høyesterett i langt sterkere grad ikke ville sagt at hvis nedgangen i pensjonen man får, ikke er urimelig, så aksepteres det. Da tror jeg Høyesterett mer ville sagt: Vel, på grunn av grunnlovsvedtaket kan det ikke aksepteres noen nedgang i pensjonen som følge av lovvedtak med simpelt flertall i Stortinget.




Etter at folketrygden ble bygd ut og pensjonslovene kom, er det fra stortingsflertallets side flere ganger gjort vedtak som har virket negativt for pensjonene. Det vi har ønsket med dette forslaget, er å prøve å bidra til å gjøre dette vanskeligere å gjennomføre i praksis, slik at tryggheten blir noe større. Det er klart at for Høyesterett, som til slutt måtte ta stilling til alle eventuelle tvister, ville en slik grunnlovsbestemmelse bli tillagt vekt i den aktuelle sak.




Det vi altså har forsøkt å bidra til med dette forslaget når det gjelder den offentlige pensjon, er i sterkere grad å gjøre det som man kan gjøre med ordinære pensjonsavtaler i private forsikringsselskaper. Hvis det der oppstår tvister, og hvis man som pensjonsrettighetshaver mener at selskapet ikke følger opp på en korrekt måte i henhold til en polise, så kan man faktisk gå til rettssak for å få domstolene til å avgjøre det. Det er det som har vært vanskelig når det gjelder den offentlige pensjonsordning. Den kan ensidig endres av selskapet, som altså er Stortinget, staten og Regjeringen, uten at man har det vern i domstolene for sine rettigheter som man har i private forsikringsselskaper. Vi har ønsket å prøve å styrke de juridiske rettighetene til pensjonistene med dette forslag. Jeg er ikke i tvil om at hvis dette hadde blitt vedtatt, så ville det styrke rettighetstenkningen. Høyesterett ville tillagt den grunnlovsbestemmelsen vekt i en aktuell sak, slik som Høyesterett må tillegge grunnlovsbestemmelser vekt og fortolkninger i alle andre saker hvor grunnlovsbestemmelser blir påberopt av en part.




På denne bakgrunn tillater jeg meg å ta opp Fremskrittspartiets forslag slik det fremkommer i innstillingen.




