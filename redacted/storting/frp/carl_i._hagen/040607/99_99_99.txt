 

(ordfører for saken) [18:28:52]:

Toll- og avgiftsetatens overordnede mål er å hindre ulovlig inn- og utførsel av varer og å sikre korrekt fastsettelse og innbetaling av toll og avgifter, jf. bl.a. lov om toll av 10. juni 1966 og lov om merverdiavgift av 19. juni 1969.




I 2002 krevde toll- og avgiftsetaten inn ca. 124 milliarder kr i toll og avgifter. En stor del av disse inntektene fastsettes på bakgrunn av innberettede opplysninger fra toll- og avgiftspliktige virksomheter. Derfor er det en sentral etat av betydning for hele statens virksomhet som Riksrevisjonens fortjenestemessig har foretatt en forvaltningsrevisjon, en virksomhetskontroll, av. Det er særdeles viktig, bl.a. for alle dem som driver næringsvirksomhet, at de vet at deres konkurrenter betaler de samme skatter og avgifter og følger lover og regler til punkt og prikke, slik som de selv gjør. Konkurransevridning, ved at noen unndrar seg de samme avgifter som konkurrentene har, vil være helt uakseptabelt på sikt, også for det norske samfunn. Derfor er kontrollen med at alle gjør det samme, og at alle likeverdige forhold og situasjoner får den samme behandling av myndighetene, av meget stor samfunnsmessig betydning. Derfor er det fint, og komiteen setter pris på det, at Riksrevisjonen har foretatt denne virksomhetskontrollen.




Vi slår imidlertid fast at undersøkelsene avslører betydelige svakheter. Etter komiteens skjønn indikerer resultatene av undersøkelsen at reglene på toll- og avgiftsområdet er for kompliserte både for avgiftssubjektet og for etaten. Dette innebærer følgelig at overholdelse av toll- og avgiftsregler i stor grad blir for ressurskrevende for toll- og avgiftsyter, noe som underbygges av at man ved gjentatte kontroller finner samme type feil. Kombinasjonen av denne kompleksiteten og toll- og avgiftsetatens mangelfulle kompetanse, eventuelt kapasitet, til å gjennomføre forutsatte risikoanalyser truer videre rettssikkerheten i form av like konkurransevilkår, slik Riksrevisjonens rapport antyder.




Komiteen understreker at løsningen på problemet ikke nødvendigvis ligger i økte bevilgninger, men i en gjennomgang av toll- og avgiftsreglene med sikte på forenklinger for brukerne, samtidig som etatens rutiner for risikoanalyse fullt ut må implementeres. Dette er et forhold hvor ansvaret i første rekke ligger hos etatens ledelse. Komiteen forutsetter at Finansdepartementet følger opp at de relevante toll- og avgiftsreglene gjennomgås og rutinene for risikoanalyse etterleves, slik at det fører til en bedre virksomhetskontroll i fremtiden. Jeg ber finansministeren bekrefte at Finansdepartementet vil følge opp disse relevante toll- og avgiftsregler slik som komiteen forutsetter i sin innstilling.




Komiteen vil også vise til Riksrevisjonens syn om at basert på de betydelige beløpene som fastsettes ved selvdeklarasjon, det kompliserte regelverket og den manglende kompetansen i virksomhetene, bør revisors særlige aktsomhetsplikt utvides til også å omfatte toll og øvrige avgifter som fastsettes av toll- og avgiftsetaten. Vi har merket oss at Toll- og avgiftsdirektoratet vil drøfte dette med Den norske Revisorforening, og komiteen forutsetter i likhet med Riksrevisjonen at Finansdepartementet følger dette opp, idet komiteen ber om tilbakemelding til Stortinget om resultatet av disse drøftelser, herunder Regjeringens konklusjon i sakens anledning. Da det har gått en del tid siden Riksrevisjonen gjennomførte sin undersøkelse og kom med sine synspunkter, vil jeg be finansministeren om å redegjøre for dette møtet mellom Den norske Revisorforening og direktoratet der en skulle ta dette opp og drøfte det, og redegjøre for hvor langt disse eventuelle forhandlinger er kommet, slik at vi kan få en tilbakemelding kanskje i løpet av denne debatten. Om Regjeringen har trukket noen konklusjon på om revisors plikt skal utvides, ville det også være av interesse for Stortinget. Og hvis Regjeringen mener det bør gjøres noe konkret fra myndighetenes side, hvorledes er tidsskjemaet for å gjennomføre en slik eventuell utvidelse av revisors plikter, og når vil det komme til behandling?




Med dette anbefaler jeg komiteens innstilling.




