 

(ordfører for saken):

Presidentskapet har drøftet lønningene til Høyesteretts medlemmer etter at også godtgjørelsene til Stortinget og Regjeringen tidligere er behandlet. Det er et enstemmig presidentskap som bemerker at det er av den største betydning for Høyesteretts tillit og autoritet at det ikke kan reises tvil om domstolens faglige kompetanse.




Vi sier også enstemmig at av hensyn til domstolens uavhengighet og arbeidsmengden i Høyesterett vektlegges at dommerne ikke lenger skal ha andre arbeids- og inntektsforhold som kan rokke ved dette. Dette er en relativt ny praksis, som Presidentskapet gir sin tilslutning til. Det legges derfor også vekt på å opprettholde et lønnsnivå i Høyesterett som kan ivareta disse hensynene. Presidentskapets flertall, alle unntatt Olav Gunnar Ballo, mener at tilpasningen til sammenlignbare avlønninger i statens lederlønnssystem med dette blir videreført.




Vi konstaterer også at lønnen for høyesterettsjustitiarius, som nå foreslås justert opp av Presidentskapet, blir den samme avlønning som for Stortingets president og for statsministeren. Lederne for de tre statsmakter er derfor likebehandlet, og det er en viss prinsipiell begrunnelse for dette. Dette er altså en videreføring av den praksis som har vært en stund.




Jeg vil også få lov til for egen del å legge til at i visse diskusjoner om godtgjørelser til lederne i de tre statsmakter er det av og til en form for kritikk fra dem som ofte omtales som den fjerde statsmakt, nemlig media. Jeg vil gjerne få lov til å bemerke at det av og til kan stilles spørsmål om ikke betegnelsen «den første statsmakt» ville være mer korrekt. I så måte vil jeg bare konstatere at når det gjelder lederlønningene i media, så ligger de skyhøyt over lederlønningene for de tre konstitusjonelle statsmakter.




