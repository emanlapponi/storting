Jeg vil anbefale Fremskrittspartiets representanter å stemme imot forslaget, særlig fordi det stort sett bygger på misforståelser hos forslagsstilleren. For det første refereres en uttalelse fra Oslo politidistrikt som var kjent for Stortinget da Schengensamarbeidet ble godkjent, og er altså ikke noe nytt. Når hr. Bastesen snakker om at man har fått frie og helt åpne grenser, dreier det seg i realiteten om grensen til Sverige. Før Schengensamarbeidet var det over Svinesund ca. 1 pst. som ble kontrollert. Helt siden vi fikk den nordiske passunionen har Norges grense til Sverige og Danmark stort sett vært åpen. Det er ikke mulig å stoppe de falske asylsøkere som strømmer inn over grensen, ved å gå tilbake til situasjonen før Schengen. Det er den indre kontroll i Norge og i Europa som må bedres, og det er den politikken som føres på dette området når det gjelder behandlingen av søknadene, som må strammes radikalt inn. Det håper jeg Regjeringen snart vil ta tak i. Når det nå ser ut til å komme 16 000 asylsøkere i år og muligens enda flere neste år, er det åpenbart at det store flertallet ikke er reelle flyktninger, men folk som ønsker å omgå reglene for vår innvandringsstopp og få opphold i Norge på feilaktig grunnlag.




Det å gå tilbake til den minimale grensekontrollen vi hadde før Schengensamarbeidet kom i gang, vil ikke ha noen betydning eller praktiske virkninger for de begrunnelser som hr. Bastesen fremfører. Det vil ikke ha noen betydning i det hele tatt i virkelighetens verden. Vi må satse på å styrke Schengensamarbeidet, styrke kontrollen i Europa, styrke kampen mot organisert kriminalitet og terror. Å gjøre noe med grensekontrollen som i praksis ble fjernet for lenge, lenge, lenge siden, vil ikke ha noen praktisk betydning i så måte. Vi forstår en del av Bastesens begrunnelser og er enig i dem, men det å gå tilbake til den grensekontrollen som var før Schengensamarbeidet ble satt i gang, har ingen praktisk betydning. Derfor vil jeg anbefale at Fremskrittspartiet stemmer imot forslaget.




