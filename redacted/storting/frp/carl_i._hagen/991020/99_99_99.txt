  Jeg har dette spørsmålet
til justisministeren:

«Enkelte pakistanske fedre benytter
sin datter med norsk statsborgerskap gjennom tvangsekteskap for å sikre
hennes fetter eller annen pakistaner visum, opphold og arbeidstillatelse
i Norge, ifølge TV2s program «Rikets tilstand».

Vil Regjeringen fortsatt være en passiv
tilskuer til slike forferdelige og rystende forhold, eller kan det
forventes at Regjeringen vil sette en stopper for denne trafikken,
og i tilfelle hvorledes?»

  Det er mer enn to år siden Fremskrittspartiet
fremmet forslag om å gjøre noe aktivt på dette
området, og det eneste Regjeringen nå sier, er
at den vil vurdere. Da har jeg lyst til først å spørre:
Når er det vurderingen tar slutt og konklusjonen kommer
på bordet? 

Statsråden sa han vil vurdere lovendringer.
Hvor lenge vil han sitte og vurdere det? Når vil han komme
til en konklusjon på om vi skal lovfeste den samme kontrollmyndigheten
som man har i Danmark når det gjelder å undersøke om
det er tvangsekteskap eller ikke? Det foreslo vi i trontaledebatten,
men vi fikk ikke støtte fra noen andre. 

Mitt hovedspørsmål er: Når
regner statsråden med at denne vurderingen – som
under ulike statsråder har pågått i snart
to og et halvt år – får en konklusjon?
Er han enig med meg i at det er det som imamene sier i de interne
miljøene og i moskeene, som teller, og ikke det som eventuelt
sies i en offentlig uttalelse for å berolige statsråden?
For i så måte har det vært meget vellykket. Men
vi vet jo intet om hva som sies i de lukkede miljøer. Og
det er det som er det avgjørende.

  Jeg takker for løftet om at konklusjonen
på disse vurderinger fra Regjeringens side, kommer før
jul. 

Jeg stiller meg fremdeles litt undrende til
at det er nødvendig med så mye vurdering bare
for å innføre den ordningen som en sosialdemokratisk
regjering i Danmark har innført for over ett år
siden, og som hittil har gitt gode resultater. 

Jeg vil spørre: Vil justisministeren
i den samme vurdering av lovendringer også vurdere om det
bør stilles krav om forsørgelsesevne og adekvat
bolig til dem som skal ha familiegjenforening med en utenlandsk
ektefelle til Norge, slik at det i hvert fall kan settes en effektiv stopper
for familier som benytter unge, hjemmeboende, norske statsborgere,
unge jenter, som inngangsbillett for et familiemedlem i et annet
land til å komme til Norge med arbeidstillatelse, oppholdstillatelse
og bosettingstillatelse – i hvert fall slik at det kan
settes en stopper der hvor det helt klart dreier seg om unge mennesker
som bor hjemme hos sine foreldre, og som brukes som inngangsbillett
for en annen slektning? Det kan effektivt gjøres gjennom å stille
krav om at før man får opphold for en utenlandsk
ektefelle, må man ha forsørgelsesevne og adekvat
bolig 

selv

, ikke bo hos foreldrene.

