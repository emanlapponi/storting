 

(ordfører for saken):

 Det er en samstemt komite som merker seg at 2006 var det første året i en ny strategisk planperiode for Riksrevisjonen hvor det fokuseres på en omlegging til en mer helhetlig rapportering til Stortinget.




Komiteen sier seg også samstemt fornøyd med at Riksrevisjonen nå retter oppmerksomheten mot korrupsjon og misligheter i det offentlige ved at de ser viktigheten av å bygge en motmakt mot tendensen til at korrupsjon utvikler seg. Riksrevisjonens bestrebelser med å innrette revisjonen slik at revisjonen blir bidragsyter til å bekjempe økonomisk kriminalitet og skjerpet kontroll med statlige innkjøp, er helt på linje også med komiteens prioriteringer.




Videre har komiteen merket seg at rapportering til Stortinget i Dokument nr. 1 ble lagt om høsten 2005, idet Riksrevisjonen nå rapporterer mer helhetlig om departementenes forvaltning og gjennomføring av budsjettene. I denne forbindelse ser komiteen at Riksrevisjonen har besluttet å endre sin planperiode slik at revisjonsåret løper fra 1. mai til 30. april. Dette vil bety at virksomhetene vil motta avsluttende revisjonsbrev innen 31. mai etter regnskapsåret, og at tidspunktet for rapporteringen til Stortinget vil bli fremskyndet slik at Dokument nr. 1 vil bli fremlagt for Stortinget når Stortinget trer sammen i begynnelsen av oktober. Komiteen tror dette vil være en fornuftig ordning også for komiteens arbeid med disse sakene i Stortinget.




Videre har vi merket oss at Riksrevisjonen i 2006 besluttet å opprette en enhet med ansvar for kapasitetsutvikling av riksrevisjoner i utvalgte samarbeidsland, og at man dermed kan bidra til utvikling av godt styresett og bekjempelse av korrupsjon i disse landene. I den sammenheng er det inngått en samarbeidsavtale mellom Utenriksdepartementet og Riksrevisjonen som skal sikre at Riksrevisjonens utviklingssamarbeid støtter opp om norske utviklings- og utenrikspolitiske mål, et samarbeid som komiteen ser meget positivt på, særlig i og med at bekjempelse av korrupsjon i mange utviklingsland kanskje vil være den beste form for bistand til disse landene, slik at man på lang sikt, hvis man får det til og får mer orden på styringen av sine land, ikke vil være så avhengig av årlig bistand.




Så er det et flertall i komiteen som overfor Riksrevisjonen, som ikke er bundet av målloven, påpeker at det er fullt mulig også for Riksrevisjonen å bruke sidemål. Det vet vi selvsagt at det er, men Fremskrittspartiet finner ingen grunn til å være med på en merknad, da vi har full tillit til at riksrevisor og riksrevisorkollegiet er klar over at de har anledning til å bruke sidemål dersom de ønsker det. Jeg har selvsagt også merket meg at det ikke fra flertallets side er fremmet noe forslag i noen som helst retning, verken om lovendringer eller noe som helst annet. Så dette er en vennligsinnet oppfordring. Vi ser ingen grunn til å være med på den.




