 Jeg viser til innlegget fra komiteens leder vedrørende merverdiavgiftsbelastning for Kystvakten når den leier inn sivile fartøyer. Så vidt vi forstår, betyr det en negativ virkning for Kystvakten, reelt sett ned 35 mill. kr neste år – altså et dramatisk innhugg i Kystvaktens virksomhet. Jeg synes da det ville være fornuftig om statsråden nå kunne informere Stortinget om hva Regjeringen akter å foreta seg med dette. Det er nå etablert at Fremskrittspartiet vil ha fjernet denne merverdiavgiften. Vi har et forslag om det i foregående sak. Det er også et klart signal, foreløpig på det verbale plan, fra Arbeiderpartiet, og jeg håper at voteringen vil være i samsvar med det de hevder i salen. Men det mest interessante er kanskje: Hva er Regjeringens standpunkt? Er det Regjeringens intensjon at det reelle budsjettet til Kystvakten skal reduseres med 35 mill. kr, eller er dette hva man på beste og snilleste måte kan kalle en inkurie? Har en slik nedjustering av Kystvaktens budsjett ikke vært tilsiktet verken fra den foregående eller den nåværende regjering? Hvis det siste er tilfellet, kan vi da forvente at Regjeringen foretar seg det nødvendige, lovteknisk og på annen måte, som gjør at merverdiavgift for Kystvakten blir fjernet? Det ville ha vært fornuftig, tror jeg, om forsvarsministeren kunne gitt et relativt klart svar for Stortinget.




 Jeg tror jeg vil stille spørsmålet til forsvarsministeren en gang til. Jeg fikk ikke svar.




Det er klart at det er intern kommunikasjon i Regjeringen mellom statsråder. Det er sikkert interessant. Det som er interessant for Stortinget, er hva som er Regjeringens syn. Teknikken er heller ikke det mest interessante. Statsråden nevnte nå at det visstnok skulle finansieres ved «omdisponeringer innenfor rammen». Det betyr altså i realiteten en ytterligere reduksjon av forsvarsbudsjettet på 35 mill. kr. Så jeg kunne tenke meg å spørre forsvarsministeren om hun kan klargjøre Regjeringens holdning. Den ene måten å gjøre det på er at det tilleggsbevilges 35 mill. kr til Kystvakten, og merverdiavgiftsplikten opprettholdes. Da vil man bli holdt skadesløs ved at man får de pengene som man må betale videre til statskassen i form av merverdiavgift. Den andre måten er at man får et permanent unntak for Kystvakten. Og den tredje måten, som for øyeblikket er Regjeringens og også Arbeiderpartiets metode, fordi ingen av dem har foretatt seg noe som helst, er at man aksepterer at man skal betale merverdiavgift uten at det gis noen kompensasjon til Kystvakten. Det er det som blir sluttresultatet i dag, med mindre man stemmer for vårt forslag. Det må altså følgelig være både regjeringspartienes og Arbeiderpartiets egentlig ønske, ut fra hvordan de håndterer saken her.




Jeg kunne tenke meg å spørre om statsråden kan opplyse om hva som er Regjeringens holdning på dette området. Det er vel ikke de som steller med teknikken i Finansdepartementet, som skal styre denne type spørsmål. Det er det faktisk nasjonalforsamlingen som bør gjøre. Og det er ikke slik at nasjonalforsamlingen er underordnet noen tekniske personer i Finansdepartementet når det gjelder om Kystvakten skal kompenseres for dette eller om den ikke skal det. Det er det denne forsamling som skal avgjøre.




