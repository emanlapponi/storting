 Veldig kort: Dette er i realiteten to forslag. De skulle sannsynligvis vært atskilt i innstillingen. Slik vi ser det - og det er det redegjort for i saksordførerens innlegg, så vidt jeg forstår - går det første ut på å foreta en utredning, og det er en utredning vi også stiller oss bak. Jeg tror det er meget fornuftig.




Min tolkning av den andre delen som antyder noe om tidsfrister, er at det først og fremst kun er en presisering av at utredningen skal være ferdig slik at den legges frem for Stortinget til behandling i tide for at det eventuelt skal foretas en endring i tiden før 2011-lokalvalget. Fremskrittspartiet tolker ikke denne del 2 som at man har tatt stilling til realiteten i utredningen - i hvert fall er det med den premissen vi kommer til å håndtere det. Det er en utredning som skal foretas. Så får realitetsbehandlingen av om adgangen til å stryke skal gjeninnføres, komme når utredningen foreligger og forslaget - eventuelt fra en regjering eller andre - foreligger til behandling i Stortinget.




