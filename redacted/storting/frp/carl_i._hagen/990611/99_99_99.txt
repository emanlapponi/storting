 

(ordfører for saken): 

Riksrevisjonen har gjennomført en undersøkelse ved landets fem største ligningskontorer, og har avgitt en rapport som er oversendt Stortinget.




Komiteen har merket seg av rapporten og Riksrevisjonens vurderinger at arbeidet med omstilling i ligningsarbeidet skal føre en vridning av ressursbruken mot VO-arbeid – og for de representanter som er ukjent med dette begrepet, kan det opplyses at dette dreier seg om verdiorientert kontrollarbeid rettet mot skattytergrupper og områder der effekten målt som endring i forhold til skattyters påstand er antatt å være størst. Vi konstaterer at Finans- og tolldepartementet mener at det foreligger et potensial for mer effektiv og hensiktsmessig organisering av ligningsforvaltningen ved bl.a. å flytte ressurser fra ledelse/støtte til VO-arbeid. Det støttes av komiteen.




Komiteen konstaterer ellers at undersøkelsen viser at det er relativt store variasjoner i de fem undersøkte ligningskontorenes andel av ressursbruk til prioritert VO-arbeid. Komiteen viser til at Skattedirektoratet har et krav om at 15 pst. av disponible ressurser på årsbasis innen utløpet av strategiperioden 1996-2000 skal benyttes til slikt verdiorientert ligningsarbeid. Komiteen vil imidlertid bemerke at det bør vurderes om kravet på 15 pst. kan økes, fordi Stortinget har forventninger om at en større andel av etatens ressurser skal anvendes til denne type arbeid overfor de prioriterte skattytergrupper.




Vi har også registrert statsrådens anmerkning om at Skattedirektoratet nettopp har oversendt Finansdepartementet en rapport om organiseringen av ligningsforvaltningen, der ressursbruken ved kontorene vurderes inngående. Vi har merket oss at departementet vil gi rapporten en grundig behandling, inklusiv bred høring, før saken forelegges Stortinget. Og det kunne være interessant om finansministeren kunne angi noe om når Stortinget kan forvente å få saken om ligningskontorenes struktur til behandling. 




Dette har tidligere vært oppe i debatter. Basert på komiteens merknader er det klart at i hvert fall enkelte her i huset gjerne vil se på om det ikke nå er mulig å få en strukturrasjonalisering og en effektivisering av ligningsarbeidet ved å oppheve denne tilknytningen til at det skal være et ligningskontor i hver eneste kommune. Dette siste nevner jeg spesielt for eget og eget partis vedkommende, idet det vil være delte oppfatninger på dette punktet.




For egen del vil jeg også få legge til at det er viktig å få gjort noe med saksbehandlingstidens lengde ved ligningskontorene, særlig for klagesakene. 




Jeg har et spørsmål til til finansministeren, på vegne av Fremskrittspartiet, nemlig om det bør vurderes innført en slags mekanisme for klagebehandlingen. Det er enkelte eksempler på at skattytere, både bedrifter og enkeltpersoner, har klaget på ligning, klagen har ligget der i mange år, og så har skattyterne faktisk fått medhold. Da hjelper det kanskje lite, fordi skatten blir jo likevel krevd inn med en eneste gang. Hvis skatten er veldig høy, kan bedriften eller kanskje vedkommende skattyter gå konkurs. Det er selvsagt hyggelig å få medhold en del år senere og få penger tilbake, men da er i realiteten tapet skjedd. Det jeg antyder, er en mekanisme hvor klager underlegges en lynrask førstebehandling for å vurdere om det er overveiende stor mulighet for å vinne frem. Hvis det er stor mulighet for å vinne frem med klagen, eller det er en mulighet, bør man kanskje ha en mekanisme hvor skatten ikke kreves inn, altså at man også i disse sakene lar tvilen falle tiltalte til gode. 




Selvsagt kan man ikke gå så langt at enhver vil klage for å få utsettelse noen år med innbetaling av skatten mens klagebehandlingen pågår. Det er vi fullt på det rene med også i Fremskrittspartiet. Men det bør være en eller annen slags forhåndsvurdering, og i alle saker som i hvert fall kan anses som tvilsomme, bør det være en mekanisme hvor skatten ikke kreves inn før klagen er ferdigbehandlet, for å unngå at folk urettmessig blir slått konkurs, og at folk urettmessig får meget store økonomiske problemer. 




Jeg vil be finansministeren om å tenke på dette og kanskje komme med en bekreftelse på at det ville vært interessant å få et slags notat utarbeidet i departementet med en vurdering av om ikke rettssikkerhetstilstanden overfor skattytere kunne bedres noe – slik at vi slipper å oppleve at bedrifter og personer blir slått konkurs eller får enorme økonomiske problemer fordi skatten kreves inn, mens man i ettertid altså får medhold i sin klage.




Med dette anbefaler jeg komiteens innstilling.




