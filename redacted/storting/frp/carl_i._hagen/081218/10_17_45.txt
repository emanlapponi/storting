 (ordfører for saken): Kontroll- og konstitusjonskomiteen besluttet den 17. juni
                  2008 å igangsette en egen sak om prosessen rundt realiseringen av et nytt
                  sykehotell ved Radiumhospitalet. Da hadde det allerede vært en høring i helse- og
                  omsorgskomiteen i sakens anledning, men på grunn av prosessen og den store
                  oppmerksomheten som var rettet mot denne, valgte komiteen å gå gjennom dette på en
                  grundig måte. Det har vært sendt flere brev til departementet, og statsråden har
                  gitt oss en oppdatering også etter sommeren etter en anmodning fra oss i oktober
                  2008, og vi har fått full informasjon fra statsråden i sakens anledning. 

Komiteen vil vise til at en hovedbegrunnelse for sykehotellprosjektet helt siden
                  det første gang ble lansert i 2003 – dette har altså vært drøftet gjentatte ganger
                  i styret, bl.a., ved Radiumhospitalet, det var ikke noe nytt som dukket opp våren
                  2008, men det har gjentatte ganger vært drøftet – var et formål om å avlaste
                  presset på behandlingsplasser/sykesenger ved Radiumhospitalet og derigjennom også
                  lette presset på helseforetakets driftsbudsjett ved å redusere utgiftene til
                  transport og overnatting for dagpasienter ved hospitalet. Komiteen legger selvsagt
                  til grunn at denne målsettingen fortsatt står ved lag. 

Den saksbehandlingen som nå har skjedd, og som er gjennomgått, og undertegningen
                  av diverse avtaler får komiteen til å konkludere med at vi nå er inne i en god
                  fase ved at sykehotellet vil bli realisert i samarbeid med Kreftforeningen, som
                  har et utvidet behandlingstilbud, slik at den meget omstendelige prosessen kommer
                  til å få et lykkelig sluttresultat. En samlet komité er meget tilfreds med at det
                  som så meget negativt ut, nå er kommet inn i en god fase. Byggingen er i gang, og
                  man ser fram til åpning mot slutten av neste år. – Så mye fra en samlet komité. 

Medlemmene fra Arbeiderpartiet, Høyre, SV og Senterpartiet har sine egne
                  merknader, noe også regjeringspartiene har på noen punkter. Det er også dissens
                  fra Fremskrittspartiet, fra Fremskrittspartiet, Høyre og Kristelig Folkeparti samt
                  fra Kristelig Folkeparti, og jeg regner med at de øvrige vil begrunne sine
                  merknader og sine synspunkter, i den grad de finner det nødvendig og ønskelig. 

For egen del og for Fremskrittspartiets del vil jeg særlig fremheve den enorme
                  innsatsen som en del privatpersoner som engasjerte seg i saken, stod for. Arthur
                  Buchhardt var den som vel var mest fremtredende da det ble kjent at man i stedet
                  for å skulle realisere sykehotellet, som tidligere direktør Danielsen hadde
                  kjempet for i lang, lang tid, skulle man rive stillasene og avslutte arbeidene ved
                  Radiumhospitalet. Man var altså klar, ved at det var bygd et fundament til et
                  sykehotell på flere etasjer, stillasene var der, men så skulle man rive stillasene
                  og stoppe det hele til en betydelig merkostnad, uansett, for hospitalet. Særlig
                  ille var jo dette, i og med at private var villig til å stå for både alle
                  investeringskostnadene og driftskostnadene. 

Det er slik at behovet for et sykehotell ved Radiumhospitalet var meget betydelig.
                  Hospitalet hadde allerede utgifter til pasienter som måtte overnatte på sykehusets
                  regning i nærområdene, og det var ikke noe hotell i nærområdene. Da påløp det også
                  drosjeutgifter til og fra de hotellene man benyttet, ofte i Bærum, hvor pasientene
                  ofte ble plassert, og det var store merkostnader. I så måte ville altså et helt
                  100 pst. privat finansiert og drevet hotell vært et fornuftig forretningsmessig
                  prosjekt, fordi tilgangen på relativt sikre overnattingsgjester – både pårørende
                  til pasienter på Radiumhospitalet og pasienter – i seg selv var slik at man kunne
                  være temmelig sikker på å kunne drive et forsvarlig forretningsmessig hotell, også
                  med gunstige overnattingspriser, i konkurranse med eventuelle andre. 

Allikevel kom det altså uttalelser her i stortingssalen både fra statsminister
                  Jens Stoltenberg og daværende helseminister Sylvi Brustad som gikk ut på at nei,
                  her skulle man stå på sitt, det skulle ikke bygges noe sykehotell, og man skulle
                  også nekte private å gjøre det. Jeg må si at jeg har litt problemer med å finne
                  parlamentariske uttrykk for en del av uttalelsene til statsministeren og daværende
                  helseminister, så la meg heller si det på denne måten: De kom med meget ukloke
                  uttalelser. Et folkelig uttrykk sier noe annet, men det skal jeg ikke benytte, for
                  da blir jeg klubbet. Det var meget, meget ukloke uttalelser som både
                  statsministeren og Sylvia Brustad kom med i stortingssalen, særlig i en
                  spontanspørretime, hvor det ble slått ettertrykkelig fast at det ikke under noen
                  omstendighet kom på tale å tillate bygging av et sykehotell. Det ble da et
                  ramaskrik i befolkningen. Ingen andre kunne nemlig forstå hvorfor man skulle si
                  nei til et prosjekt som ikke kostet det offentlige fem flate øre fordi det i seg
                  selv ville være regningssvarende. Når man til slutt tvang det igjennom overfor en
                  regjering på vikende front og det ble tatt imot, kom det vel ti tilbud fra
                  private. Man aksepterte et tilbud fra Kreftforeningen, men det merkverdige var at
                  da man bad om å få se kopi av tilbudet, eksisterte det ikke på papiret. Det var
                  kun muntlige overenskomster og overhodet ikke noen seriøs saksbehandling av alle
                  disse private, seriøse forslagene som ble innsendt fra de forskjellige. Det er en
                  prosess som vi håper vi slipper å se maken til i fremtiden, for den var ikke
                  særlig god. Etter hvert har det heldigvis materialisert seg en god avtale med
                  Kreftforeningen. Nå kan vi gi honnør til sluttresultatet, som var meget, meget
                  usikkert på det tidspunkt man for så vidt erklærte at man ville velge
                  Kreftforeningen. Man fikk rodd seg i land. 

Men til slutt vil jeg nevne at det kan da heller ikke være nødvendig at man skal
                  benytte offentlige midler på områder hvor det er fullt mulig at private kan stå
                  for både investering og drift – i hvert fall ha et minimum av Offentlig Privat
                  Samarbeid. Hovedårsaken til at Sylvia Brustad og statsminister Stoltenberg sa at
                  de ikke ville være med på dette, var at hvis det ble satt av midler til et
                  eventuelt sykehotell, ville det gå på bekostning av et annet formål. Innenfor de
                  stramme budsjettene kunne man altså ikke hente penger fra et annet formål. Nå fikk
                  vi jo en tilleggsbevilgning, og det er klart at den tilleggsbevilgningen også
                  kunne ha vært gitt et annet sted. 

Den løsning man har fått, er nøyaktig den som statsminister og helseminister
                  advarte mot – man har nemlig benyttet offentlige statsbudsjettpenger som kunne ha
                  vært benyttet til et annet formål. Her er det et rent regningssvarende
                  hotellprosjekt som kunne ha vært realisert av private aktører, og som i tillegg sa
                  de var interessert i å gjøre det. Denne aversjonen mot private løsninger som den
                  sittende regjering har, synes jeg er beklagelig. Også under budsjettbehandlingen i
                  høst har vi hørt at det er begrensede budsjetter av hensyn til makroøkonomiske
                  størrelser og annet – selv om de har endret seg dramatisk de senere månedene – og
                  da burde det være fint at private står for både investering og drift der de kan,
                  så sparer man de offentlige pengene. Det å sørge for å ha hotellkapasitet i
                  nærheten av store sykehus hvis det ikke allerede er hotell der, er i andre land en
                  typisk oppgave for hotellkjeder som driver hotellvirksomhet i tilknytning til
                  store sykehus som har behov for overnattingskapasitet. Etter min oppfatning er det
                  helt meningsløst at man ikke da sier: Så flott at private kan gjøre det slik at vi
                  slipper, og vi kan benytte våre begrensede ressurser på helt andre og mer
                  nødvendige områder. 

I så måte hadde statsministeren og Sylvia Brustad rett, men deres konklusjon var
                  at når de ikke hadde rammer, skulle heller ikke private få lov til å stille opp og
                  komme med nødvendige tilbud. Det var en helt meningsløs konklusjon. Min og
                  Fremskrittspartiets konklusjon er den stikk motsatte: Der hvor private kan stå for
                  investering og drift, er det helt unødvendig å anvende skattebetalernes penger og
                  engasjere det offentlige beslutningsapparatet eller driftsapparatet. 

Thorbjørn Jagland hadde her overtatt presidentplassen.
               

