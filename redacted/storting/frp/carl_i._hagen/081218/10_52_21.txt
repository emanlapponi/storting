 Ja, jeg skal med glede dvele litt ved det temaet som Rune Skjælaaen tok opp, i
                  hvilken grad man skal følge spilleregler, retningslinjer og vedtak. Det skal man –
                  i utgangspunktet. Man skal ikke følge signaler, for signaler er mye rart, men det
                  er vedtak og konkrete, klare retningslinjer fra de organer som har
                  styringsinstruksjonsmyndigheten, som i utgangspunktet danner det man skal følge. 

Vi har i den foreliggende sak et samlet storting som sier seg fornøyd med
                  sluttresultatet. Men hvorfor har vi sluttresultatet? Fordi noen ikke fulgte de
                  helt klare og entydige retningslinjer. Hadde de fulgt retningslinjene – og
                  vedtakene – som ble trukket opp i Helse Sør-Øst og fra statsministeren og
                  helseministeren, hadde stillasene blitt revet, og da hadde det ikke blitt bygget
                  noe sykehotell. Men alle, inkludert Rune Skjælaaen og Svein Roald Hansen, sier seg
                  fornøyd med at sykehotellet nå blir bygget. Man er altså fornøyd med at noen var
                  så påståelige at de ikke umiddelbart fulgte det de skulle ha fulgt. Og ja, jeg
                  mener at de skulle ha handlet annerledes og formelt sett riktig, men da hadde vi
                  ikke hatt noe sykehotell på Radiumhospitalet. 

Det er det som er dilemmaet, som jeg synes også andre må ta inn over seg i dag når
                  man sier at man er fornøyd. Den eneste grunnen til det er at tidligere direktør,
                  Danielsen, som fikk en helt merkverdig beskjed ovenfra om at dette ikke er på
                  prioriteringslisten, sa at det ikke behøver å være på noen prioriteringsliste, for
                  dette kommer ikke til å koste Radiumhospitalet fem flate øre. Hvis han bare fikk
                  tillatelse til at enten Norlandia-kjeden, Rica-kjeden, Arthur Buchardt eller andre
                  fikk bygge og kanskje også betale en skikkelig husleie for tomten på toppen av det
                  bygget som allerede var noen etasjer opp, ville det ikke koste staten fem øre! 

Det er klart at når man står overfor det som i hvert fall jeg har tillatt meg å
                  kalle ukloke beslutninger – for ikke å bruke det mer folkelige uttrykket – og
                  påståelighet, sammen med innsatsen til Arthur Buchardt og en del til, og når det i
                  tillegg vinner frem, kan man ikke i dag i salen bare si, som Rune Skjælaaen gjør,
                  at man er fornøyd med sluttresultatet. Dette skyldes nemlig Åge Danielsens
                  påståelighet. Og han hadde styret i ryggen helt frem til på slutten. Dette har
                  vært forelagt styret flere ganger, og han hadde styret på sin side når det gjaldt
                  å bruke hodet og sunn fornuft. Og det var ingen grunn til at det skulle gå over de
                  offentlige budsjetter. Dagens løsning har jo gått ut over de offentlige
                  budsjetter, stikk motsatt av det Rune Skjælaaen nettopp sa, ved at det har vært
                  gitt en tilleggsbevilgning, en pengesum, som kunne ha vært benyttet til noe annet,
                  hvis man hadde sagt ja til et av de tilbudene som ikke behøvde å koste fem øre. 

Det er ikke slik som Svein Roald Hansen sa i sitt innlegg, at driftsbudsjettet før
                  eller senere, eller uansett, ville bli berørt. Det ville det vel aldeles ikke!
                  Hvis det på den tomten ble bygget et Rica-hotell, som fullt ut ble drevet som et
                  helt ordinært hotell, kunne sykehuset kjøpe sykehussenger – noe det allerede
                  gjorde langt, langt unna, i Bærum, med drosjereise frem og tilbake for pasientene.
                  Sykehusets driftsbudsjett ville jo spart drosjeregningene! Og overnattingsprisen i
                  Bærum ville det vært greit å drive hotellet på toppen for. Det ville ikke kostet
                  fem øre! 

Når man får beskjed om at det er et skrikende behov for hotellkapasitet ved
                  Radiumhospitalet, og så kommer det noen merkverdige instrukser om at man ikke skal
                  gjøre det som er sunn fornuft, nemlig å tillate noen private å gjøre det, når det
                  ikke koster ens eget budsjett fem flate øre, da blir det slik at man rister på
                  hodet over uklokskapen. Den er bekreftet i dag av et samlet storting som sier at
                  man er veldig godt fornøyd med at det blir et sykehotell, til og med med en
                  tilleggsbevilgning fra staten, som egentlig hadde vært unødvendig hvis man hadde
                  latt et privat, kommersielt foretak drive det. Man tar altså gevinsten for at Åge
                  Danielsen ikke fulgte retningslinjene 100 pst. 

Jeg er klar over at det er formelt feil, og jeg er med på en enstemmig
                  komitémerknad i innstillingen, hvor det står: 

«Rapporten konkluderer med at søknadsprosessen om investeringsmidler til et
                     sykehotell ikke ble gjennomført i samsvar med vedtatte prosedyrer.» 

Jeg tar det til etterretning. 

Et samlet storting sier altså at man er veldig glad for sluttresultatet, at
                  sykehotellet kommer. Jeg er sikker på at den sittende helseminister gleder seg til
                  å foreta en formell åpning. Jeg går ut fra at statsministeren har vett nok til å
                  avstå fra å komme der og klippe en snor, for hadde hans vilje fått gjennomslag,
                  ville det aldri vært noe sykehotell der. Men Bjarne Håkon Hanssen har kommet inn i
                  sin nye stol etter at dette har skjedd, og er selvsagt velkommen til å klippe
                  snoren når hotellet åpnes. Men han bør være klar over at man da egentlig skylder
                  Åge Danielsen og Arthur Buchardt en liten takksigelse. 

Det var galt det som ble gjort av styret på slutten, og av Danielsen, men jeg vil
                  si at det er en meget sterkt formildende omstendighet. Han kan i hvert fall se
                  frem til, takket være hans innsats, at sykehotellet kommer til å stå der. Det er
                  ikke takket være den sittende regjeringen, som gjorde hva den kunne for å hindre
                  det, inntil den ble overkjørt av velgerne, som var veldig klare i sin tale. 

