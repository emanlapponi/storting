 Det er et par ting i denne saken jeg vil påpeke. Jeg vil først og fremst gi kompliment til Sivilombudsmannen og hans medarbeidere for godt utført arbeid. Det er en meget grundig melding til Stortinget, en melding som kanskje hadde fortjent mer oppmerksomhet og grundigere behandling, også enkeltsakene i den. Men jeg vil gjerne gi full støtte til at Sivilombudsmannen er Stortingets ombudsmann og opptrer på vegne av Stortinget, og da er det ikke så nødvendig at vi går gjennom hver enkelt sak. Jeg tolker det dit hen at vi slutter oss til Sivilombudsmannens vurderinger med mindre vi eksplisitt sier noe annet, slik at når Sivilombudsmannen gjør sitt arbeid, gjør han det på vegne av Stortinget, og med Stortinget i ryggen.




Jeg vil gjerne nevne fra komiteens innstilling at vi håper at Sivilombudsmannen vil foreta flere generelle undersøkelser av spesielle forvaltningsorganer, noe som vi anser som meget verdifullt. Etter hvert har det utviklet seg en praksis i det andre kontrollorganet, nemlig Riksrevisjonen, med såkalt forvaltningsrevisjon, hvor Stortinget får egne saker, Dokument nr. 3-serien, til behandling. Jeg skulle ønske at vi også kunne fått noen flere slike typer saker fra Sivilombudsmannen. Her har komiteen påpekt at Sivilombudsmannen vurderer å undersøke risikoen for ulik praksis mellom de ulike regionene i kriminalomsorgen, deriblant ulik praksis med hensyn til reaksjonsnivå. Det hadde vært ett fornuftig område å gå inn på. Det er mange områder hvor det skal være lik behandling av lik sak over hele landet. Det må av og til være noen som passer på at det ikke utvikler seg ulik praksis og ulike systemer innenfor det samme saksområdet slik at borgerne ikke får den samme behandling over hele landet.




Jeg vil også slutte meg til det komiteens leder sa når det gjaldt ytringsfriheten også for offentlige ansatte. Det er et meget viktig poeng. Etter at vi har hatt en del skandaler, kanskje først og fremst i våre naboland, men det kan vel av og til også ha vært noen i Norge, vet vi at det å være hva man i utlandet kaller «whistle-blower», eller sladrehank, kan være meget negativt for den personen som sier fra om uakseptable forhold på en arbeidsplass, enten for arbeidstakerne eller for andre berørte, f.eks. i helsevesenet, pasienter og i eldreomsorgen, de eldre. Jeg vil gi klar støtte til et system hvor det er beskyttelse av de ansatte som har en berettiget grunn til å varsle andre om uakseptable forhold, etter at man forgjeves har forsøkt å ta tingene opp internt i systemene. I vår gruppe har vi påbegynt et arbeid med en egen «whistle-blowing»-lov, som under visse forutsetninger skal beskytte dem som sier fra, mot represalier fra overordnede. Det var noe komiteen fikk en del informasjon om, bl.a. under vårt besøk i Australia, hvor de har en egen «whistle-blowing»-lov. Det har de også i USA. Vi arbeider nå med å prøve – eventuelt i samarbeid med andre – å fremme tilsvarende i Norge. For det er kjedelig når vi hører om represalier overfor offentlig ansatte innen f.eks. eldreomsorgen, helsevesenet eller skoleverket, hvor man får kjeft av overordnede og vanskeligere arbeidsforhold fordi man har tillatt seg ikke å gi seg etter at man først har forsøkt internt, og så kanskje har gått til pressen, kanskje gått til overordnet myndighet, kanskje til og med gått til noen politikere og varslet. Da skal man kunne gjøre det, hvis det er god grunn. Selvsagt kan man ikke hevne seg på overordnede fordi man har fått en berettiget irettesettelse. Vi skal ha ordnede forhold. Men der hvor det er berettiget, skal man kunne si fra og ha ytringsfrihet uten å risikere represalier.




Det siste punket jeg vil nevne, var også komiteens leder innom. Jeg vil i likhet med henne be justisministeren bekrefte at han er innforstått med komiteens enstemmige merknader. Det har jo tidligere vært slik at når ombudsmannen bad om innsyn i den saken komitelederen nevnte, mente Justisdepartementet at slikt innsyn ikke skulle gis. Dette ble påpekt tidligere, og Sivilombudsmannen ble anmodet om å foreta en vurdering. På slutten av hans brev, som er vedlegg til innstillingen, skriver han:







«Jeg antar at det vil være unødvendig med noen endring av ombudsmannsloven § 7, dersom det fra Stortingets side gis uttrykk for at denne bestemmelsen også må gjelde for de interne dokumenter som Justisdepartementet har ment er unntatt fra ombudsmannens innsyn.»




Slik mening fra Stortinges side er uttrykt i komiteinnstillingen, hvor det står:







«Komiteen er enig i at bestemmelsen i ombudsmannsloven § 7 også må gjelde for de interne dokumenter som Justisdepartementet har ment er unntatt fra ombudsmannens innsyn. Komiteen slutter seg for øvrig til ombudsmannens vurderinger av at det på denne bakgrunn ikke vil være nødvendig med en endring av ombudsmannsloven § 7.»




En enstemmig komite har nå slått fast hvordan dette er å forstå. Og jeg går ut fra at justisministeren vil akseptere at nå har Stortinget med dette avklart situasjonen, slik at det ikke vil komme noen bemerkninger i fremtiden når Sivilombudsmannen eventuelt ber om innsyn i den type dokumenter han tidligere ikke fikk innsyn i. Nå er det slått fast av Stortinget at slikt innsyn skal gis.




 

(ordfører for saken): 

Riksrevisjonens årlige melding gir et meget godt uttrykk for Riksrevisjonens virksomhet i 2002. Riksrevisjonen får, etter komiteens oppfatning, en viktigere og viktigere rolle i forhold til å følge opp den virksomhet som forvaltningen utøver. Stadig tøffere krav til effektivitet i forvaltningen, pågående endringsprosesser samt at forvaltningen vokser i omfang og er i stadig endring, gjør at det er viktig at staten har et effektivt organ som kan gjøre en grundig kontroll med det arbeid som forvaltningen utfører. For Stortinget er det også viktig at Riksrevisjonen fører en effektiv kontroll med om forvaltningen følger opp Stortingets vedtak og forutsetninger.




Komiteen har også for øvrig til behandling ny lov og instruks for Riksrevisjonen, og vil senere komme grundig tilbake til mange prinsipielle spørsmål i forbindelse med hvorledes vi organiserer Riksrevisjonen i Norge.




Komiteen har gjennomgått Riksrevisjonens melding og viser til at det i 2002 ble oversendt sju forvaltningsprosjekter til Stortinget som Dokument nr. 3-saker. Tre forvaltningsprosjekter ble avsluttet etter foranalyse eller under hovedanalyse. Av de påbegynte prosjektene videreføres 31 i 2002. Oppfølgingen av ni forvaltningsrevisjoner som ble behandlet av Stortinget i 1999, ble omtalt i Dokument nr. 3:1 for 2002-2003, og to administrative rapporter er oversendt komiteen til orientering.




Vi viser også til at det i 2002 ble avgitt 276 avsluttende revisjonsbrev uten merknader, 90 med enkelte merknader, 36 med betydelige merknader og to med så vesentlige merknader at regnskapet ikke kunne godkjennes.




Selskapskontrollen, som Riksrevisjonen har innført, har omfattet 30 heleide og 33 deleide aksjeselskaper, seks statsforetak, åtte virksomheter organisert ved særskilt lov og 26 studentsamskipnader. Resultatet av kontrollen for regnskapsåret 2001 ble rapportert til Stortinget i Dokument nr. 3:2 for 2002-2003.




Komiteen har for øvrig merket seg med interesse orienteringen i kapitlet om forvaltningsrevisjon og vil bemerke at en økt grad av forvaltningsrevisjonsprosjekter er ønskelig. Vi er av den oppfatning at forvaltningsrevisjonsrapporter må være resultatorienterte. Det vil si at Riksrevisjonen konkret gjennomgår resultatene i tjenesteproduksjonen både med sikte på om de er i tråd med Stortingets forutsetninger og om resultatene for virksomheten er nådd på en slik måte at brukerne er tilfredse. I undersøkelser hvor brukertilfredshet står sentralt, kan brukerundersøkelser være et egnet virkemiddel for å få frem hvilket syn de brukere som er avhengige av tjenesten, har på den kvaliteten som tilbys. Lav brukertilfredshet i tjenesteproduksjonen rettet mot enkeltpersoner og bedrifter må innebære en endring hos det utførende organ.




Her vil jeg gjerne understreke at når vi snakker om brukerundersøkelser og tilfredshet, er det altså ikke resultatet av en eventuell avgjørelse i et forvaltningsorgan vi snakker om. At man har en sak gående i diskusjon med Tollvesenet, ligningsvesenet eller et annet offentlig organ, og man til slutt er misfornøyd med selve resultatet, betyr ingenting. Det er prosessen vi er opptatt av, at man fra både ligningsvesen og tollvesen får en rask, god og forsvarlig saksbehandling, får svar på sine spørsmål, og at man er tilfreds med den måten arbeidet gjøres på, og med fremgangen i arbeidet, altså ikke sluttresultatet. Man må kunne akseptere at man har en god saksbehandling selv om man får et negativt svar på sin forespørsel. Det er altså snakk om tilfredshet med hensyn til prosessen. Der mener vi det er fornuftig å kunne bruke brukerundersøkelser i forbindelse med Riksrevisjonens gjennomgang av effektiviteten og servicegraden i en del offentlige forvaltningsorganer og institusjoner. Vi ber også Riksrevisjonen ha et økt fokus på slike prosjekter i tiden som kommer.




Samtidig vil vi understreke at forvaltningsrevisjon med fordel også kan foretas av særlig vellykkede prosjekter for på den måten å gi viktige innspill til forvaltningen i dens videre arbeid. Vi ønsker altså ikke at revisjonen bare skal være negativ og påpeke feil, mangler og problemer, men den skal også kunne påpeke vellykkede resultater, slik at gode erfaringer fra en måte å arbeide på blir formidlet til andre organer og andre institusjoner. Vi skal av og til også kunne sette søkelyset på gode institusjoner og gode prosesser og ikke bli helt ensidig opptatt av det negative.




 Jeg vil først slutte meg til det Berit Brørby sa på slutten av sitt innlegg, om at det burde være unødvendig å gi en klar beskjed til Statsministerens kontor om ønsket om ensartethet mer enn en gang. Jeg går ut fra at det er siste gang det er nødvendig for oss å slå det fast. Jeg går ut fra at det også blir formidlet til de ansvarlige på SMK, slik at de nødvendige instrukser blir gitt om å få en ensartet måte i forhold til presentasjonen av forskriftene.




Jeg er også enig med Berit Brørby når det gjelder dette med dissenser, og behovet for en gjennomgang. Komiteen slår fast at den opprinnelige meningen med dissensadgangen var for at statsråder skulle unngå et eventuelt riksrettansvar den gangen det var måten nasjonalforsamlingen kunne bli kvitt en regjering på. Det er endret etter parlamentarismen, men dissensadgangen er der. Nå er det i aller høyeste grad, synes jeg, noe uklart under hvilke omstendigheter man kan ta dissenser, og hva virkningen av dissensene er.




Når man ser på den listen som er trykt som vedlegg til innstillingen, over hvor ofte det har vært dissenser i regjeringene etter annen verdenskrig, viser det seg at under ettpartiregjeringen til Gerhardsen fra 1945–1951 var det 14 dissenser. I Gerhardsens regjering fra 1955–1963 var det 13. I Bortens koalisjonsregjering var det 37 dissenser, og det var i mange bagatellmessige saker. Ellers har det vært veldig lite. I den senere tid har det ikke vært dissenser siden regjeringen Bratteli i 1973–1976, før koalisjonsregjeringene til statsminister Bondevik – først Sentrumsregjeringen, så Samarbeidsregjeringen. Så jeg slutter meg til ønsket fra Berit Brørby om å sette i gang et arbeid for å få vurdert disse spørsmålene for fremtiden. Jeg vil anmode stortingspresidenten om å ta det opp til drøftelse i Presidentskapet hvorledes, hvem og hvordan man kan sette søkelyset på det, for her er det forskjellige problemstillinger som vil være klart aktuelle.




Nå har vi altså hatt dissenser hvor også statsministeren var en av dem som dissenterte, uten å ta noen konsekvenser av det. La meg si det på en annen måte for å ta en teoretisk sak: Dersom flertallet i Regjeringen sender en melding til Stortinget i nær fremtid, som åpner for oljeboring i Barentshavet og utenfor Lofoten, men noen tar dissens, f.eks. olje- og energiminister Einar Steensnæs, vil jeg for min del si at da vil det være uakseptabelt om Steensnæs fortsatte. Det ville ikke kunne gå. Hvis det er slik at en oljeminister fraråder oljeboring og oljeleting, og så etterpå selv skulle ta ansvaret for gjennomføringen av noe han selv er så imot at han tar dissens, ville det skape så ugreie ansvarsforhold at det i seg selv ville være en umulighet. Hvis det skulle skje en ulykke, vil noen kunne hevde at dette kan jo ikke oljeministeren ta noe ansvar for, fordi han hadde dissentert i Regjeringen. Andre vil kunne hevde at kanskje han derved hadde sabotert litt av gjennomføringsarbeidet nettopp for å kunne få gleden av å si: Hva sa jeg?, når han henviser til sin dissens – altså helt uakseptable ansvarsforhold. Så det må i hvert fall etter min oppfatning kunne slås fast at der det er en statsråd som skal gjennomføre et stortingsvedtak, er det uakseptabelt at den statsråden som har ansvaret for gjennomføringen av stortingsvedtaket, skal kunne ha adgang til dissens når regjeringen beslutter saken, uten å gå av. Det er min oppfatning, men her har vi altså ingen klare spilleregler i vårt system. Det er klart at det er selsomt når et stort mindretall med statsministeren i spissen tar dissens i Regjeringen på viktige prinsipielle områder, uten å trekke noen konsekvenser.




På den annen side er det klart at adgangen til dissens må være der, særlig for koalisjonsregjeringer. Der vet man at det vil være ulike partier med sterke synspunkter på enkeltsaker, og det må være adgang til at det i spesielle saker blir en slags flertallsbeslutning i regjeringen. Men det er et behov for å se på når man skal kunne ta dissenser og hva konsekvensene skal være, om det skal være forskjell på om man selv er ansvarlig for gjennomføringen, eller om det er en helt annen statsråd i et helt annet departementet som ikke har noen tilknytning. Det tror jeg det kunne vært interessant at ble sett noe mer på, bl.a. av hensyn til alle medlemmer i regjeringen og potensielle medlemmer, slik at man vet spillereglene for det man blir med på.




