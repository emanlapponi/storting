(ordfører for saken): Det er en samlet kontroll- og konstitusjonskomite som ser positivt på den måten Riksrevisjonen presenterer sine aktiviteter på for 2007, med faglige innspill strukturert på en klar og balansert måte. 




En samlet komite understreker og fokuserer på Riksrevisjonens rammevilkår som gjennom revisjon, kontroll og veiledning skal bidra til at statens inntekter blir innbetalt som forutsatt, og at statens midler og verdier blir brukt og forvaltet på en økonomisk forsvarlig måte og i samsvar med Stortingets vedtak og forutsetninger. 




Komiteen registrerer at Riksrevisjonen nok en gang tar opp gjentatte brudd på regelverket for offentlige anskaffelser i de fleste departementer og etater når det gjelder konkurranse og likebehandling. Vi ser positivt på at Riksrevisjonen antar at økt bruk av e-handel vil gi bedre, enklere og sikrere innkjøp i det offentlige, kombinert med de nye inngåtte rammebetingelser av e-handelssekretariatet i 2007. Disse nye verktøyene vil, slik komiteen tolker Riksrevisjonens syn, føre til bedre etterprøving av alle ledd i innkjøpsprosessen, som igjen vil være med på å hindre mulig korrupsjon. Også kompetansetiltak for de ansvarlige i innkjøp vil sikre bedre etterlevelse av anbudsreglementet, noe komiteen har merket seg. 




Det er vel også grunn til å håpe at den offentlige debatt om bruk av konsulenter og innkjøp av konsulenttjenester vil forsterke oppmerksomheten rundt om i direktorater og departementer om å følge anskaffelsesreglementene for å hindre at statsrådene blir satt i et noe dårlig lys i den offentlige opinion. 




I Innst. S. nr. 195 for 2005-2006 om Riksrevisjonens melding om virksomheten hadde en enstemmig komite en merknad om at man ser 







«behovet for at det offentlige i sine viktigste og største kontrakter med private aktører i avtaleteksten bygger inn Riksrevisjonens adgang til innsyn, samt adgang til å kunne stille konkrete spørsmål i spesielle saker via de respektive private selskapers valgte revisor». 




Komiteen er meget positiv til at dette blir fulgt opp av Fornyings- og administrasjonsdepartementet, som har startet arbeidet med en lovregulering. Men Fremskrittspartiets medlemmer i komiteen mener at det til å begynne med hadde vært tilstrekkelig å få nye vedtekter/rundskriv for alle offentlige innkjøp, som kunne inneholde et standard kontraktspunkt som gir Riksrevisjonen nødvendig innsynsrett etter behov hos private aktører via deres valgte revisor. Hvis dette imidlertid ikke hadde ført frem, er Fremskrittspartiets medlemmer enige om at en lovendring ville være veien å gå. Man kunne kanskje prøvd seg på en noe lempeligere måte med én gang. Det har jo vist seg i den senere tid at det er vanskelig for mange å holde oversikt over alle lover og regler som gjelder for samfunnet, og kanskje noen veiledende standard kontraktspunkter hadde vært bedre. Men det er en samlet komite som er positiv til at merknaden er fulgt opp. 




Komiteen har også synspunkter på Riksrevisjonens vurdering og behandling av Pensjonsfondet. Flertallet er fornøyd med at dette i dag rapporteres i et separat dokument til Stortinget, med de analyser og den rapportering som Finansdepartementet i dag foretar av risiko og avkastning. Mindretallet, Fremskrittspartiets medlemmer, er imidlertid av den oppfatning at Riksrevisjonen burde gjennomføre en årlig revisjon av statens internasjonale plasseringer av inntekter fra olje- og gassproduksjonen, som også skulle inneholde nødvendige analyser, statistikk og risikoprofil - altså et noe mer detaljert mandat for Riksrevisjonen. Jeg tillater meg å ta opp det forslaget som er inntatt på side 6 i innstillingen. 




La meg også nevne at komiteen har merket seg det høye aktivitetsnivået Riksrevisjonen nå kan vise til, hvor rapporteringen til Stortinget i 2007 utgjorde hele 16 omfattende forvaltningsrevisjonsrapporter, mens 30 forvaltningsrevisjoner var påbegynt og videreføres i 2008. Det er altså et betydelig aktivitetsnivå i Riksrevisjonen, i tråd med fattede vedtak og anbefalinger som Stortinget tidligere har kommet med.




Til slutt vil jeg nevne at komiteen stiller seg positiv til Riksrevisjonen, som nyter stor respekt og har et godt omdømme. Men når det gjelder bemanningssituasjonen, vil vi at nødvendige tiltak gjennomføres for å beholde seniorene i Riksrevisjonen. En samlet komite mener at det i dagens arbeidsmarked er viktig at man beholder også seniorene. Selv når det er mangel på arbeidskraft, må Riksrevisjonen vurdere de nødvendige tiltak slik at man beholder den høye kompetanse som er bygget opp gjennom deres mange års arbeid i Riksrevisjonen.




