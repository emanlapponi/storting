 

(ordfører for saken):

Det er en samlet komite som går inn for å avvise forslaget fra Gunnar Halvorsen om endring av Grunnloven § 59, som gjelder tildeling av distriktsmandat. Det fremsatte forslaget ville innebære at det ville kreve minst 4 pst. av avgitte stemmer på landsbasis for å få et distriktsmandat som en liste har fått ved deltakelse i kanskje bare ett fylke, basert på kanskje bare innsamlede underskrifter for å levere listen. Dette ville i tilfelle bety at en representant som får tilstrekkelig antall stemmer i et fylke til å få mandat, ikke skulle ha rett til sete i Stortinget på vegne av sitt fylke fordi den listen eller det partiet som han eller hun stilte til valg på i det fylket, ikke fikk tilstrekkelig støtte i landet for øvrig, eller fordi partiet kanskje ikke stiller liste i mange fylker.




Komiteen står samlet om at vi synes dette ville være urimelig, og at det fortsatt bør være slik at man skal kunne bli innvalgt i Stortinget fra et fylke uten at man representerer et parti eller en liste som på landsbasis må ha 4 pst. Den sperregrensen vi har, gjelder utjevningsmandater og ikke fylkesmandater. Det er altså en samlet komite som finner en slik foreslått bestemmelse urimelig og anbefaler at forslaget ikke bifalles.




