 Dette er en enstemmig innstilling fra Presidentskapet. Basert på en henvendelse fra Justisdepartementet og Regjeringen foreslås det oppnevnt et Billighetserstatningsutvalg II til å behandle den økte mengden saker, som følge av tidligere vedtak i Stortinget om nye erstatningsordninger som vil kunne være av midlertidig karakter.




Presidentskapet vil samtidig gi uttrykk for at det vil gjennomgå ordningen med billighetserstatning, fordi det kan være på sin plass å vurdere om det er korrekt med et utvalg som har en sammensetning fastsatt av Stortinget, som regel med noen stortingsrepresentanter, samtidig som sekretariatet er en del av departementet og kravet til lederen er domskompetanse. De tre statsmakter går i realiteten sammen i denne ordningen. Det kan muligens være noen betenkeligheter ved det. Presidentskapet vil i løpet av denne perioden gå gjennom denne ordningen, selvsagt i kontakt med Regjeringen, for å se om det bør gjøres endringer i en permanent ordning av denne karakter, uten det samarbeidet mellom de ulike statsmakter som nå foregår.




Det er en enstemmig innstilling fra Presidentskapet, men vi varsler at vi vil se på organiseringen av denne ordningen i løpet av perioden.




