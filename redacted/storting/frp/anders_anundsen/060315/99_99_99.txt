  Jeg takker statsråden for et godt
og utfyllende svar om en veldig viktig og vanskelig
problemstilling. Jeg er glad for at statsråden vil komme
tilbake til denne problemstillingen etter at direktoratet
har laget rapporten.

Samtidig er vi kjent med at den norske
skolen er blant verdens mest integrerte skoler. Vi har veldig få spesialskoletilbud
med spesielt tilrettelagt undervisning for elevgrupper
med spesielle behov, bl.a. elever med adferdsvansker, ADHD, konsentrasjonsutfordringer
osv.

De rapportene og tilbakemeldingene som statsråden viser
til i svaret sitt, både fra Elevinspektørene,
PISA og TIMSS, viser at tilstanden i norsk skole er veldig alvorlig.

Da er spørsmålet til statsråden:
Vil statsråden vurdere muligheten for å etablere
spesielle tilbud utenfor den ordinære skolen for elever
som har særskilt store utfordringer
i den ordinære skoledagen?

