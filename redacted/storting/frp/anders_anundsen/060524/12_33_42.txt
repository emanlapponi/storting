 Jeg mener det fremkommer veldig klart
av spørsmålsstillingen at det er 2007-budsjettet
disse 900 mill. kr ville hatt virkning for, og ikke inneværende år.
Det har statsråden selvfølgelig rett i, og det
fremkommer også i spørsmålet.

Denne gaveforsterkningsordningen som statsråden
synes er veldig god, er veldig god. Den er et viktig bidrag for å sikre
at private skal gi enda mer til langsiktig forskning.
Derfor ønsker jeg å få statsrådens
garanti for at gaveforsterkningsordningen vil bli prolongert også i
det budsjettet som kommer til høsten.

Jeg vil også gjerne få en
presisering av svaret når det gjelder at forskningsbudsjettet ikke
skal reduseres. Vi vet at kunnskapsstatsråden også har
ansvaret for barnehager og skal kjempe for midler til å dekke
Barnehageløftet for å redde sin partileder fra
avgang. Ser statsråden det av den grunn som en vanskelig
oppgave å kjempe for mer penger til forskning? For man
må ha 100 mill. kr mer til forskning i 2007-budsjettet
enn i årets budsjett hvis man ikke skal
redusere den totale forskningssatsingen utover den reduksjonen som
det nå legges opp til av statsråden.

