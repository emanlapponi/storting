 Jeg vil takke for svaret, men jeg er litt forundret
over det. Denne regjeringen fjernet 25 milliarder kr fra Forskningsfondet
i forhold til Bondevik-regjeringens forslag. De 25 milliarder kr
ville utgjort opp mot 900 mill. kr mer til forskning, hvilket ville
medført at det offentlige hadde klart å oppfylle
1 pst.-målsettingen sin i BNP.

Det som gjør meg enda mer
forundret er at statsråden sier at årsaken
til at man kan omdisponere disse midlene, er at vi ikke
har fått igangsatt tilstrekkelig forskningsvirksomhet.
Det er nok riktig, men også litt feil, fordi
disse bevilgningene på 100 mill. kr var fordelte midler
til konkrete prosjekter. Betyr dette at statsråden kan
garantere at de 100 mill. kr som i dag blir omdisponert fra den
langsiktige grunnforskningen til å forsterke gaveforsterkningsordningen,
kommer på plass i budsjettet for 2007, slik at en ikke får
en reell nedgang i forskningsbudsjettet for 2007?

