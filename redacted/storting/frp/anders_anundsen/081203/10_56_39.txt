 Voksenopplæringsreformen var i sin tid de gode intensjoners reform og skulle gi
                  voksne rettigheter som de tidligere ikke hadde. Riksrevisjonens undersøkelser
                  viser med klarhet at det hjelper lite bare å lovfeste en rettighet, dersom en ikke
                  følger opp med strukturelle endringer som gjør det mulig å implementere disse gode
                  intensjonene i kommunene og i fylkeskommunene. 

Jeg tror nok en del kommuner og fylkeskommuner da lovforslagene ble vedtatt,
                  tenkte seg nøye om med hensyn til hvordan dette ville slå ut på deres budsjetter,
                  og hvordan de skulle klare å finansiere dette nye tilbudet. Selv om bruken av
                  voksenopplæring har blitt langt mindre enn det en i utgangspunktet hadde forestilt
                  seg, henger antakelig de to forholdene sammen. En kommune og en fylkeskommune som
                  ser at den høyst sannsynlig ikke får kompensert økonomisk for de utgiftene denne
                  reformen vil medføre, vil heller ikke løpe rundt og markedsføre tilbudet spesielt
                  godt. Derfor er jeg litt overrasket over at ingen av de tidligere talerne har
                  nevnt finansieringssituasjonen. Det er riktig at både tilbud og informasjon om
                  tilbud er helt avgjørende for at retten skal være reell, men det må også
                  finansieringspakker til, og Fremskrittspartiet mener at denne typen opplæring bør
                  finansieres gjennom en stykkprisordning, slik at fylkeskommuner og kommuner ikke
                  blir økonomisk skadelidende for å gjøre en god jobb. Riksrevisjonens undersøkelser
                  viser nettopp at kommunene og fylkeskommunene ikke har gjort en tilstrekkelig god
                  jobb for å implementere de gode intensjonene i reformen. 

Derfor vil jeg på det sterkeste i dette korte innlegget oppfordre statsråden til,
                  når meldingen om voksenopplæringsreformen kommer, også å vurdere de finansielle
                  sidene ved voksenopplæringsreformen og en modell for finansiering som gjør at en
                  kan stimulere kommunene til å utvide og forbedre voksenopplæringstilbudet, gi
                  informasjon og på den måten bidra til at voksnes rett til grunnopplæring blir
                  reell. 

