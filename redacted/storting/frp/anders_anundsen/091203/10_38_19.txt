 Den 7. oktober 2009 vedtok Stortinget enstemmig å bifalle fullmaktskomiteens tilrådning
            i Innst. 1 S for 2009–2010 om å godkjenne alle valgte representanters fullmakter. Derfor
            kan det fremstå som noe underlig at vi på dette tidspunktet behandler en klage, men
            årsaken er altså at klagen er for sent innsendt fra Ski kommune. 

Klagen gjelder en velger som var forhåndsavkrysset, da velgeren ville stemme til
            stortingsvalget på valgdagen. Velgeren mener selv at han kun hadde stemt til
            sametingsvalget, ikke til stortingsvalget. Velgeren leverte stemmen sin, og den er
            protokollert som forkastet og videresendt til Fylkesvalgstyret sammen med øvrig
            valgmateriell. 

Riksvalgstyret har vedtatt at klagen ikke tas til følge, og komiteen har ingen
            merknader til Riksvalgstyrets avgjørelse. 

Komiteen har imidlertid i merknads form presisert viktigheten av at departementet
            følger opp overfor kommunene, slik at en for fremtiden ikke opplever at klager blir
            liggende for lenge i kommunen. Det vil i praksis gjøre klagebehandlingen lite relevant. 

Komiteens innstilling er altså at avgjørelsen fra Riksvalgstyret vedlegges protokollen.
          

