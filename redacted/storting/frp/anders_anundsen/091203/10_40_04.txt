 (komiteens leder): Kontroll- og konstitusjonskomiteen behandler i budsjettsammenheng Det kongelige hus, Stortinget, Ombudsmannen for Forsvaret, Stortingets ombudsmann for forvaltningen – eller Sivilombudsmannen – Stortingets kontrollutvalg for etterretnings-, overvåkings- og sikkerhetstjeneste – EOS-utvalget – og Riksrevisjonen. 




For 2010 er det ikke foreslått vesentlige endringer i apanasjen til den kongelige familie, med unntak av en viss økning for kronprinsparet på grunn av nye kalkyler for kostnader forbundet med vedlikehold av Skaugum og behovet for en viss styrking av staben der. 




Stortingets samlede ramme er uendret i innstillingen. Stortinget vedtok imidlertid endringer i retningslinjene for tildeling av partigruppestøttene ved behandling av Innst. 36 S for 2009–2010, noe som medførte merutgifter på kap. 41, post 70, tilsvarende 1 015 000 kr. Vedtaket ble fattet før finanskomiteen avgav sin budsjettinnstilling, men endringen ble ikke tatt hensyn til i finansinnstillingen. På bakgrunn av regelendringen samlet kontroll- og konstitusjonskomiteen seg om å foreslå å dekke inn merutgiften på kap. 41, post 70 ved en tilsvarende reduksjon på kap. 41, post 45, Større utstyrsanskaffelser og vedlikehold. 




Komiteen har også merket seg at Stortingets budsjett samlet de siste ti årene har økt med nærmere 90 pst., og denne veksten må ses i sammenheng med budsjettforslaget for 2010 som gir en moderat økning i bevilgningen, sammenliknet med 2009. 




Budsjettet for Ombudsmannsnemnda for Forsvaret øker noe i forhold til budsjett for 2009 på grunn av arbeid med fornyelse og oppgradering av elektronisk sikringsutstyr og en del forbedringer av den fysiske sikringen av lokalene til Ombudsmannsnemnda for Forsvaret. 




Stortingets ombudsmann for forvaltningen har stor pågang av klagesaker fra borgerne. Sivilombudsmannens hovedoppgave er å føre kontroll med at det ikke blir begått urett eller feil mot rikets borgere av den offentlige forvaltningen. Det er også viktig at Sivilombudsmannen opprettholder et høyt nivå når det gjelder utadrettet virksomhet. Bevilgningen til Sivilombudsmannen er således økt noe, i hovedsak for å sikre Sivilombudsmannen tilstrekkelige ressurser til å foreta kontroll, oppfølging, tilrettelegging og utadrettet virksomhet. 




Stortingets kontrollutvalg for etterretnings-, overvåkings- og sikkerhetstjeneste har et vidt arbeidsfelt og kontrollerer både den sivile og den militære etterretnings- og sikkerhetstjenesten. EOS-utvalget må bytte ut det meste av sitt graderte dataanlegg og deler av det ugraderte dataanlegget. 




Samtidig har komiteen merket seg at EOS-utvalget over tid vil ha behov for å styrke sin stab, først og fremst for å sikre kompetansen i forhold til nye teknologiske utfordringer. 




Bevilgningene til Riksrevisjonen er foreslått økt med 26,3 mill. kr i forhold til budsjett for 2009. Riksrevisjonen har en viktig rolle som Stortingets kontrollorgan. Riksrevisjonens rapporter er viktige for Stortingets oppfølging av kontrollansvaret overfor den utøvende myndighet. 




Komiteens innstilling er enstemmig, men både Høyre og Fremskrittspartiet har særmerknader. 




Fremskrittspartiet viser til finansinnstillingen, hvor det ble foreslått kutt i bevilgningene til partigruppestøtte med 30 mill. kr, samt at Fremskrittspartiet var mot den regelendringen som Stortinget vedtok ved behandlingen av Innst. 36 S for 2009–2010. 




Høyre har på sin side vist til finansinnstillingen hvor partiet foreslår å redusere offentlig administrasjon og byråkrati, bl.a. med et kutt på 20 mill. kr i Riksrevisjonens budsjett. 




I den grad det er behov for ytterligere kommentarer eller begrunnelser, antar jeg at de respektive partier selv gjør rede for sine synspunkter. Utover disse merknader er altså innstillingen fra komiteen enstemmig og med dette lagt frem. 




