 (komiteens leder): Det pleier ikke å være en stor sak når Stortinget behandler statsrådets protokoller, men det er omfattende forarbeider som ligger til grunn for den jobben som gjøres hvor komiteens medlemmer går gjennom statsrådets protokoller, i denne omgang for tidsrommet 1. juli til 31. desember 2011. Det er omfattende, men heldigvis er det sjelden vi finner noe særlig å klage på.


Jeg skal gå veldig fort gjennom dette. Komiteen har merket seg at det ikke har vært noen dissenser i det halvåret som vi har behandlet, og vi har heller ikke hatt noen merknader til behandlingen av benådningssaker i dette halvåret. Vi har heller ikke hatt merknader til forskrifter som er fastsatt eller opphevet i statsråd i det halvåret – men vi behandlet statsrådets protokoller for halvåret før, altså det første halvåret av 2011. Da hadde vi bedt om en gjennomgang fra Stortingets utredningsseksjon, knyttet til en forskrift av 24. juni om informasjonssikkerhet ved elektronisk tilgang til helseopplysninger i behandlingsrettede helseregistre, med det korte navnet helseinformasjonssikkerhetsforskriften. Der hadde Utredningsseksjonen en del merknader som vi sendte til departementet for uttalelse, og vi fikk da ikke behandlet den gjennomgangen da vi behandlet statsrådsprotokollene for første halvår 2011. Derfor er det i innstillingen denne gangen – som varslet fra Stortingets talerstol under den forrige behandlingen – tatt inn noen avsnitt om det.


Det er i korte trekk en diskusjon om hvorvidt unntakshjemmelen i forskriften er så vid at den i realiteten ikke har noen særlig begrensning. Når det gjelder dette, har komiteen delt seg i to, og jeg skal kort gjøre rede for flertallets syn og mindretallets syn, og så får heller regjeringspartiene vurdere om det er behov for å si noe mer.


Utgangspunktet er at flertallet – medlemmene fra Fremskrittspartiet, Høyre, Kristelig Folkeparti og Venstre – har merket seg uttalelsen fra Stortingets utredningsseksjon og mener at Helse- og omsorgsdepartementet burde ha sørget for at dispensasjonshjemmelen ble utformet på en måte som i større grad klargjorde vilkårene for å kunne gjøre unntak fra forskriften. Unntaksbestemmelsen skulle altså være mindre generell.


Regjeringspartiene – Arbeiderpartiet, SV og Senterpartiet – viser til svaret fra statsråd Anne-Grete Strøm-Erichsen og sier seg tilfreds med at alle virksomheter som har tatt i bruk behandlingsrettede helseregistre, må få oversikt over alle de informasjonssystemene de har tatt i bruk, og vurdere sikkerheten opp mot forskriftens svar. Derfor legger de til grunn at statsrådens svar er tilfredsstillende.


Det er i grunnen den eneste uenigheten i komiteen i denne saken, og den er vel ikke så veldig stor.


Til slutt en kort kommentar om komiteens gjennomgang av embetsutnevnelser. Der har komiteen heller ingen andre merknader enn at vi nok en gang opplever at ett departement, nok en gang Nærings- og handelsdepartementet, ikke overleverer utvidede søkerlister til Stortinget. Det må de gjøre, og jeg legger til grunn at justisministeren, som er her på vegne av regjeringen, tar med seg den beskjeden til sine kolleger. De øvrige departementene har nå blitt veldig flinke til dette.


