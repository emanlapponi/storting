  Jeg takker statsråden for svaret,
men jeg er noe forundret over det. Statsråden sier at det
er et prinsipielt skille mellom barnehage og skole, fordi
det ene er frivillig og det andre er obligatorisk.

Jeg trodde at videregående
opplæring fortsatt er frivillig. Det betyr at det prinsipielle
skillet statsråden her gir uttrykk for når det
gjelder videregående skole, ikke
har noen betydning. Og det betyr at jeg i grunnen ikke
har fått noe godt svar på mitt spørsmål,
hva som er årsaken til at det private skoletilbudet, på den
ene siden, fordømmes, mens det private barnehagetilbudet,
på den annen side, blir veldig oppskrytt – særlig
i et bilde hvor barnehagepolitikken er lagt inn under Kunnskapsdepartementet,
nettopp fordi den skal ses på som en del av det
totale, pedagogiske opplegget.

Oppfølgingsspørsmålet
blir altså: Er det feil at videregående
opplæring er frivillig? Hvis statsråden er enig
i at den er frivillig, vil da det lovforslaget han vil fremme for Stortinget, ikke
omfatte friskoler på videregående nivå?

