 Etter hva jeg
har forstått, er det flere kommuner som mener at tiden har vært
for kort, og at det tar tid å gjennomføre disse endringene.
Det er ganske naturlig. De som har en viss erfaring fra skoleverket, ser
at å legge om og endre tar tid, det tar tid å høste erfaringer.
Derfor synes jeg ikke statsråden svarte så veldig godt på
spørsmålet - for da denne ordningen ble innført, ble
den innført med brask og bram. Dette skulle være et forsøk
som virkelig skulle sette fokus på hvordan en kunne bedre skolehverdagen
for elever gjennom en utvidet skoledag, med de tiltakene i forhold til fysisk
aktivitet, mat etc. som i tillegg skulle ligge der. 

Nå ser
vi at statsråden ikke engang vil svare på om han mener ett år
er tilstrekkelig. Er dette et godt nok grunnlag for en skikkelig evaluering,
sånn at vi kan dra nytte av erfaringene fra denne typen forsøk?
Denne typen forsøk er viktig hvis vi skal klare å forbedre
skolen, og det er det et stort behov for. Jeg vil derfor utfordre statsråden
på nytt: Mener statsråden at ett års erfaring med denne
forsøksordningen er tilstrekkelig for å dra nytte av disse
erfaringene? 

