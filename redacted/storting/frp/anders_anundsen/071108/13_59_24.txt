 Jeg vil i all hovedsak slutte meg til det saksordføreren uttrykte på en glitrende måte.




Dette er på mange måter en gladsak, for den viser at Regjeringen tar inn over seg at den ekstraordinære kostnadsveksten i byggesektoren vil medføre at en del av de prosjektene innenfor UH-sektoren som blir langt dyrere enn først planlagt, trenger tilleggsbevilgninger.




Det er mange offentlige bygg som er i tilsvarende situasjon. Det som statsråden her foreslår, er egentlig i tråd med det som Regjeringen også foreslo og som også fikk tilslutning fra et enstemmig storting når det gjaldt Halden fengsel. Dette er en utvikling som er veldig positiv, og jeg er glad for at en samlet opposisjon også sier at de vil vurdere hvorvidt dette skal være et prinsipp som legges til grunn for andre bygg i sektoren som har tilsvarende utfordringer.




Jeg har et eksempel fra mitt eget fylke, Vestfold, hvor Høgskolen i Vestfold har blitt vedtatt sammenslått, men på grunn av den ekstraordinære kostnadsutviklingen står prosjektet i fare fordi man ikke har fått bekreftet tilleggsbevilgninger i størrelsesordenen 41 mill. kr.




Det er selvfølgelig hjelp i at Fremskrittspartiet legger inn 41 mill. kr til Høgskolen i Vestfold i sitt alternative budsjett, men det ville vært mer hjelp i om regjeringspartiene hadde vært med på å vurdere hvorvidt dette er et prinsipp som man skal legge til grunn også for øvrige bygg, og ikke bare informatikkbygget ved Universitetet i Oslo. Jeg håper regjeringspartiene bidrar til en slik avklaring veldig raskt, særlig for de byggeprosjektene som står og venter og bare trenger denne ene beslutningen for å komme i gang. Det er viktige bygg. Det er bygg som det i stor grad har vært kjempet for lokalt i lang tid, så det er en nødvendig avklaring. Sånn sett er Fremskrittspartiet glad for innstillingen i denne saken, men vi håper også at vi får en mer helhetlig vurdering fra Regjeringens side.




