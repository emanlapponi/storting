 Jeg vil takke for svaret nok en gang. Jeg er ikke spesielt glad for
innholdet, og jeg synes det er underlig at man fra Regjeringens side prioriterer
mastergradsstudenter og delgradsstudenter, mens bachelorgradsstudenter som
vil ta en hel grad i utlandet, skal prioriteres bort. Det er også
i strid med det departementet tidligere har sagt om bl.a. en strategi de
har gjennomført i samarbeid med den amerikanske ambassaden, hvor
man har jobbet aktivt for å bidra til å øke utvekslingen
mellom USA og Norge. Da er det såkalte «freshman year»
en av de problemstillingene som departementet tidligere har vært tydelig
på at de vil bidra til å løse for studentene. Og det
er en enkel måte å løse det på, og det er å
gi finansiering for «freshman year». 

Jeg forstår
at denne statsråden har en annen holdning enn hennes forgjenger. Jeg
vil gjerne be statsråden utdype hvorvidt departementet nå har
snudd, slik at man ikke skal bidra til å finansiere «freshman
year». 

