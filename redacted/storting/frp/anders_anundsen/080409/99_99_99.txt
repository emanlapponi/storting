 Jeg vil takke for svaret. Svaret var mye
mer omfangsrikt enn det spørsmålet var, fordi dette spørsmålet
dreier seg om gradsstudenter/helgradsstudenter i utlandet. 

For noen
er finansieringsordningen god, for andre er den det ikke. De studentene
som særlig faller utenfor dette gode finansieringssystemet som statsråden
skryter av, er f.eks. de studentene som ønsker å ta en bachelorutdanning
som i noen land har et fireårig løp istedenfor et treårig,
som det vanligvis er i Norge. Det er en rekke land som har et fireårig
løp. Da er ordningen slik at de ikke får støtte til
fire, men tre år av dette utdanningsløpet. Denne regjeringen
har hevdet at det har vært viktig å sørge for at flere
studenter skal få lov til å ta helgradsstudier i utlandet. Da
synes jeg det er underlig at man skryter av en ordning som vitterlig ikke
er god nok. 

Min direkte utfordring til statsråden vil være:
Vil statsråden nå sørge for at studenter som vil ta fireårig
bachelor i utlandet, får det finansiert? 

 Jeg vil takke statsråden for et meget
godt og konstruktivt svar. Jeg er selvfølgelig klar over hva Stortinget
har vedtatt, men det er ikke bestandig Stortingets vedtak i praksis vil
føre til forbedringer for dem vedtakene gjelder. Derfor er jeg veldig
glad for at statsråden vil iverksette en rask evaluering. Det har
kommet mange innspill, og ett av innspillene har kommet i et åpent
brev fra elevrådet ved Sunndal Ungdomsskole der det heter: 

«Det er vanskelig å skrive to stiler på en dag. (…)
Det er vanskelig å omstille seg fra hovedmål til sidemål
og omvendt, og det hele resulterer i en «smørjetekst»
som er skrevet på en blanding av to forskjellige skriftspråk.
(…) Tekstene blir dårlige og mindre sammenhengende.»

Det at statsråden nå iverksetter en rask
evaluering, er en stor fordel. Betyr det at statsråden deler min bekymring
for språklig sammenblanding med en felles eksamensdag? 

