 Jeg synes det er interessant å merke seg hvordan SVs stortingsrepresentanter kommuniserer med SVs statsråder gjennom interpellasjoner i denne sal. Men tatt i betraktning at hjem–skole-samarbeid nær sagt ikke nevnes i SVs partiprogram, forstår jeg SV-representantens behov for avklaring fra SV-statsråden.




Jeg vil likevel takke interpellanten for å ha tatt opp et spørsmål som Fremskrittspartiet har kjempet for oppmerksomhet om i mange år. Og takken kommer til tross for at SV gjennom de samme årene har stemt ned Fremskrittspartiets forslag i Stortinget for å styrke hjem–skole-samarbeidet.




Jeg er helt enig med interpellanten i at det er viktig at samarbeidet mellom hjem og skole utvikles på en positiv måte, og at foreldrene blir sett på som en ressurs i stedet for som en plage. Dessverre er det nok blitt slik at en ved enkelte skoler opplever kravstore foreldre som en plage, og at en egentlig er mest glad for de foreldrene som nesten ikke lar høre fra seg. Imidlertid er det en utfordring som interpellanten peker på, at de fraværende foreldrene ofte påvirker barnas prestasjoner i negativ retning. I den sammenheng er det viktig at Stortinget støtter opp om de tiltak som allerede er gjennomført for å øke foreldrenes bevissthet knyttet til barnas skolegang.




Foreldreutvalget for grunnskolen er et viktig tiltak. Dessverre har FUG altfor få ressurser til å møte den økende pågangen fra de engasjerte foreldrene. En idé statsråden kan ta med seg, er med andre ord å styrke FUGs arbeid overfor foreldrene og utvide FUGs mandat. Aktive Foreldre er en annen organisasjon som har til formål å hjelpe foreldrene til bedre å forstå hvilke rettigheter de har overfor barnas skole, hvilke rettigheter de har til påvirkning og innflytelse, og hvordan de best kan hjelpe barna sine gjennom en krevende skolegang. Denne organisasjonen får ikke en eneste krone i offentlig støtte, så en annen idé statsråden kan ta med seg, er å hjelpe Aktive Foreldre med noen kroner i driftsstøtte, som Fremskrittspartiet foreslo i forbindelse med budsjettet for 2006.




Ellers viser det seg at brukerstyrer er en svært god idé i forhold til å engasjere foreldrene i barnas skolegang. Evalueringen av et forsøksprosjekt med brukerstyrer i Larvik viser en utelukkende positiv resultatliste, og jeg vil presisere: utelukkende positive resultater. Prosjektet stoppes nå av fylkesmannen i Vestfold fordi forsøksvirksomheten skal begrenses. Et meget vellykket prosjekt blir altså lagt i grus på grunn av begrensningene i opplæringsloven og statens nylig påtatte forsøksvegring. Et tredje råd til statsråden vil således være å endre opplæringsloven, slik at brukerstyrer med foreldreflertall tillates.




Skal vi legge til rette for samarbeid mellom skole og hjem, må premissene for samarbeidet endres. Skolene som har tatt foreldresamarbeid på alvor, kan vise til svært mange positive resultater, mens andre skoler fortsatt vegrer seg mot foreldreengasjement.




Den problemstillingen interpellanten tar opp, er altfor viktig til at den skal ende med flotte ord og lite handling. Jeg håper derfor statsråden kan vise til konkrete tiltak i løpet av høstsesjonen i den varslede meldingen, som kan bidra til konkrete og praktiske resultater.




