 Jeg vil først berømme interpellanten for å fokusere på en veldig viktig problemstilling. Jeg må innrømme at jeg står her med en litt ambivalent følelse. På den ene side viser denne saken hvor viktig det har vært med NOKUT, og hvor viktig jobb NOKUT faktisk gjør for å avklare den faktiske kvaliteten på den høyere utdanningen i Norge. Det er på den annen side bemerkelsesverdig at vi i Norge er i en situasjon hvor bare 3 av 33 studietilbud innenfor sykepleierutdanningen tilfredsstiller kravene til ny akkreditering etter kvalitetsgjennomgangen.




Resultatene er skuffende og – må jeg innrømme for egen del – ganske overraskende. Det kan nok være at det i alle fall fra min side har vært høyere forventninger til den utdanningen vi har av sykepleiere i Norge, enn det det da tydeligvis har vært grunn til å ha.




Det er åpenbart at det først og fremst er et ansvar for den enkelte institusjon å ivareta kvaliteten på utdanningen på en tilfredsstillende måte. Men når så mange institusjoner og studietilbud ender på den gale siden av akkrediteringsstreken, ja, så kan det også være at vi står overfor en aldri så liten systemfeil. I alle fall står vi overfor en stor utfordring i forhold til å sikre at den videre utdanningen av sykepleiere ikke stopper opp, hvilket vil ha store konsekvenser.




Statsråden har selv vært inne på at Regjeringen har som målsetting å ha 10 000 nye stillinger i eldreomsorgen. Det er helt åpenbart en sammenheng mellom den utdanningen vi gir kommende sykepleiere, og hvilke muligheter vi har for å oppfylle kravene og forventningene til en bedre eldreomsorg.




I tillegg viser dette hvilken kompetansesituasjon vi er i i forhold til dem som allerede er i pleie- og omsorgssektoren. Dette kan også ha konsekvenser for denne utdanningens anseelse, ikke bare i Norge, men langt utenfor våre grenser. Ikke minst kan det ha konsekvenser for den framtidige rekrutteringen av studenter til dette studiet.




Jeg synes for så vidt debatten i dag har vist at det er stor enighet mellom Regjeringen og opposisjonen om at dette må gis økt oppmerksomhet. Jeg har tillit til at statsråden vil følge saken opp. Jeg er fornøyd med statsrådens tilnærming, ved at han her er rimelig åpen i forhold til virkemiddelbruken for å dra dette i land.




Så gjenstår det da for en gangs skyld å ønske statsråden lykke til i å oppnå den viktige målsettingen for sykepleierutdanningen i Norge.




