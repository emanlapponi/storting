 Ordføreren i denne saken, Rolf Reikvam, sa i forrige sak at debatten i den saken
                  ikke dreide seg mye om det som var hovedopplegget i stortingsmeldingen. Det kan
                  han i grunnen si om flertallets forhold til denne innstillingen også, for det
                  dreier seg ikke mye om det saken faktisk handler om. 

Det er tre hovedårsaker til at komitéflertallet ikke vil bifalle forslaget fra
                  Fremskrittspartiet. Det ene er at det er et grunnleggende prinsipp at partene i
                  arbeidslivet inngår avtale om lønn. Det andre er at partene ikke har initiert noen
                  nye forhandlinger eller noe ønske om nye forhandlinger. Det tredje er at en ikke
                  politisk skal overprøve et velfungerende forhandlingssystem. 

Dette er ikke engang i randsonen av det som er forslagets prinsipielle
                  utgangspunkt. Forslagets prinsipielle utgangspunkt dreier seg om det som skjedde
                  på maleriet bak her: Grunnloven i 1814 og maktfordelingsprinsippet som der ble
                  nedfelt. Den dømmende makts uavhengighet er der et helt grunnleggende prinsipp, og
                  det skal være uavhengighet mellom den lovgivende, utøvende og dømmende makt. I dag
                  utnevnes dommere og embetsmenn av Regjeringen. De samme embetsmenn får sin lønn
                  fastsatt av Regjeringen, og det er et helt klart avhengighetsforhold. Det er
                  underlig at komitéflertallet ikke engang drøfter den problemstillingen det skaper,
                  når staten i stadig flere saker er part i retten. Der møter altså staten som part
                  den dommeren de selv har utnevnt, den dommeren de har forhandlet lønn sammen med,
                  og den dommeren som i neste omgang skal forhandle lønn med staten. At den
                  potensielt prinsipielle utfordringen som ligger der, ikke engang er verdt en
                  setning fra komitéflertallet, synes jeg er underlig. 

Domstolenes uavhengighet gjelder ikke bare Høyesterett. I dag er det en annen måte
                  å beregne lønnen for høyesterettsdommere på, nettopp bl.a. for å sikre
                  høyesterettsdommernes uavhengighet av staten. Domstolenes uavhengighet gjelder
                  selvfølgelig hele domsapparatet fra tingrett til Høyesterett. Derfor er det
                  underlig at heller ikke denne problemstillingen er nevnt fra flertallets side i
                  innstillingen. 

Riktignok ønsker Fremskrittspartiet en helt ny måte å utnevne høyesterettsdommere
                  og embetsdommere på enn det som er tilfellet i dag, for å sikre uavhengigheten til
                  den dømmende makt på en enda bedre måte. Forholdet til lønns- og arbeidsvilkår,
                  særlig lønnsvilkår, er et viktig element i den enkelte dommers hverdag, og jeg
                  hadde håpet at vi i denne saken hadde kunnet få en debatt som var noe mer
                  prinsipielt betont, enn å si at det er et grunnleggende prinsipp at partene
                  forhandler på den måten de alltid har forhandlet på, uten å vie det prinsipielle
                  spørsmålet om uavhengighet for den dømmende makt en eneste setning fra flertallets
                  side. Det er leit, men jeg tar det til etterretning. Jeg har heller ikke tenkt å
                  bidra til å forlenge debatten for å provosere frem noen reaksjoner. Men dette
                  handler ikke om forhandlingsteknikk. Det handler om beinharde, prinsipielle
                  realiteter i forhold til hvordan vi for fremtiden skal sikre domstolenes
                  uavhengighet. 

Med det tar jeg opp Fremskrittspartiets forslag. 

