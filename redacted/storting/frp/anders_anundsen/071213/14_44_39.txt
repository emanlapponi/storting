 Nå er vi jo litt gira etter budsjettdebatten, og det er fri debatt i denne saken, så det kan være at jeg blir her en stund. – Nei da, jeg skal være veldig kort.




Fremskrittspartiet er opptatt av mer penger til politiet. De bevilger mer penger til politiet i budsjettet, de vil bevilge mer penger i salderingsproposisjonen, og vi er opptatt av at politiet skal ha nok ressurser til å gjøre jobben sin skikkelig. Derfor reagerer vi litt når politiet skal få pengene sine fra universitets- og høgskolesektoren fordi det er innført, i denne sal, krav til politiattest for en del stillinger. Det vil ikke medføre reduserte kostnader i universitets- og høgskolesektoren at politiet får økt saksbehandlingsbyrde i forbindelse med utstedelse av politiattest. Det vil i grunnen ikke ha noen annen effekt i universitets- og høgskolesektoren enn at også de egentlig får noe mer arbeid.




Derfor er det underlig at Regjeringen nå innfører et nytt prinsipp – i alle fall har aldri jeg sett dette prinsippet tidligere – at sektorer hvor det blir pålagt politiattest, skal dekke kostnadene til politiet for utstedelse av en slik politiattest. Derfor vil Fremskrittspartiet selvfølgelig gi full tilslutning til det saksordføreren sa fra Stortingets talerstol, men vi vil i tillegg stemme imot kuttet i kap. 281 post 1 i salen i dag.




