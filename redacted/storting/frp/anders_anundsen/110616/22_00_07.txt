 (komiteens leder): Det har vært mange konfliktfylte saker i Stortinget i dag, så da er det godt med en liten pause med et par enstemmige saker fra kontroll- og konstitusjonskomiteen – før vi går på'n igjen.


Gjennomgang av statsrådets protokoller er en del av det grunnlovfestede kontrollansvar som Stortinget har for å undersøke virksomheten til regjeringen. Det er kontroll- og konstitusjonskomiteen som i henhold til forretningsordenen skal foreta denne kontrollen på Stortingets vegne.


Dette er altså en slags halvårlig seanse, og ofte har dette gått veldig raskt unna fordi det har vært få merknader. Denne gangen har det – om man kan bruke det begrepet – vært litt mer spennende, selv om det på langt nær har vært så spennende som debatten om landbruk tidligere i dag.


Denne perioden har det vært to dissenser i regjeringen – og perioden er altså siste halvår 2010. Begge dissensene dreide seg om datalagringsdirektivet.


Komiteen har også gått gjennom forskriftene som er oversendt, og plukket ut to forskrifter til særskilt gjennomgang. Det gjelder forskrift 9. juli 2010 nr. 1087 om kompensasjon ved restriksjoner i bruk av utmarksbeite på grunn av rovvilt, og forskrift 17. desember 2010 om samordnet behandling mot lakselus vinteren og våren 2011. Ingen av disse forskriftene har komiteen funnet å komme med merknader til, men de har vært en del av den forskriftsgjennomgangen som komiteen nå har lagt seg til som vane å gjennomføre.


Vi har også ved to anledninger funnet håndpåskrifter på statsrådsprotokollen. Den ene rettingen har skjedd på grunn av en skrivefeil, og den andre rettingen skjedde i forhold til en paragrafhenvisning. Komiteen har i brev til statsministeren tatt opp dette forholdet. Statsministeren har svart komiteen hvilken praksis som foreligger. Komiteen har uttalt at det er den kgl. resolusjonen som uttrykker statsrådets egentlige vilje, og er enig med statsministeren i at en må utvise særlig stor grad av varsomhet dersom en foretar rettinger i vedtatte kgl. resolusjoner uten ny behandling i statsråd. Det er jo ny behandling i statsråd som er den helt klare hovedregel, også ved relativt små endringer.


I tillegg har komiteen fått informasjoner knyttet til utnevning av ambassadører i særlige oppdrag. Hovedregelen når det gjelder utnevning av ambassadører, også ambassadører i særlige oppdrag, er at de skal utnevnes i statsråd. Utenriksinstruksen kapittel 2 § 16 første ledd er helt klar på at hovedregelen er det. Men i enkelte, spesielle og meget kortvarige oppdrag av seremoniell karakter kan Utenriksdepartementet oppnevne slike ambassadører i særskilte oppdrag. Det er en vanlig forutsetning at bruken av den tittelen begrenses til tidsrommet for oppdragets varighet, og dette bør angis i det enkelte tilfellet.


Komiteen tok opp denne problemstillingen med utenriksministeren, og utenriksministeren har da redegjort for komiteen om hvordan status for disse utnevnelsene er. I annet halvår 2010 var det oppnevnt seks ambassadører uten behandling i statsråd. Samtlige titler er tildelt ut fra en bestemt dato, men uten sluttdato. I tillegg til dem som ble utnevnt siste halvår 2010, er det tolv personer som var tildelt tittelen som ambassadør i særlig oppdrag, én av dem helt tilbake fra 2004. Åtte av disse tolv var fra en bestemt dato, men uten sluttdato. Av dem som var tildelt titler med bestemt sluttdato, var utnevningen for samtlige mer enn 16 måneder. Komiteen har kritisert denne praksisen og funnet grunn til å presisere at utenriksinstruksens hovedregel, kapittel 2 § 16, er at utnevning av ambassadører også i særlige oppdrag skal skje i statsråd. Komiteen har bedt utenriksministeren om å gjennomføre endringer som bringer disse prosessene innenfor rammen av utenriksinstruksen. Det er et viktig signal som utenriksministeren bør ta med seg.


I tillegg – og helt til slutt – har vi også denne gangen funnet grunn til å peke på behovet for at komiteen får tilgang til de utvidede søkerlistene. Vi har påpekt det flere ganger tidligere, men fortsatt er det noen departementer som ikke følger opp den oppfordringen. Jeg ber statsråden som er til stede i salen, om å ta det med tilbake til sine kollegaer og sørge for at en for fremtiden får ryddet opp i så enkle forhold.


Ellers er komitéinnstillingen enstemmig på absolutt alle punkt.


Dag Terje Andersen hadde her overtatt presidentplassen.


