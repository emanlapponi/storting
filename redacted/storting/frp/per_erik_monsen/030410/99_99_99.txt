 Denne saken handler i utgangspunktet om biler som blir stjålet, og hvor eier likevel står ansvarlig for å betale årsavgiften.




Jeg vil tro at dette av de fleste oppfattes som helt urimelig, og at det må gjøres noe med det. Og det er det Stortinget gjør gjennom det vedtaket som blir gjort her i dag. Men komiteen går lenger enn det. Den peker i sine merknader på at det også er andre situasjoner hvor kjøretøyet ikke disponeres gjennom hele året, og ønsker en bedre sammenheng mellom den tiden kjøretøyet disponeres og avgiften som skal betales. Dette er forhold som Fremskrittspartiet har tatt opp flere ganger, og vi har pekt på urimelighetene i et system hvor denne sammenhengen ikke er til stede. Før 1978 ble avgiften beregnet etter antallet måneder kjøretøyet var registrert, og komiteen peker på at med dagens teknologi burde en tilsvarende ordning kunne innføres uten vesentlig økning av administrasjonskostnadene. Finansministeren opplyser i brev av 6. mars 2003 at årsavgiften er til vurdering både i Toll- og avgiftsdirektoratet og i Finansdepartementet, og at sammenhengen mellom avgiften og den tiden kjøretøyet har vært registrert, blir vurdert.




Dersom komiteens innstilling blir vedtatt, må vurderingen gå på hvor tett denne sammenhengen skal være, og hvordan omleggingen skal gjennomføres.




 Det er gledelig at det i denne saken er en samlet komite som går inn for at de ca. 20 pst. av befolkningen som lider av enten melkeallergi eller laktoseintoleranse, skal få sine melkeerstatningsprodukter uten avgift, på samme måte som de av oss som kan drikke vanlig melk. Dette burde være selvsagt.




Det er derfor forstemmende å lese brevet fra Finansdepartementet av 7. mars 2003. Toll- og avgiftsdirektoratet har ikke anbefalt fritak fordi det er vanskelig å avgrense produktene teknisk, og de hevder i tillegg, med henvisning til SNT, at barn over tre år og voksne i liten grad har direkte behov for erstatningsprodukter for melk.




Poenget er jo ikke om melkeerstatning er nødvendig for å overleve, poenget er en likebehandling av mennesker med et spesielt problem. Melk blir brukt i og sammen med så mange matvarer at det åpenbart må være et reelt problem å greie seg uten. Erstatningsproduktene er i utgangspunktet ganske mye dyrere enn vanlig melk, og avgiften må derfor føles ekstra urimelig.




Jeg er glad for at en samlet komite her slår fast at Stortingets oppgave ikke er å gjøre livet lettest mulig for byråkratene i Toll- og avgiftsdirektoratet, men er villig til å innføre en åpenbart rettferdig ordning, til tross for innsigelsene.




