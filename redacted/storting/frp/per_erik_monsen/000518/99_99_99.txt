 Jeg skjønner godt at representanten fra Arbeiderpartiet gjerne vil snakke om svovel og 25-øringen, men det er egentlig ikke det dette forslaget handler om i det hele tatt. Det handler om et problem som er vesentlig større enn de detaljene.




Det er slik at Norge har en del naturgitte ulemper i forhold til de fleste andre europeiske land, som lange avstander både innen landet og til markedene i Europa, dårlige veier og mange fergestrekninger. Dette gir i seg selv norske bedrifter langt høyere transportkostnader enn bedrifter de konkurrerer med på kontinentet. Og når vi i tillegg har greid å innføre dieselavgifter i Norge som er helt i Europa-toppen, gir vi våre eksportnæringer et skikkelig handikap i forhold til konkurrentene og gjør det umulig for dem å konkurrere på like vilkår. 




Avstandsulempene for norske bedrifter vil vi ikke kunne fjerne, men det er mulig å redusere dem betydelig. Ved å redusere det norske avgiftsnivået ned til EUs minstesats vil vi kunne utjevne noe av forskjellen i kostnader, men likevel vil altså norske bedrifter ha flere ganger høyere transportkostnader enn gjennomsnittet for Europa. Det høye avgiftsnivået skaper også ulike konkurranseforhold for bedrifter som hovedsakelig produserer for hjemmemarkedet, og dette rammer næringslivet i distriktene spesielt hardt, med lengre avstander til markedene og dårligere veier, som fører til økt forbruk av diesel. 




Dette kan umulig være god distriktspolitikk, og det er ikke uten grunn at finanskomiteen har mottatt en ren flom av henvendelser om dieselavgiften nettopp fra distriktskommuner, fylkeskommuner og bedrifter lokalisert i distriktene. Det burde vel i hvert fall de partier som sier de er opptatt av distriktspolitikk, ta alvorlig.




Når flertallet i innstillingen viser til at dieselavgiften bl.a. har til hensikt å prise eksterne kostnader knyttet til vegbruk, ulykker og miljøulemper, vil jeg bare si at det naturligvis er et politisk spørsmål, men da burde i rettferdighetens navn også den verdiskaping som transportnæringen står for, være med i regnestykket.




Til slutt vil jeg ta opp forslagene nr. 2 og 3 i innstillingen. Forslag nr. 1 tar jeg ikke opp, fordi det vanskelig kan la seg gjennomføre på dette tidspunkt.




Hans J. Røsjorde hadde her overtatt presidentplassen.




 Mange opplever det nok som et paradoks at oljelandet Norge har Europas høyeste bensinpriser. Vi kan lese i dagens aviser at Statoil nå tar 10,70 kr literen for 95 oktan. Det er ingen naturlov at det skal være slik. Det er vedtak her i Stortinget som er grunnen til at for hver krone vi betaler for bensin, går 76 øre inn i statskassen, altså mer enn i noe annet land i Europa. 




Dette skaper naturlig nok problemer for mange mennesker. 92 pst. av alle norske familier har bil, og for familier med tre eller flere barn er andelen enda høyere, helt opp i 97 pst. Når biltettheten er så høy, viser det at de aller fleste mener at det er helt nødvendig å ha bil for å få dekket sitt daglige transportbehov. Kollektivtilbudet er ikke og vil heller aldri bli, bortsett fra kanskje i de største byene, godt nok til å dekke familienes transportbehov i forbindelse med arbeid, fritid og et sosialt liv. 




Denne saken dreier seg om drivstoffavgiftene, men de kan naturligvis ikke ses isolert, fordi de er bare en del av kostnadene ved å eie og bruke bil. Problemet i Norge er at vi ikke bare ligger i verdenstoppen når det gjelder drivstoffavgifter, men at vi er i verdenseliten også når det gjelder alle de andre avgiftene vi har knyttet til bil. Det er summen av alle disse avgiftene som har ført til at gjennomsnittshusholdninger med bil nå bruker like mye på bilhold som til bolig, dvs. ca. 60 000 kr i året. 




Flertallet mener at bensinavgiften har til hensikt å prise de eksterne kostnadene knyttet til vegbruk, ulykker og miljøulemper. Nesten 80 pst. av persontransporten i Norge foregår med personbil. Uten denne transporten ville det norske næringslivet stoppe opp. Denne eksterne «inntekten» bør naturligvis, på samme måte som dieselavgiften, tas med i regnskapet. Men selv uten denne inntekten går regnskapet sannsynligvis allerede i bilistenes favør. Når vi nå foreslår både lavere avgifter og et fleksibelt avgiftssystem, er det først og fremst av hensyn til forbrukerne. Et slikt fleksibelt system ville sikre stabile bensinpriser og lette det økonomiske presset ikke minst for barnefamiliene som bruker bilen mest. 




Når Finansdepartementet tidligere har argumentert for høyere drivstoffavgifter for å kompensere for reduserte inntekter på grunn av lav oljepris, burde det være logisk å redusere avgiftene nå når råoljeprisen er høy. En ekstra bonus ved en slik ordning ville også være redusert press på prisene, med andre ord lavere inflasjon. 




Til slutt vil jeg ta opp de mindretallsforslag som er tatt inn i innstillingen. 




