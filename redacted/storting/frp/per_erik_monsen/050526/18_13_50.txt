En forenkling av reglene vedrørende merverdiavgift på import av varer fra utlandet er noe Fremskrittspartiet har vært opptatt av i lengre tid. Utgangspunktet har vært henvendelser fra importører som opplever dagens ordning som unødvendig byråkratisk, kostnadsdrivende og tungvint, uten at det er mulig å se noen fordeler på kontrollsiden.




For næringsdrivende som har tollkreditt, innebærer innbetalingen av importmerverdiavgiften til Tollvesenet en likviditetsbinding, fordi den innbetalte avgiften først kan komme til fradrag gjennomsnittlig 35 dager etter at betalingen har funnet sted. Næringsdrivende som av ulike grunner ikke har tollkreditt, må betale merverdiavgiften kontant ved import og vil få en enda lengre likviditetsbinding. Dagens ordning kan også stille Norge i ugunstig posisjon i forhold til våre naboland, med konkurransevridning som konsekvens. I Danmark er det innført en ordning hvor næringsdrivende ikke skal betale merverdiavgift ved import. Sverige vurderer å innføre en liknende ordning som Danmark og fire andre EU-land allerede har innført.




Administrative kostnader, likviditetsbinding og utgifter til bankgarantistillelse vil variere fra næringsdrivende til næringsdrivende, og et system med snudd avregning, slik vi har for kjøp av tjenester fra utlandet, vil gi et mer konkurransenøytralt regelverk.




Det foreligger også en fersk rapport fra KPMG, som viser at en systemomlegging vil kunne gi en innsparing på omkring 330 mill. kr i året, fordelt med 100 mill. kr på staten og 230 mill. kr på de næringsdrivende.




Fremskrittspartiet er derfor fornøyd med at det står en samlet komite bak forslaget om å be Regjeringen vurdere et system med snudd avregning og legge dette fram for Stortinget i løpet av neste år.




