 Kredittmeldingen inneholder etter Fremskrittspartiets syn ingen åpenbare faresignaler for det norske kredittmarkedet. Norske banker er forholdsvis godt kapitalisert og i stand til å ta relativt betydelige tap. Både den totale kapitaldekningen og kjernekapitaldekningen har vært økende.




Til tross for at husholdningenes kredittetterspørsel fortsatt er høy og for femte året på rad har en tosifret vekstrate, og også er høyere enn veksten i husholdningenes inntekter, har den betydelige rentenedgangen vi har hatt siden sommeren 2002, gjort at rentebelastningen som andel av disponibel inntekt har blitt sterkt redusert og nå bare er ca. 1/3 av nivået på slutten av 1980-tallet.




Det er likevel grunn til å mane til en viss forsiktighet fra bankenes side, slik at de ved tildeling av nye lån ikke legger det lave rentenivået vi har nå, til grunn, men tar høyde for at låntaker må kunne tåle en betydelig renteoppgang over lånets løpetid. Når bransjen forsikrer at for 80 pst. av låntakerne er ikke dette noe problem, er jo det i en viss grad betryggende, men det betyr altså at det er 20 pst. som kan få problemer.




Et annet punkt jeg vil ta opp, er ordningen med et register for fripoliser, som er omtalt i meldingen. Departementet har hatt ute til høring et utkast til forskrift for et slikt fripoliseregister, og høringsinstansene har vært delt i synet på hvor omfattende et slikt register bør være. Høringsutkastet skisserer en ordning hvor en lang rekke pensjonsrettigheter ikke vil være med, og det vil derved ha en begrenset verdi. Derimot vil et register av den typen FNH har startet arbeidet med, og som skal inneholde alle rettigheter i forhold til forsikringsselskapene – et register som også kan motta innrapportering fra det offentlige, pensjonskasser, banker, verdipapirfond og andre – kunne bli et totalregister som er mye nyttigere både for forsikrede og for pårørende når det gjelder informasjon, enn et isolert fripoliseregister.




Departementet konkluderer med at de i forbindelse med oppfølgingen av NOU 2004:1, Modernisert folketrygd, vil foreta en vurdering av hvilken type register som er mest hensiktsmessig. Etter Fremskrittspartiets syn vil et totalregister av den type FNH skisserer, nettopp ivareta de hensyn som departementet sier de er opptatt av.




