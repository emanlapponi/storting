 Den 28. september 2001 ble Regjeringens mediemelding,
I ytringsfrihetens tjeneste, lagt fram. I meldingen står det at
den på et generelt grunnlag skal omhandle mål og virkemidler i mediepolitikken,
og virkemidlene inkluderer den direkte pressestøtten, regelverket
for statsannonsering og merverdiavgiftsfritaket for aviser.

Meldingen viser til Dagspresseutvalgets gjennomgåelse
av de samme problemstillingene. I Dagspresseutvalgets innstilling
forutsettes det uttrykkelig at departementet på selvstendig grunnlag
skal foreta en vurdering av spørsmålene omkring ukepressen og ileggelse
av merverdiavgift, fordi utvalget ut fra sitt mandat ikke fant det naturlig
å ta stilling til om ukepressen også burde bli fritatt for moms,
eller få en lavere sats.

I mediemeldingen sier Regjeringen at den legger
avgjørende vekt på de vurderinger som ble gjort av Dagspresseutvalget,
uten å foreta en egen vurdering av momsspørsmålet i forhold til
ukepressen. Dette betyr at ukepressen ikke er tatt med i en samlet
vurdering, verken i Dagspresseutvalget eller i mediemeldingen. Heller
ikke spørsmålet om konkurransevridning er vurdert.

Det burde være tydelig for alle at det har
skjedd en tilnærming mellom ukepressen og dagspressen når det gjelder
innhold. Særlig for de store løssalgsavisene er dette tydelig, hvor
livsstilsrelatert underholdningsstoff har fått en stadig større
plass, spesielt i helgene. Konkurransetilsynet er helt klare på
dette, og sier i et brev til departementet at løssalgsaviser og
ukeblader konkurrerer med hverandre både om lesere og annonsører,
og at de framstår som alternativer til hverandre og burde ha samme rammevilkår.

Når det gjelder betydningen for språkutvikling,
leselyst og leseferdighet, er det ingenting som tyder på at aviser
er viktigere enn ukeblader. I Vest-Europa er det i tillegg til Norge
bare Danmark som har en forskjellsbehandling. Alle andre land behandler
aviser og ukeblader likt, med en momssats som varierer fra 0 pst.
til 22 pst.

Dette er noe av bakgrunnen for at Fremskrittspartiet har
tatt opp denne saken. Etter vårt syn bør like tilfeller behandles
likt, og vi kan ikke finne verken kulturpolitiske eller språklige
argumenter for å opprettholde en forskjellsbehandling.

Jeg registrerer med en viss tilfredshet at
regjeringspartiene i sin merknad velger å ikke argumentere mot forslaget,
men nøyer seg med å vise til de provenymessige konsekvensene og
en bredere vurdering av merverdiavgiftsregelverket. De ønsker også
å knytte det til budsjettprosessen. Det samme gjør statsråden i
sitt brev. Når hun konkluderer med at hun ikke vil støtte forslaget
på det nåværende tidspunkt, tar jeg det som et tegn på at det vil bli
mulig å finne en løsning på et senere tidspunkt, eventuelt i forbindelse
med en gjennomgang av hele merverdiavgiftsregelverket - for øvrig
en gjennomgang som er særdeles påkrevd.

Til slutt vil jeg ta opp mindretallsforslaget
fra Fremskrittspartiet.

