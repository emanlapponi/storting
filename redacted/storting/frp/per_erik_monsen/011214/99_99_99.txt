 I årene som kommer, vil det bli en betydelig økning i kvotene for innførsel av alkohol og tobakk mellom EU-landene, og mange land praktiserer allerede i dag fri innførsel. Dette vil føre til et stadig økende press for å harmonisere nivået på alkohol- og tobakksavgiftene. Den nye danske regjeringen har allerede varslet at den vil foreta betydelige avgiftsreduksjoner over en treårsperiode, med start i 2003. Svenskene er også godt i gang. Dette vil etter hvert skape et sammenfallende avgiftsnivå innen hele EU-området, tilpasset landene med det laveste avgiftsnivået.




Fremskrittspartiet mener at det verken er ønskelig eller mulig å opprettholde et system hvor prisforskjellene mellom naboland med en lang og vanskelig kontrollerbar felles grense er så store. En betydelig avgiftsreduksjon vil derfor også måtte komme i Norge, ikke minst for å sette en stopper for den betydelige ulovlige omsetningen vi har, som gir kriminelle enorme fortjenester. Eksempelvis var det fram til november i år beslaglagt 226 000 liter sprit, som er ny rekord med god margin, og som tyder på at dette er en virksomhet i vekst.




Jeg ser ingen grunn til at norske borgere ikke skal kunne ha den samme rett til privat innførsel av alkohol- og tobakksvarer som EU-borgere har. Det er viktig å presisere at forslaget gjelder en harmonisering med EUs regelverk. Det vil si at nye grenser for innførsel skal gjelde mellom Norge og EU-land på samme måte som de gjelder EU-landene imellom, og at det ikke dreier seg om de såkalte taxfree-kvotene. Dette dreier seg om varer som det er betalt avgift for, i et EU-land. Med ett unntak er alle våre naboland medlemmer av EU, og Norge blir liggende som en øy med sære og spesielle regler i forhold til våre naboer.




Det er for meg et paradoks at mens innbyggerne i andre europeiske land drikker alkoholvarer av kjent opprinnelse og av en viss kvalitet, består nesten halvparten av brennevinet som konsumeres i Norge, av dårlig hjemmebrent, destillert vindusspylervæske, rødsprit og smuglersprit av ukjent opprinnelse. Dette annerledeslandet er jeg ikke tilhenger av.




Jeg vil med dette ta opp mindretallsforslaget i innstillingen.




Jørgen Kosmo hadde her gjeninntatt presidentplassen.




