 Komiteens flertall legger vekt på at merverdiavgiften er en generell avgift på forbruk, og at den derfor bør være mest mulig nøytral. Derfor vil innføringen av en lavere sats på ytterligere en gruppe varer kunne skape press for å innføre lavere sats også på andre områder. Fremskrittspartiet mener at dette er en uheldig bruk av lovens prinsipper som argument for ikke å bruke de differensieringsmuligheter som ligger i systemet. Det er ingen grunn til at Norge ikke skal kunne gjøre som de fleste andre europeiske land, som har en eller annen form for differensiering av merverdiavgiften på legemidler.




Det virker noe underlig når departementet nylig har foreslått å unnta opplysningstjenester som gjelder personbefordring, et område hvor avgrensningsproblemene er atskillig større og begrunnelsen atskillig dårligere, og at et forslag om en utredning av effekten av redusert merverdiavgift skal være problematisk å støtte. Høy merverdiavgiftssats gjør at de som har lite å rutte med, betaler forholdsvis mye av det de har, i moms, og en differensiert sats vil virke sosialt omfordelende på et så viktig område som legemidler.




Når et stortingsflertall kan gå inn for redusert avgift på matvarer, er det vanskelig å forstå at det samme ikke engang kan vurderes for legemidler.




Jeg vil ta opp Fremskrittspartiets forslag i innstillingen.




 Utvidelsen av merverdiavgiftsgrunnlaget til også å gjelde tjenester generelt har skapt en rekke problemer som bl.a. går på vanskelige avgrensninger og konkurransevridning innen en rekke bransjer. Dette har bl.a. rammet utleiere av private båtplasser som driver i konkurranse med båtforeninger. Når private næringsdrivende må beregne merverdiavgift på sine båtplasser, mens båtforeningene slipper, er det ikke til å undres over at private utleiere taper i konkurransen og mister kunder.




Det er denne urimelige konkurransevridningen forslagsstillerne ønsker å fjerne. Det er derfor gledelig når finansministeren i sitt brev av 5. april 2002 skriver følgende:







«Jeg er enig med forslagsstillerne i at det kan virke urimelig at båtplassutleie i næring behandles forskjellig fra utleie fra båtplassforeninger. Jeg ønsker derfor å vurdere å foreslå et unntak for slik virksomhet.»




Komiteflertallet har tatt finansministeren på ordet og ber Regjeringen komme med et slikt forslag i budsjettet for 2003. Det vil løse problemet for denne bransjen. Men merverdiavgiftsreformen har ført til en rekke vanskelige avgrensninger mellom avgiftsplikt og avgiftsfritak, og det ville være både naturlig og fornuftig å se disse avgrensningsproblemene i sammenheng.




