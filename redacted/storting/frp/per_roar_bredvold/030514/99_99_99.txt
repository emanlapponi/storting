 Jeg ønsker å stille
forsvarsministeren følgende spørsmål:

«Krigsinvalidehjemmet Bæreia
på Kongsvinger sliter økonomisk,
og har dermed en noe usikker fremtid.

Ser statsråden at hun alene, eventuelt
sammen med andre departement, kan bidra til at dette viktige
stedet for våre krigsinvalider kan se lysere
på fremtiden, og dermed sikre at de som har behov for et
slikt sted etter en innsats for fedrelandet, kan få være
der etter deres ønske og
behov?»

 Jeg takker statsråden for svaret,
som var en oppsummering – noe av historie
og noe av realiteter.

Det er klart at et slikt sted som Bæreia,
som ligger såpass fint til og har muligheter for å gi
rekreasjon nettopp til de personer
som har ytt en stor tjeneste for fedrelandet, både
innenlands og i utlandet, trengs – det er det ikke tvil
om. Når man vet at det kanskje finnes 50 000 tysklandsveteraner
og nærmere 60 000 som har vært i internasjonal
tjeneste, f.eks. i Korea, Kongo, Libanon, Sinai, Namibia, på Balkan
m.m., er det klart at behovet skulle være der. Og behovet
er nok større enn det de pengene som er bevilget, skulle
tilsi.

Jeg vet at det var et møte
på Kongsvinger i går om denne
saken. Det ble kanskje ikke lovet noen penger
der, men det har i alle fall blitt en dialog, slik at
man kan se lysere på framtiden. Jeg håper at statsråden
kan være med på dette.

 Jeg takker nok en gang for svaret.

De beløp som statsråden nevner,
er riktige, men dessverre er ikke
beløpet stort nok. Bæreia sliter med en noe usikker
framtid på grunn av at de mangler noen penger.

Når det gjelder budsjettet, har alltid
Fremskrittspartiet vært positiv
til å bevilge penger til ideelle lag og organisasjoner,
spesielt innen Forsvaret, så det statsråden henviste
til, skal jeg sjekke. Fremskrittspartiet
skal i hvert fall være det partiet som ønsker
og vil være med på å bidra
med penger til dette. Jeg overlater for så vidt stafettpinnen
til statsråden, slik at vi i fellesskap – både Fremskrittspartiet,
andre partier, Forsvarsdepartementet og andre
departementer – kan skaffe nok penger til videre drift
av Bæreia, for driften er viktig for dem som har ytt en
stor tjeneste for sitt land, både hjemme og ute.

