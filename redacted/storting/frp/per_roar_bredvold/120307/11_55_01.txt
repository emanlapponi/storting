 Jeg takker statsråden for svaret.


Dette er en vanskelig sak – det er både spørreren og statsråden enige om, vil jeg tro. Men det dette handler om, er å sette aldersbegrensninger, og i dette tilfellet er det 60 år. Det er klart at når en person som har behov for en lunge, er passert 60 år og får avslag på grunn av alder – i hvert fall er det det som står i artikkelen, og jeg har selv vært og besøkt denne mannen, som bekrefter at det er på grunn av alder han har fått nei – betyr det at da er livet slutt. Så brutalt må man nesten få lov til å si det. Når man får nei i en sak som dette, vil det si at livet er slutt om forholdsvis kort tid. Det er det jeg synes er ille. Man burde i hvert fall hatt et håp om at man skulle få transplantasjon en eller annen gang.


