  Jeg tillater meg å stille følgende
spørsmål til fungerende justisminister:

«I Alvdal kommune har en gutt på 6 år
vunnet en ny bil. Gleden i familien var veldig stor helt til overformynderiet
grep inn i henhold til vergemålsloven. Familien ønsker å bruke
gevinsten til hele familiens beste, mens overformynderiet har «tatt» bilen. 

Hva vil statsråden gjøre
for at denne og tilsvarende saker kan løses innenfor familiens
egne rekker?»

  At denne loven er gammel, er riktig. Den er
nemlig fra 1927. Den sier at midler til jenter og gutter under 18 år,
uansett hvordan de har framkommet, skal meldes til overformynderiet
når verdien er over 30 000 kr.

Det at overformynderiet i Alvdal har gjort
sin jobb, er riktig, men det er kanskje på tide at vi ser
på den loven, og statsråden lovet jo at det skal
gjøres. For eksempel er det veldig påkrevd å heve
grensen fra 30 000 kr, da dette beløpet sist ble
justert 11. november 1988. 

Hva som er familiens beste, kan selvfølgelig
diskuteres, men man skulle tro at de aller fleste foreldre vet hva som
er best for det enkelte familiemedlem og familien i sin helhet.
Og hvem er det nå som tør å kjøpe
lodd i sine barns navn?

Det er jo også forholdsvis vanlig
at foreldre setter barnetrygden inn på en konto, slik at
barnet kan bruke den senere, til f.eks. utdannelse, førerkort,
til moped, traktor og sånne ting, turer, idrettsutstyr
etc. Man kan jo spørre om hva som er barnets beste når
barnet må være 18 år før det
får bestemme over disse midlene. 

Rettslig sett kan det også diskuteres
hvem en gevinst skal tilfalle, om det er den som kjøper
loddet, eller den som får loddet. 

