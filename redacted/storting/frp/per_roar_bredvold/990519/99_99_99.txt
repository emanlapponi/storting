  Jeg ønsker å stille justisministeren
følgende spørsmål:

«Det har i løpet av siste år
vært en del uro angående eventuell nedleggelse
av sorenskriverkontorer ute i distriktene, blant annet sorenskriveren
i Solør. Man venter spent på høringspapirer,
som er blitt varslet ville komme tidlig i vår. 

Kan statsråden bekrefte at det forefinnes
planer om slike reduksjoner?»

  Jeg takker statsråden for svaret.
Jeg legger merke til at statsråden vil legge opp til en
omfattende høringsrunde, bl.a. til samtlige domstoler og
alle landets kommuner. Statsråden vil legge vekt på at høringsinstansene
skal få god tid til å sette seg inn i forslagene
og diskutere dem før høringsuttalelsen avgis. Dette
er bra.

At sorenskriverembetene er viktige ute i distriktene,
er det vel ingen tvil om. De aller fleste av oss er innom et slikt kontor
en eller flere ganger i løpet av et år. Det kan
gjelde alt fra å se på et skjøte til
en rettssak eller bryllup, etc. 

Ser statsråden hvor viktig det er
for den enkelte innbygger å ha et sorenskriverembete i
sitt distrikt, slik at det ikke blir et dagsverk av å besøke
denne serviceinstitusjonen?

  Jeg takker statsråden for svaret,
som kanskje ikke gav meg så mye. 

I tillegg til de problemer jeg belyste i mitt
forrige spørsmål, er også lokale politi-
og lensmannskontor opptatt av den videre skjebnen til sorenskriverkontorene. 

I avisen Østlendingen av 14. mai 1999 går
Åsnes-lensmannen Agnar Eig ut og anmoder alle om å kjempe for å beholde
sorenskriverembetene. Av flere årsaker frykter han at en
eventuell nedleggelse av sorenskriverembetene vil redusere
vaktberedskapen i Solør ved at lensmannskontoret vil bli
lagt under andre politidistrikt. Ser statsråden faren for
at en eventuell nedleggelse vil skape problemer ved at det ikke
vil være nok ansatte til å fylle vaktlistene etc.,
og at en dermed etter min mening får en redusert sikkerhet
for den enkelte borger? Ser statsråden denne faren, og
hva vil han eventuelt gjøre for å kompensere for
dette?

