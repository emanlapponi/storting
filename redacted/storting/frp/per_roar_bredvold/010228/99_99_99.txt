  Jeg ønsker å stille samferdselsministeren
følgende spørsmål:

«Hedmark og noen andre fylker har
mange trafikkulykker med elg og tog. Direktoratet for
naturforvaltning og Jernbaneverket har signert en avtale om at landets kommuner
har ansvaret for å fjerne disse døde dyrene.

Synes statsråden det er riktig at
kommunene skal sitte igjen med utgiftene?» 

  Jeg takker statsråden for svaret. 

Avtalen vi snakker om, har erstattet en avtale
fra 1. november 1974, som sikkert var moden for en ny vurdering.
Det jeg finner noe merkelig, er at kommunene ikke har anledning
til å være med på utformingen av denne
avtalen. Slik den fungerer i dag, er dette en stor utgift for kommunene,
da det svært sjelden er mulig å få et overskudd
av dyr påkjørt av – i dette tilfellet – tog.
Som regel er dyrene døde etter kollisjonen, og dessuten
i en slik tilstand at det er umulig å nyttiggjøre
seg noe av kjøttet. Hvis dyrene bare er skadd, men likevel
så mye skadd at de må drepes, koster dette mye
i form av arbeidskraft. Men det viktigste er selvsagt at dyrenes
lidelser blir så kortvarige som mulig. 

Når det gjelder viltfondene, er disse
ofte så knappe at de ikke dekker det mest krevende. Derfor
blir slike ulykker en stor utgiftspost for den enkelte kommune og
ikke minst veldig stedsavhengig. Det sier seg selv at de kommuner
som har ulykker mellom tog og elg, blir mer belastet enn de som
ikke har disse. Det er her urettferdigheten ligger. Ser statsråden
dette?

