 Jeg tillater meg å stille følgende
spørsmål til justisministeren:

«Politiet i Elverum
har siden midten av desember i fjor pågrepet og siktet
18 personer for bruk og besittelse av narkotika og beslaglagt mer
narkotiske stoffer på denne tiden enn i løpet
av de siste to år.

Hvordan vil statsråden bidra til at
denne urovekkende kriminaliteten stoppes og reduseres til et minimum?»

 Jeg takker for et fyldig og godt svar. Hvis
alt i det svaret blir virkelighet, som jeg håper det skal
bli, får vi håpe at det blir et minimum.

Da jeg stilte dette spørsmålet,
tok jeg utgangspunkt i en artikkel om det som skjer på Elverum,
men det er klart at dette kunne skjedd hvor som helst i Norge, og
gjerne på mitt hjemsted, Flisa, så det er sagt.
Det som skiller seg ut lite grann her, er at man har en
oppklaring på 90 pst., som er veldig bra. Da skulle
man tro at hvis man gav politi og tollvesen enda mer ressurser,
skulle man få vekk dette. Det som viser seg i tilfellet
Elverum, er at flesteparten av de 18 domfelte i narkotikasaker
er gjengangere, det er folk som har gjort dette flere ganger før.
Da har vi et stort problem. Hvordan vil statsråden løse
det med gjengangere, for det ser liksom ikke ut til at
de er blitt skremt?

 I svaret sitt nevnte statsråden Tollvesenet.
I en artikkel i Glåmdalen av 8. januar 2002 står
det: «Stadig flere smugler vin, øl og sigaretter.» Det
viser selvfølgelig også at man smugler
stadig mer narkotiske stoffer. Hvis vi kan få et ekstra
samarbeid med Tollvesenet og styrke dets ressurser,
tror jeg det kan være med på å redusere
det store omfanget av narkotiske stoffer som kommer inn.

