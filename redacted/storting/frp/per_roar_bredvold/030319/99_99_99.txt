 Jeg ønsker å stille
justisministeren følgende spørsmål:

«I Engerdal kommune i Hedmark har
lensmannen mer eller mindre oppfordret folk
til angiveri i forbindelse med ulovlig snøscooterkjøring.
I tillegg bruker man store ressurser på å bekjempe
denne kjøringen. Samtidig er det mange som spør
seg om dette er riktig bruk av tid og ressurser.

På generelt grunnlag, kan statsråden
si hvor alvorlig ulovlig kjøring med snøscooter,
sammenlignet med andre lovbrudd, er?»

 Jeg takker statsråden for svaret,
som var blant de lengste svarene jeg noensinne har fått
på spørsmål, så det tolker jeg
positivt. Men det gav ikke noe svar på det jeg
egentlig spurte om, hvor alvorlig ulovlig snøscooterkjøring
er i forhold til andre lovbrudd. Det var det jeg tenkte
på.

Når det gjelder den kommunen vi snakker
om, Engerdal i Hedmark, så er det en forholdsvis liten
kommune sett i folketall. Den er stor i omfang, men liten i folketall. Desto
viktigere er det å se hvor mange registrerte snøscootere
det er i kommunen. Det er 246, og i forhold til folketallet er det
mye. Da skulle man kanskje undres om store deler av befolkningen
mener at snøscooterkjøring er en alvorlig
forseelse.

Det jeg lurte på i spørsmålet,
var hvor alvorlig ulovlig snøscooterkjøring er
sammenlignet med andre lovbrudd. Jeg vil også presisere
at det ikke er tvil om at ulovlig snøscooterkjøring
er ulovlig, selvfølgelig.

 Grunnen til at dette spørsmålet
har kommet opp, er selvfølgelig de knappe ressurser som
politiet og lensmannsetaten har, og hvordan
de bruker de ressursene. Og det er en del, som sagt, som reagerer
på at det brukes ganske mye ressurser på akkurat dette.

Ordet «angiveri» kan selvfølgelig
tolkes. Men når en lensmann oppfordrer folk til å melde
fra, så er vel det kanskje noe i nærheten av angiveri,
for det er ikke så ofte lensmannen eller
politiet oppfordrer folk til å melde
fra om liksom alle saker. Men i denne konkrete saken gjør man
altså det.

For øvrig tror jeg at mye ligger i
det å legge ting til rette. Snøscooterkjøring
skaper næring og kan også skape arbeidsplasser
i et distrikt hvor det er knapt med arbeidsplasser. Både
miljøhensyn og næringshensyn må her gå mer
hånd i hånd, slik at man finner traseer hvor det
er lovlig å kjøre. Villmannskjøring ønsker
ingen å ha, men sunn, fornuftig bruk av snøscooter
tror jeg er til gagn for de aller, aller fleste.

