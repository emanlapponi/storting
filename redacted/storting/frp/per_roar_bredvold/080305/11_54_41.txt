 Jeg takker statsråden
for svaret. 

Nå var svaret noe ulikt det jeg trodde statsråden
skulle svare, for jeg har fått opplyst at det er ingen oversikt, det
er i hvert fall en mangelfull oversikt. Det bekrefter vel statsråden
for så vidt også når hun sier at registreringen har visse
svakheter. Nå vet ikke jeg hva statsråden mener med «visse
svakheter», men det sier i hvert fall at det ikke er bra nok - og
statsråden sier jo at det skal bli bedre. 

Men da vil jeg spørre
litt mer i detalj: Hva er «visse svakheter», og hvor langt kan
man gå tilbake for at Forsvaret har 100 pst. bra nok oversikt over
dette? For det er jo kjempeviktig å ha en oversikt over dem som er
skadd i internasjonale oppdrag. Etter hvert som vi sender soldater ut -
det er blitt ganske mange gjennom årene - blir det også tøffere
og tøffere å være soldat. Man opplever en helt annen
hverdag, selvfølgelig. Man opplever krig i hverdagen. Man er ute
i skarpe oppdrag, og man blir skadd, kan bli skadd, eller ser andre bli
skadd. 

