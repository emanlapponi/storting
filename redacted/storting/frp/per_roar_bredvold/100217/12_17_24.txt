 Jeg takker statsråden for svaret.


Mitt avsluttende spørsmål blir da: Statsråden er vel ikke fornøyd med at E6-utbyggingen slutter ved Hamar – hvis vi kommer så langt som det, da? Målet må jo være at den går til Lillehammer, og helst enda lenger også, selvfølgelig.


Det er satt opp midtrekkverk langsetter deler av denne strekningen, og det er vel og bra. Men mange er redd for at det kan være med på å utsette den videre utbyggingen av firefelts motorvei. Jeg ønsker at statsråden skal helst bekrefte, selvfølgelig, at det ikke er tilfellet, at det bare er midlertidig, og at kostnadene til midtrekkverk – 29 mill. kr, hvis jeg husker riktig – ikke har noe med den videre utbyggingen å gjøre, altså at det er midlertidig, at utbyggingen vil skje videre til Lillehammer, og at det blir fire felt.


