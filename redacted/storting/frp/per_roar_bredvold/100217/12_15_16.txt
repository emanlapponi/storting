 Jeg takker statsråden for svaret, som forteller litt om historien og kanskje også om framtidsplaner. E6 er jo en veldig spesiell vei, på den måten at det er stor belastning på veien. Det kjører mange biler her – mange av dem er tunge biler – og slik jeg har oppfattet det, er denne veien dødsvei nr. én i Norge.


For eksempel på veien mellom Kolomoen og Mjøsbrua har 45 mennesker mistet livet i løpet av de siste 15 årene – det ble fra 1994–1995 foretatt en telling, og strekningen er altså 43 km. Det vil da si én person pr. km. Det forteller jo litt om behovet for at det gjøres noe med denne veien helt fram til Lillehammer. Derfor ønsker jeg at statsråden understreker enda sterkere hvor raskt det kan skje noe med denne veien. Ikke minst: Hvor stor sjanse er det for at det skjer noe?


