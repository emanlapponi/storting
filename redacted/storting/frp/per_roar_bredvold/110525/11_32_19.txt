 Jeg takker statsråden for svaret, som var et svar, men jeg er vel ikke helt fornøyd med det.


Det er mange i Hedmark som ser med uro på den huggingen som nå foregår i eiendommene til forhenværende Borregaard Skoger. Det hugges uforsvarlig mye, og varaordføreren i Elverum, partikollegaen til ministeren, sier at han frykter statlig rovdrift. Det sier altså varaordføreren som er partikollega av statsråden.


Når man kjøper en eiendom til en høy pris, i dette tilfellet til en pris som de fleste som har rede på skog, mente var for høy, og man samtidig har et avkastningskrav på 7 pst., vil kravet om å få inn penger tilsi at man må hugge mye tømmer. Det er av den grunn mange nå er redde for at skoger skal bli uthugd og miste sin verdi. De mister også verdi på mange andre måter. Så det er det som ligger i dette spørsmålet: at man frykter statlig rovdrift på grunn av høy pris og 7 pst. avkastning.


