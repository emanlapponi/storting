 Jeg takker nok en gang for svaret.


Hva som er forsvarlig eller ikke, kan selvfølgelig diskuteres, men når ny eier i inneværende år hugger det dobbelte av det forrige eier gjorde – og forrige eier, Borregaard Skoger, var en meget dyktig skogeier som drev gården og skogen på en meget forsvarlig og god måte – og samtidig varsler at det skal man gjøre i mange år framover, sier det seg selv at da vil det bli lite tømmer igjen etter noen år. Og da er det mange, bl.a. varaordføreren i Elverum, som sier at det er uforsvarlig rovdrift på denne type skog.


Når vi også prater om skog, håper jeg det snart blir reaksjon på at man skal videreselge en del av den eiendommen man allerede har i Statskog. Det er en annen sak, men det er også nevnt i forbindelse med denne saken at man må få en fortgang i det.


