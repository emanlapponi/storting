  Jeg ønsker å stille finansministeren
følgende spørsmål:

«Dagens tollbestemmelser sier blant
annet at man kan ta med 200 liter diesel fritt inn i Norge uten å betale
ekstra avgift. 

Kan statsråden vurdere å heve
denne mengden til for eksempel 600 liter for å forenkle
lastebileiernes og tollernes arbeid?»

  Jeg takker statsråden for svaret.

Norge har svært mange heldagsbemannede
grenseoverganger, men vi har samtidig også veldig mange
som ikke er det, dessverre, og det ville ha vært en kjempejobb å kontrollere
alle disse til alle døgnets tider. Jeg er fornøyd
med at statsråden har bedt Tollvesenet om å intensivere
denne kontrollen. Det er positivt, og det er bra.

Så til mangelen på likhet
mellom lastebiler og busser, og her setter jeg et stort spørsmålstegn.
Hvorfor skal det være en forskjell på disse kjøretøyene – og
da tenker jeg altså på lastebil/buss – avhengig
av dieseltankens størrelse? Det kan vel ikke være
noe godt grunnlag for den forskjellsbehandling at den ene gruppen,
altså lastebilene, kan ta inn 200 liter tollfritt, mens
den andre kan ta inn 600 liter. Dette må vel være
noe merkelig.

 Jeg ønsker å stille finansministeren
følgende spørsmål:

«Rallybiler med svarte skilt må betale
full årsavgift og registreringsavgift selv om disse bilene
kun har lov til å brukes til rallykjøring. Kjøring
utenom dette er dermed ulovlig. 

Kan statsråden vurdere å fjerne
eller redusere denne avgiften, da mange utøvere finner
denne svært urimelig?»

  Ja, her var det ikke mye å rope hurra
for når man ser med rallyøyer og avgiftsøyer, og
det var kanskje heller ikke forventet. 

Men jeg har lyst til å trekke noen
paralleller. Når det gjelder årsavgift, er det
forskjell på om man har en privatbil, om man
har en motorsykkel, eller om man har en campingvogn f.eks. Kan det
være mulig å se det på den måten?
Det samme gjelder omregistreringsavgift, der er det også forskjell.
Vi differensierer ulike typer kjøretøy, mens man
på rallybiler har høyeste sats på begge
to. 

Jeg vil også trekke noen paralleller
til dette med veteranbiler. Når man har en veteranbil,
30 år eller eldre, kan man også ta den inn fritt.
Den har man ikke engangsavgift på, der har man
ikke årsavgift, og der har man heller ikke registreringsavgift.

  Jeg prøvde å invitere statsråden
til å tenke litt på veteranbiler også,
som jeg nevnte avslutningsvis. Når det gjelder den engangsavgiften,
er dette altså biler som tas inn på samme måte
som en rallybil, men de har ikke registreringsavgift, de har ikke årsavgift,
og de har også en meget lavere forsikringsavgift, men den
siste skal vi glemme. Dette er biler –1970-modeller eller
eldre – som har en rimelig bra standard, og som kan brukes
hver eneste dag, 24 timer i døgnet – det kan være
både busser, lastebiler og privatbiler – kontra en
rallybil, som kanskje brukes noen timer i døgnet. Ganske
mange av oss ser en viss forskjell der, og en avgiftsforskjell som
dermed er urettferdig.

