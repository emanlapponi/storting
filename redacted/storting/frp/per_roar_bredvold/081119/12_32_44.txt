 Jeg takker statsråden for et godt og utfyllende svar på spørsmålet mitt. Vi er i hvert fall enig om én ting, og det er at vi skal rose det politiet vi har, i dette tilfellet politiet i Solør. De gjør en kjempejobb i den vanskelige situasjonen de er i nå.


I Solør – hvis jeg har forstått det riktig – er politidekningen 0,78 pr. tusen innbyggere, mens landsgjennomsnittet, slik jeg har forstått det, er 1,8. Så man er på ca. halvparten. Nå forstår jeg at det skal komme noen flere, men vi kommer ikke opp på landsgjennomsnittet likevel. Lensmannen ber om hjelp. Han sier bl.a.: «… jeg må innrømme at vi ikke greier å følge opp hverdagskriminaliteten så godt som vi ønsker.» Det må jo være noe i det.


Da er spørsmålet mitt: Er statsråden bekymret for situasjonen, og i dette tilfellet i Solør?


