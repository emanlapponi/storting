 Jeg takker statsråden nok en gang for svaret.


Det er klart det er en alvorlig situasjon som nå forhåpentligvis blir bedre, og vi får håpe det etter hvert kommer enda mer ressurser. I fellesskap må vi klare det.


Ellers har det vært mye prat om sykmeldinger og slikt. I dette tilfellet sier lensmannen at dette har ikke noe med noen aksjon å gjøre. De har ikke hatt sykmeldinger. Det går ikke på det i det hele tatt, men at de har så mye å gjøre at de blir slitne. Da blir lensmannen bekymret for sine mannskaper. Det skjønner jeg.


I tillegg har dette noe med tryggheten for folk flest å gjøre. Det er klart at når de som jobber med å trygge vår sikkerhet, blir slitne og ikke makter å rykke ut alle steder, blir folk flest litt urolige. Jeg husker at i sommer ble folk i Våler, altså nabokommunen, møtt av en stengt dør fordi politiet hadde jobbet så mye at de måtte avspasere i henhold til lovverket. Da ble man møtt av en stengt dør. Det er klart at det er ikke heldig.


