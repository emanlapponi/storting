 Kvinner i Forsvaret er et gode for Forsvaret, ingen tvil om det. Men veien dit har vært lang. I dag kan kvinner ha alle typer tjenester i Forsvaret, men det har ikke alltid vært slik. Forsvarets nyere historie er bl.a. slik:










1897: Allmenn verneplikt for menn blir innført.







1907: Ny vernepliktslov utelukker at kvinner skal ha plikt til å tjenestegjøre i Forsvaret.







1946: Befalsutdanning og rekruttskole for kvinner startes. Stortinget bestemmer likevel at all militær opplæring av kvinner skal opphøre inntil en full utredning fra Forsvarskommisjonen er klar.







1949: Forsvarskommisjonen slår fast at det er nødvendig å utnytte kvinners arbeidskraft også i det militære forsvaret.







1953: Forsvarskommisjonens anbefalinger går ikke gjennom i Stortinget.







1969: Heimevernet får kvinneinspektør.







1973: Nygaard-utvalget legger fram sin innstilling om effektiv utnyttelse av kvinner til ikke-væpnet tjeneste i Forsvaret.







1976: Stortinget gir kvinner adgang til befalsutdannelse og tjeneste- og mobiliseringsplikt. Det understrekes samtidig at vedtaket ikke gir kvinner lovbestemt verneplikt.







1977: Skolene åpnes for kvinner, og 255 kvinner søker.







1983: Stortinget vedtar at kvinner skal ha adgang til å avtjene førstegangstjeneste på samme vilkår som menn.







1984: Stortinget vedtar å innføre full yrkesmessig likestilling.







1985: Frivillig verneplikt for kvinner er en realitet.







1999: Eldbjørg Løwer blir første kvinnelige forsvarsminister i Norge og i et NATO-land.







2001: Kristin Krohn Devold overtar som forsvarsminister. Samme år får vi den første kvinnelige komiteleder, og vi får også kvinnelig nestleder. Og vi har også nå en kvinnelig forsvarsminister.




Det å få flere kvinner inn i Forsvaret har som sagt Forsvaret jobbet med lenge. Jeg har tidligere jobbet som offiser i Forsvaret, bl.a. var jeg administrerende offiser på Feltartilleriets befalsskole midt på 1980-tallet. Vi gjorde mye nettopp for at kvinner skulle søke, og at de skulle trives. Kaserner ble ombygd til også å romme jenter, samt mange andre praktiske ting som en ellers ikke hadde i et forholdsvis mannsdominert samfunn. Vi var ute på messer og skoler o.l. med stand etc., nettopp for å få flere jenter inn i Forsvaret. Vi brukte den eneste kvinnelige grenaderen vi hadde på Haslemoen, til å orientere om sin situasjon, etc. Noen jenter søkte og kom inn, men noen stor suksess var det dessverre ikke. Man kan spørre seg om hvorfor ikke, og hvorfor det heller ikke i dag er slik, og det er vel derfor vi har denne interpellasjonen. Svarene er sikkert mangfoldige, men å si at Forsvaret ikke har gjort noe, tror jeg er feil.




I går kveld så jeg en tv-annonse hvor Forsvaret søkte etter elever til Forsvarets flyskole. De sa ingenting om at spesielt jenter anmodes om å søke. Men er det nødvendig?




Til sesjonen i januar 2007 får 60 000 jenter og gutter brev på lik linje. Det er første gang i historien at et helt kull blir varslet om nettopp sesjon. For jentene er dette frivillig, men vi vil her se hvor stor interessen er fra jentenes side. Oppmøtet er helt uforpliktende, men muligheten er der for jentene til på lik linje med gutter å avtjene verneplikten og/eller søke videre til alle typer tjeneste, utdanning og karriere i Forsvaret. Dette vil kunne øke andelen kvinner i Forsvaret. Hvis ikke dette virker, får vi drøfte situasjonen videre.




Fremskrittspartiet ønsker Forsvaret og ikke minst jentene lykke til. Jentene trengs i Forsvaret.




