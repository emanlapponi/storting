 Jeg takker statsråden for svaret.


Ifølge det en offiser uttalte på Forsvarsnett, var det på grunn av mangel på garasjering. Det forstår jeg sånn at Forsvaret enten ikke har garasjer nok eller at man ikke har råd til å bruke de garasjene man har.


Jeg har gjennom min tid i forsvarskomiteen – det begynner å bli noen år nå – vært på mange besøk i militærleirer i Norge, og det jeg har sett, er at utstyr står ved siden av en tom garasje. Det forteller meg at det er noe som er galt i Forsvaret. Man skylder på en økonomi som gjør at den enkelte leir, den enkelte avdeling ikke har råd til å leie sin egen garasjeplass, og utstyret står ute og blir ødelagt.


Men det som stod på Forsvarsnett, var at det var på grunn av mangel på garasjering. Blant annet skulle det selges 250 Bandvagn 206. Det er kjøretøy som Forsvaret har i dag, og som Forsvaret skal bruke i mange år framover. Det var anleggsmaskiner som jeg kjenner godt til, som brukes i dag, og man har samme type anleggsmaskiner andre steder i Norge og i utlandet. Det var bl.a. 100 sekshjulinger som Forsvaret har i dag, som man bruker i driften, og som man forhåpentligvis skal bruke videre. Og det var 380 hengere, en type hengere som Forsvaret har i dag, som man bruker i dag, og som man skal bruke i framtiden. Da virker det for meg noe merkelig at man skylder på mangel på garasjering. Statsråden sa nå at man skal bygge flere garasjer. Men man kan vel bruke de garasjene man har også, når utstyret står ute.


