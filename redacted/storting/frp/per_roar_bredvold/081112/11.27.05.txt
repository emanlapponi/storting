 Jeg takker statsråden for svaret, som jeg ikke er helt fornøyd med.


Jeg vet ikke om jeg forstod statsråden riktig. Men hvis det er slik at det ikke finnes garasjer som er store nok eller passer til de sekshjulingene, som er lavere enn denne talerstolen, skjønner jeg ingenting. Også hengerne er forholdsvis lave, og en del av det andre utstyret er også lavt og ikke spesielt bredt. Det er mulig jeg misforstod svaret som jeg fikk, men jeg skjønner ikke at det ikke finnes garasjeplasser som er tilpasset utstyret. Det var det tidligere, da jeg var offiser, og det er det helt sikkert nå.


Videre kan jeg spørre: Foregår det nok overføring fra én forsvarsgren til en annen og fra Forsvaret til f.eks. Sivilforsvaret eller til andre brukere av utstyr som Forsvaret kan kvitte seg med – og jeg understreker: kan kvitte seg med? Jeg vet bl.a. at Heimevernet ikke fikk det utstyret man var lovet i 2007. Kanskje Heimevernet eller andre organisasjoner kan overta noe av dette.


