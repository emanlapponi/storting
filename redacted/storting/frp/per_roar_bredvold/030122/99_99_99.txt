 Jeg ønsker å stille
kultur- og kirkeministeren følgende spørsmål:

«Bingofolket i Solør, og
sikkert mange andre steder i landet, sliter med et stort
byråkrati og et regelverk som er vanskelig å forholde
seg til. Blant annet har hvert lag/hver organisasjon ikke
lov til å spille i mer enn tre måneder eller
30 ganger. Deretter skal andre slippe til.

Ser statsråden at dette skaper frustrasjon
og vanskeliggjør lagenes økonomi i forhold til
det positive arbeidet disse gjør ute i distriktene, samt
tilbudet til de som ønsker å spille
bingo?»

 Jeg takker statsråden for svaret,
som var et kort svar, og som sa forholdsvis lite om framtida.
Den loven som gjelder nå, kom i 2001, så det er
ingen gammel lov. Og svaret viser vel at statsråden ikke
er den ivrigste bingospilleren, kanskje har ikke statsråden
en gang vært på bingo – jeg vet ikke!

Min ringe påstand er at det er større
interesse for bingospill – i
hvert fall ute i distriktene – enn for opera. Man må også ta
med alle de positive virkninger som inntektene av bingospillet har
bl.a. for barn og ungdom, men ikke minst for dem som er
med og spiller bingo. Det er ofte litt eldre
folk, som har bingospill som sitt kulturelle tilbud i en bygd. Dermed
må ikke statsråden ødelegge
for det gode arbeidet som bingoen gjør. Ofte
er dette ute i distriktene med små forhold, hvor det ikke
er mer enn én gruppe som har bingospill. Da er det litt
frustrerende – ja meget frustrerende – når
man ikke får tillatelse til å spille mer
enn tre måneder om gangen. Det burde i hvert fall vært
ett år, og hvis det året går bra, skulle
det vært gitt tillatelse til videre spill.

