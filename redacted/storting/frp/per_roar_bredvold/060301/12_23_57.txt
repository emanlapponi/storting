  Jeg takker statsråden for svaret.

Det er greit at statsråden refererer
til tidligere spørsmål. Grunnen til at vi tidligere
har hatt spørsmål om både E6
og rv. 3, er at dette er veier som er viktige, men de har ikke
den standard som trafikkmengden tilsier at de skulle ha.

Når det gjelder rv. 3, har vi hatt
spørsmålet oppe flere ganger, faktisk
under skiftende regjeringer, og jeg er glad for at statsråden
nevnte de 11 km som noe positivt. Det skyldes Fremskrittspartiet,
som under behandlingen av revidert klarte å få 20
mill. kr til denne veien i Hedmark og 20 mill. kr til
nabofylket. Og med de 20 mill. kr til Hedmark fikk man altså 11
km med bedre vei. Den ble bredere etc.

Når det gjelder rv. 3, velger rundt
90 pst. av vogntogene å kjøre Østerdalen
framfor Gudbrandsdalen. Det er en grunn til det. Men når veien ikke
er bra nok, skjer det dessverre ulykker. Det
er det vi må gjøre noe med. Da er det ikke
nok med økte kontroller, som nå varsles,
men det må gjøres noe konkret med veien.

