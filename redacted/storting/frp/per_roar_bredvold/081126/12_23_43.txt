 Jeg takker statsråden for svaret.


Spørsmålet var opprinnelig sendt til samferdselsministeren, men så ble det sendt over til denne statsråden, og det er sikkert riktig. Jeg hadde jo håpet at det var samferdselsministeren som hadde svart, men nok om det.


Det er klart at vi skal bruke den tiden vi trenger, for det er en viktig avgjørelse vi skal ta. Men allikevel synes jeg nok det må settes tidsfrister, slik at man har noe å jobbe mot. Det var meningen at dette skulle være klart til 2013, og nå blir det antakeligvis forskjøvet med flere år. Derfor vil jeg konkretisere spørsmålet mitt og spørre om statsråden kan si når hans departement blir ferdig med denne saken. Hvis det er kapasitet det går på, må det vel gå an å leie inn folk som kan jobbe med saken. At man prioriterer den, tror jeg helt sikkert at man gjør, men man må prioriterer den veldig sterkt.


Det er ikke uten grunn denne veistrekningen kalles dødens vei nr. 1 i Norge. Det er et stygt begrep, men det er mange som har brukt de ordene, derfor tør jeg si det. Så det er viktig at vi får fortgang.


