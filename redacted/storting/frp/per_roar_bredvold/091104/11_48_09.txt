 Jeg takker statsråden for orienteringen om noen få tiltak, men jeg mangler svar på om han har noen konkrete tiltak – om statsråden f.eks. kan love at man vil forenkle lover og regelverket, at man skal se på skatte- og avgiftspolitikken mer generelt, at man skal prioritere raskere saksbehandling i kommuner og fylker, at man kanskje skal se på bruk av midlertidig ansettelse, at man skal se på arealplaner eller andre planer og oppmuntre til bygging, restaurering og riving, eller at man skal se på om staten kan forsere noen tiltak. Det er slike ting jeg ønsker svar på – om statsråden har noen konkrete, raske tiltak?


Det står i Glåmdalen den 21. oktober at Fjeld sier opp 25 ansatte – det er altså ett firma. Et annet sier: «Dødt i byggebransjen». Slike ting skjer både i Hedmark og i resten av landet. Da må vi ha noen raske tiltak, og de kan være enkle. Det er mange som har fått permisjonsvarsler, og det er en del som har blitt oppsagt. Dette skaper en stor uro ute i distriktene.


