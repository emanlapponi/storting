 Jeg takker statsråden for et omfattende svar.


Det som er bekymringsfullt, er jo at antallet døde dyr har økt, selv om det har vært fokus på dette gjennom mange år. Det er vel ingen tvil om at alle vi her i salen er for dyrevelferd. Jeg er også helt sikker på at både produsenter, transportører og slakterier selvfølgelig også er for en god dyrevelferd. Vi har her et felles mål alle sammen, det er jeg ikke i tvil om i det hele tatt.


Men det som skremmer meg, er jo at antall dyr som omkommer under transport, øker. Her er det fortsatt mye å gjøre. Fortsatt er det bl.a. slik at man ikke kan regulere temperaturen inne i alle slakteribiler. Det er også store variasjoner med tanke på hvor i landet skadene skjer. Jeg tror nok det er mye som fortsatt må gjøres for at vi skal få ned det store antallet døde dyr, for det er klart at 123 000 er et høyt antall.


