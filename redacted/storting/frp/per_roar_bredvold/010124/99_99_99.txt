 Jeg tillater meg å stille følgende
spørsmål til justisministeren:

«Kongsvinger politidistrikt har ca.
2 300 straffesaker på vent. Dette er en dramatisk økning
fra året før, hvor antallet saker var 1 886. Dette
skyldes selvfølgelig en del formildende omstendigheter,
som blant annet kan skyldes kapasitetsbrist. 

Er statsråden fornøyd med
denne negative utviklingen, og hvis ikke, hva ønsker statsråden å gjøre
for at dette tallet skal bli så lavt som mulig?»

  Jeg takker statsråden for svaret.
Jeg er glad for at statsråden sier at en effektiv behandling
av straffesaker har betydning ikke bare for den fornærmede
og gjerningsmannen, men også for at straffen skal kunne
virke etter sin hensikt. Samtidig må jeg si at det må være
viktig også for gjerningsmannen – og gjerningsmannen
er jo nevnt her – at han eller hun får gjort opp
sin straff og kan fortsette livet. Det er hele 300 saker som har
ventet lenger enn ett år, og dette finner jeg svært
betenkelig.

Jeg forstår at Kongsvinger politidistrikt
har blitt tilført 200 000 kr for 2001
til et prosjekt for å nedarbeide restansene under
ledelse av en erfaren politiinspektør. Mener statsråden
at dette er nok hjelp slik at Kongsvinger politidistrikt kan få ned
dette tallet? For forrige år var det, som tidligere nevnt,
1 886 saker på vent, og man må jo si
at dette har vært et langvarig problem. Hva synes statsråden
er riktige tall, både når det gjelder antall saker og
hvor lang tid en sak bør ta?

  Jeg takker statsråden for svaret.
Jeg skjønner for så vidt at statsråden
ikke kan tallfeste dette. 

Jeg registrerer i en artikkel i Glåmdalen,
en lokalavis fra Kongsvinger, at statsråden har vært
på Kongsvinger – noe jeg er veldig glad for – men
det står ingenting om dette problemet i artikkelen. Men
i samme avis fem dager senere kan man derimot lese om dette problemet – uten
at statsråden er nevnt. 

Jeg har et konkret spørsmål:
Var dette en problematikk som dere snakket om og drøftet
på møtet på Kongsvinger, eller var dette
noe som kom fram senere?

