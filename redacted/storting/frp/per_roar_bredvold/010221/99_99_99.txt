 Jeg tillater meg å stille følgende
spørsmål til miljøvernministeren:

«Kongsvingers trehusbebyggelse i Øvrebyen
er ikke omfattet av Riksantikvarens plan i forbindelse med vern av
landets trehusbyer mot brann.

Når staten pålegger boliger
vern eller fredning, bør da ikke staten også være økonomisk
behjelpelig med tiltak mot, i dette tilfelle, en eventuell brann
også?» 

  Jeg takker statsråden for et omfattende
og godt svar,. og statsrådens kjennskap til Kongsvinger
i dette tilfellet vil jeg ta med meg videre. 

Det som har fått denne debatten, spesielt
i Kongsvinger, til å blusse opp – hvis en kan
bruke det ordet i en positiv betydning her – er den store
trehusbrannen som var i Jönköping for en kort
tid tilbake. Det er klart at de som bor i et slikt miljø som
består av gamle trehus, lever i en konstant frykt for brann,
og de som eier disse husene, gjør hva de kan ut fra de
kostnader de har mulighet til å påta seg. De er òg
takknemlige for de kontroller som blir utført, bl.a. av
Hedmark Energi A/S – HEAS – i dette tilfellet.
Men når det gjelder mer omfattende tiltak, f.eks. sprinkleranlegg
i disse husene, fins det ikke økonomi hos de private til
det. Og når staten pålegger enten fredning eller
verning av ett eller flere hus, så er det ikke mer penger
til å ivareta det. Det er det som er det store problemet.

  Jeg takker nok en gang for svaret og de positive
signaler som statsråden her gir, og jeg tror at et samarbeid
vil være løsningen på dette, så jeg
ser positivt på denne saken framover. 

