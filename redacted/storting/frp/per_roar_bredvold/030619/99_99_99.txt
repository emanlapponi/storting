 Dette er en sak om et lite beløp, men et beløp som kan provosere. Beløpet er på 3 kr, en økning fra 108 kr til 111 kr. Grunnen til at det kan provosere, er at det i innstillingen under «Vurderingar» står:







«Auken i tenestetillegget er eit viktig bidrag i arbeidet med å heve statusen til dei utskrivne vernepliktige mannskapa.»




Det skal altså heve statusen. Det er da man kan spørre: Hvor mye blir statusen hevet av 3 kr – og det er vernepliktige mannskaper det dreier seg om – når vi vet at det kun er ca. 40 pst. av hvert årskull som gjennomfører førstegangstjenesten, og man samtidig kan lese i Dine Penger at man sparer 100 000 kr ved å slippe verneplikten. Det er da man kan føle seg litt provosert i forhold til om 3 kr er med på å heve statusen.




Det er en enstemmig komite som går inn for dette. Men jeg kan på Fremskrittspartiets vegne love at vi vil jobbe for at statusen til de vernepliktige vil bli hevet i tiden framover, og at vi vil være med på å bidra til at kronebeløpet blir hevet slik at det virkelig monner. Det er ikke mye man får kjøpt for 3 kr.




