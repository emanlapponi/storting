 Jeg ønsker å stille finansministeren
følgende spørsmål:

«I 1990 var drøyt 50 pst.
av alle lastebiler med last som passerte grensen, norske. I 1999
var den tilsvarende andelen snaut 45 pst. 

Ser statsråden en sammenheng mellom
denne negative utviklingen og det norske avgiftssystemet, og da
spesielt i dette tilfellet på drivstoffprisene, og hva
vil statsråden i så tilfelle gjøre for å bidra
til å snu denne utviklingen?»

  Jeg takker statsråden for svaret.

For å konkretisere dette spørsmålet:
Ser statsråden at en forskjell i dieselpris på fra
kr 2,50 til kr 3,50 på svensk og finsk side kontra norsk
side vil skape ulike arbeidsforhold for lastebilnæringen,
og at norsk lastebilnæring på den måten
vil tape i anbud?

  Jeg takker statsråden nok en gang
for svaret.

I sine avgifter – altså statsrådens
avgifter – har statsråden også antall
arbeidsplasser med i betraktning, når vi nå tenker
på lastebilsjåfører i dette tilfellet,
men også ringvirkninger til servicebedrifter som bilverksteder, bensinstasjoner,
bilselgere og mange flere som vil bli rammet? Tenker han også på de
skatte- og avgiftskronene som vil forsvinne ved at lastebilnæringen
blir utarmet? Vil han også ha i sine tanker selvforsyning
innenfor transporttjenester i Norge?

 Jeg ønsker å stille miljøvernministeren
et spørsmål, som altså vil bli besvart
av justisministeren:

«I Hedmark ble det under fjorårets
elgjakt skutt 6 486 dyr. Hedmark ble dermed Norges største
elgfylke. Men dette området er også foreslått
til ulvesone, samtidig som også ulvebestanden øker.

Ser statsråden alvoret i denne konflikten,
og hva vil statsråden gjøre konkret for at denne
næringen og naturopplevelsen ikke skal bli redusert?»

  Jeg takker statsråden for svaret.

Det er elgen som er viktigst i ulvens matfat.
NINA-forsker Erling Solberg sier at elg er ulvens hovedføde. Ulven
er en effektiv elgjeger. Forskningen viser at den helst tar kalver
og eldre dyr. Ulv er en så effektiv predator på elg
at der det er mye ulv, må en ta hensyn til dette når
elgkvotene fastsettes, og dermed blir det mindre å jakte
på. 

I Hedmark som i andre fylker er det for jegerne
en egen tidsregning, nemlig før og etter elgjakten. Dette
er én ting. 

For å konkretisere problemet i Hedmark
vil ulvens herjinger representere et tap i form av færre
elgfellinger som tilsvarer et beløp på ca. 20
mill. kr, regnet ut fra 2 000 dyr og 60 kr pr. kilo. Dette
er store verdier. I tillegg kommer at småviltjegerne ikke
tør å bruke utmarka lenger for jakt, da de er
redd for å miste sine jakthunder. Ser statsråden
denne problematikken?

  Jeg takker statsråden for svaret.

Norges Bondelag vil kreve at staten må gi
grunneierne erstatning for elg og rådyr som blir tatt av
rovdyr, som ulv. Det samme sier f.eks. Torstein A. Opdahl i Glommen
Skogeierforening i Hedmark. Etter mitt syn er det ikke mulig å kombinere
ulv og en aktiv bruk av utmarka. 

Ser ikke statsråden denne problematikken – jeg
spør nok en gang – at det er umulig å kombinere
en slik utvikling med rovdyr, elgjakt, bufe og det ene med det andre?

