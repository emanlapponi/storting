  Jeg takker igjen statsråden for svaret.
Det er mulig jeg uttrykte meg litt feil, for ønsket
mitt er selvfølgelig også at militære
lagre, uansett hva man skal oppbevare, ligger på så få steder som
mulig og såpass sentralt at den som prøver å gjøre noe
ulovlig, blir oppdaget før man får mulighet til å ta
ting ut fra lageret. Når det gjelder de siste lagertyveriene,
var det innbrudd først den ene dagen og så den
andre, og da kan man jo lure lite grann på om
rutinene ble fulgt. Man kan også lure
på om den type depoter eller lagre
er bygd på riktig måte. Vi har brede vegger og
tak, men hvis du kjøper en vinkelsliper til 99 kr på en eller
annen slags butikk og går dit og skjærer over
slåa på døra, så er du inne. Så det
er mulig at vi i denne fasen også må se
på hvordan vi skal sikre det vi har i lagrene.
Det er ikke nok med gode vegger og tak, men
døra, som kanskje er det viktigste, må sikres
på en mye bedre måte. Jeg tror nok vi
må ta med oss dette også. Ellers tror jeg både
statsråden og Fremskrittspartiet
har den samme intensjonen: færrest mulig tyverier, selvfølgelig.

