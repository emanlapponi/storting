(ordfører for saken): 

Bakgrunnen for europaparlaments- og rådsdirektiv 98/27/EF av 19. mai 1998 om nedlegging av forbud med hensyn til vern av forbrukerinteresser er ønsket om å hindre at nettopp vernet ikke skal svekkes ved grenseoverskridende virksomhet. Spesielt er dette når en virksomhet prøver å omgå regelverket ved å utøve en eventuelt ulovlig virksomhet i et annet land enn der bedriften er etablert. En slik omgåing vil dessuten svekke det indre markedet og vil være konkurransevridende. Direktivet vil på denne måten representere en effektivisering av forbrukervernet i EØS-området. Det vil kunne gi mulighet til å reise sak mot en næringsdrivende i hjemlandet for brudd som eventuelt har virkning i et annet medlemsland, hvis dette gjelder brudd på kollektive forbrukerinteresser. 




Hvert land skal ha domstoler eller forvaltningsstyresmakter som skal ha kompetanse til å gripe inn overfor brudd på regelverket. Disse skal kunne gi påbud om endringer eller stans. Tvangsbøter kan gis for å sikre at påbudet blir etterfulgt. I Norge kan disse være f.eks. Forbrukerombudet, Statens Næringsmiddeltilsyn, Statens legemiddelkontroll, Kredittilsynet eller Konkurransetilsynet. Andre kan være aktuelle for å passe på at direktivet blir fulgt.




For at direktivet skal bli gjennomført, er det nødvendig å gjøre noen endringer i de ulike lovene som direktivet får følger for, men dette vil kun dreie seg om prosessuelle endringer. Direktivet vil få følger for markedsføringsloven, legemiddelloven, kringkastingsloven og kredittkjøpsloven.




Dette direktivet i EØS-avtalen er et viktig steg i retning av et mer effektivt forbrukervern ved at en utøver ikke skal kunne omgå regelverket ved å prøve å utøve en eventuelt ulovlig virksomhet i et annet land enn der utøveren er etablert. Selve direktivet vil ikke innebære vesentlige kostnader, mens bruken av systemet vil kunne føre med seg visse kostnader.




Med dette anbefaler jeg komiteens tilråding.




 

(ordfører for saken): 

Kultursamarbeidet med EU er nedfelt i EØS-avtalens protokoll 31 og trådte i kraft 1. juni 1995. Denne protokollen åpner for full deltakelse for EFTA/EØS-landene i EUs kulturprogram og andre aktiviteter på kulturområdet. Norsk deltakelse i programmet nødvendiggjør bevilgningsvedtak og Stortingets samtykke.




Kultur ble introdusert som samarbeidsområde i EU ved Maastricht-traktaten i 1992. EU har ingen felles politikk på kulturområdet, men Fellesskapet bidrar til å fremme kulturelt samarbeid mellom medlemsstatene gjennom ulike program og initiativ.




Kultur 2000-programmet omfatter hele kulturfeltet, dvs. alle kunstarter, kulturytringer og kulturvern, inklusiv kulturminnevern. Generelt åpner det nye rammeprogrammet for støtte av mer langvarig karakter, og denne støtten til hvert enkelt prosjekt vil kunne øke betydelig sammenlignet med de opprinnelige programmene.




Da norsk deltakelse vil bli finansiert over en tidsramme på fem år, må Stortingets samtykke til godkjenning av EØS-komiteens beslutning innhentes, jf. Grunnloven § 26 annet ledd.




Samtidig vil Norges deltakelse i EUs kulturprogram med basis i EØS-avtalen gi aktører i norsk kulturliv en unik mulighet til å lede og delta i kunst- og kulturprosjekter med støtte fra EUs kulturprogram. Dermed kan de delta og utvikle seg videre også sammen med andre europeiske utøvere.




Men denne avtalen koster også noe økonomisk for Norge. Som tidligere nevnt, er avtalen femårig og vil pr. år være på 6-6,5 mill. norske kroner.




Dermed vil jeg anbefale komiteens innstilling. 




