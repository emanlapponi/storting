 Jeg ønsker å stille
samferdselsministeren følgende spørsmål:

«Riksvei 3 i Østerdalen hadde i henhold
til planer 50 mill. kr til opprusting, men i det første
budsjettforslaget til Region Øst er de nå borte. For en
vei som er så viktig ikke bare for
Hedmark, men også for andre som bruker
den, er dette nærmest en katastrofe.

Hvordan ser statsråden på dette,
og vil statsråden gjøre noe for at riksvei 3 får
de midler den trenger for å komme opp på et akseptabelt
nivå?»

 Jeg takker for svaret, som kanskje ikke
direkte var det svaret jeg hadde tenkt meg, for det er jo slik at
statsråden er innforstått med at det var ført
opp 50 mill. kr. De er nå tatt bort,
og det er veldig beklagelig.

Når man ser på Rv 3,
er ikke det en hvilken som helst veistrekning. Rundt 90 pst.
av vogntogene velger Østerdalen framfor Gudbrandsdalen, fordi det
er kortere og dermed mer lønnsomt både økonomisk
og miljømessig. Rv 3 er av Stortinget utpekt som
stamvei, men bare 9 pst. av Rv 3 holder
i dag vedtatt stamveinorm, 8,5 m bredde. Veidekket er ujevnt,
det er slitt, og det er ikke gjort noen større
investerringer på en årrekke. Det blir selvfølgelig mange
ulykker av dette, slik statsråden sa. Fra 1990 til 2000
omkom faktisk 38 mennesker på Rv 3, og myke trafikanter
har dårlig sikkerhet langs den trange veien.

 Jeg takker nok en gang for svaret.

Det som er litt merkelig, er, som sagt, at
det var ført opp 50 mill. kr, men i Hedmark
legges det ikke opp til noen store investeringer,
mens det i de andre fire fylker i regionen legges
opp til det. Da er mitt konkrete spørsmål: Hvor
viktig er Rv 3 for statsråden? Hvor viktig er
Rv 3? For dem som bor der og for dem som bruker den som transitt
ferdsel, eller for dem som på en eller
annen måte er avhengig av den, er Rv 3
veldig viktig. Ordet «distriktspolitikk» kan
brukes her, og jeg kan også trekke inn andre
ord. Rv 3 er viktig, og vi må gjøre noe
med den. Det er så mange år siden det er gjort
noe, og trafikken øker, ulykkene øker, og usikkerheten øker.
Hva vil statsråden konkret gjøre?

