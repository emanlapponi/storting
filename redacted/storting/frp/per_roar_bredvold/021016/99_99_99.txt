 Jeg ønsker å stille
finansministeren følgende spørsmål:

«I forbindelse med avhending av BV
202 fikk en rekke hjelpekorps, offentlige etater og øvrige
norske frivillige organisasjoner tilbud om gavesalg til
en pris av 1 000 kr pr. vogn. Disse har i ettertid fått
krav om registreringsavgift på 8 359 kr pr. vogn
nyere enn 1973-modell. For kjøperne føles dette
urettferdig sett i lys av det positive arbeidet disse gjør.

Kan statsråden gi fritak for dette
sett i forhold til den innsats disse vognene vil kunne gjøre
for fellesskapets beste samt de restriksjoner
vognens bruk har?»

 Jeg takker for svaret, som for undertegnede
og ikke minst for dem som har kjøpt BV 202
for å gjøre en jobb til fellesskapets beste, bl.a. ved å redde
liv, er en stor skuffelse. Dette var vogner som Forsvaret ikke
lenger hadde behov for og man bestilte skroting av ca. 2 000
BV 202. Dette synes bl.a. undertegnede var feil bruk av
fellesskapets ressurser. Skrotingen ble etter en del arbeid
stoppet, og BV 202 ble lagt ut for salg i tre faser: Gavesalg,
direktesalg og delesalg. Inn under gavesalg ble følgende
vurdert: hjelpekorps, offentlige etater og øvrige norske
frivillige organisasjoner. Ved gavesalg er det ikke lov
med videresalg, ei heller økonomiske inntekter. Det er
et svært begrenset område å kjøre
i, en lav bruksfrekvens m.m. Dette skulle tilsi at det skulle være
mulig å bruke dispensasjonsmulighetene i avgiftsvedtakets § 4,
selv om økonomiske, sosiale eller humanitære
forhold ikke alene gir grunnlag for dispensasjon.

Ser ikke statsråden at f.eks. Røde
Kors ikke kan sammenlignes med andre mer næringsrelaterte
kjøpere og derfor bør få redusert avgift?

 § 4 omhandler at dette ikke
alene er det som skal til, men det må vel være
mulig å tenke på disse tingene.

Tidligere var beltevogner omtalt som motorredskap og
derfor var det ikke avgift. Dette er vogner som er spesielle.
De er plombert til en maksimal hastighet på 40 km/t, og
det er et begrenset bruksområde for dem. Derfor vil jeg jobbe
videre med denne saken, slik at disse vognene kommer inn under en
annen paragraf og på den måten blir fritatt for
avgift. Slik som det nå er blitt, er dette inntekter for
staten i stedet for utgifter i forbindelse med skrotingen. Det synes
jeg også burde telle i denne saken.

