 Jeg ønsker å stille
samferdselsministeren følgende spørsmål:

«I vinter er det også innført
redusert hastighet på en rekke vegstrekninger i Hedmark
uten at det foreligger klare resultater på at
dette har hatt en positiv virkning på reduksjonen av antall
ulykker forrige år. Det viser seg derimot at
Hedmark er det fylket med størst antall dødsulykker.

Ser ikke statsråden andre
muligheter enn redusert vinterfartsgrense for å få ned
antall ulykker?»

 Jeg takker statsråden for svaret,
som er tilnærmet det samme som jeg fikk for et år siden,
nemlig den 16. januar i fjor. Det er jo derfor jeg stiller spørsmålet
igjen nå, jeg er veldig i tvil om redusert hastighet virkelig
har hjulpet. Det kan være greit med vinterfartsgrense – det
kan være det – men når vinterfartsgrensen
skaper irritasjon, skaper kø og farlige forbikjøringer
med nestenulykker, eller kanskje også ulykker, setter
jeg et spørsmålstegn ved det. Det må være
en logikk bak det å sette ned fartsgrensen, og jeg er fortsatt veldig
kritisk med hensyn til om tiltaket virkelig hjelper.

Statsråden nevner nå en del
andre ting, og det er nok de tingene jeg heller ønsker
skal gjøres, i hvert fall i tillegg – både
i form av nye veianlegg og tiltak på eksisterende veinett.
Kan statsråden svare litt mer utdypende når det
gjelder slike planer? Det er det Hedmark trenger, altså nye
veier og utbedring av eksisterende veier, bl.a. Rv 3, Rv 2, etc.

 Jeg takker nok en gang for svaret.

Dette med respekt er selvfølgelig
viktig. Men når vi vet at over 10 000 bilførere
mistet lappen i fjor – altså en økning
på 40 pst. – stiller jeg meg litt tvilende
til om respekten for fartsgrenser blir økt når
man f.eks. på Rv 2 reduserer fartsgrensen fra 80 til 70.

Så vil jeg litt tilbake til hva en
vei betyr. En vei er ikke bare en vei, det er
en livsnerve for et samfunn. Hvis jeg husker riktig, var statsråden
med på en lastebiltur i fjor oppover Østerdalen. Når
man ser på den dårlige veien som Rv 3
egentlig er, både for dem som bor der fast, og for
dem som driver en næring og skal frakte varer fram og tilbake
og inn og ut av et forholdsvis grisgrendt distrikt, håper
jeg at statsråden er klar over – og det er jeg overbevist
om at hun er – hvor viktig en vei er. En vei er ikke bare
en vei, det er en livsnerve for et distrikt. En livsnerve må også være
akseptert i samfunnet – og vinterfartsgrenser er ikke veien å gå.

