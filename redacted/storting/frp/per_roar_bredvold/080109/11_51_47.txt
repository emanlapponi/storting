  Jeg takker statsråden for svaret. Samtidig vil jeg ønske statsråden og hennes medarbeidere et godt nytt år, og jeg vil også få lov til å gratulere statsråden med det positive som skjedde ved Bæreia. Vi hadde felles mål, og det ser ut som vi lykkes der. Så jeg er veldig glad for det.

Tilbake til spørsmålet. Jeg har fått høre at selvfølgelig er dette militært spesifikt materiell, og når man skal ha en del fra Italia til Iveco-kjøretøyer, må det godkjennes i hvert enkelt tilfelle når det gjelder fortolling. Da virker det som om ting ikke skjer så smidig som de kunne ha gjort.

Da er spørsmålet mitt: Dette har jo vært et hastekjøp. Har vi vært for raske, slik at vi ikke har fått det resultatet vi ønsker, og at opplæring og materiell ikke har vært godt nok forhandlet fram? Nå har vi altså den situasjonen at 20 pst. av de kjøretøyene vi kjøpte for noen måneder siden, for å si det sånn, står ikke-operative.

