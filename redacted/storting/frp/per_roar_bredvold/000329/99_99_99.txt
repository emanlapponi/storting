  Jeg ønsker å stille finansministeren
følgende spørsmål:

«Kun 0,12 pst. av all diesel som ble
solgt i januar 2000, hadde et så høyt svovelinnhold
at det skulle betales ekstra avgift.

Vil statsråden se på denne
svovelavgiften, samt generelt på dieselprisen, slik at
Norge kan tilby lastebilnæringen og andre dieselforbrukere
en pris som kan være på tilsvarende nivå som
i våre naboland?»

 Jeg takker statsråden for svaret,
som ikke var – slik jeg ser det – noen lovnad
om en eventuell prisreduksjon på diesel før i
revidert nasjonalbudsjett 2000. Avgiften på 25 øre
ble innført 1. januar for å lokke oljeprodusentene
til å produsere miljødiesel med 0,005 pst.
svovelinnhold. Regner en med momsen, førte svovelavgiften
med seg en prisstigning på 31 øre. 

Synes statsråden det er riktig at
transportnæringen skal bli belastet med en avgift som ikke
fungerer etter intensjonen når denne type diesel ikke er å få tak
i for de fleste, nettopp på grunn av oljeselskapenes problemer med
produksjon og lagring? I Sverige brukte en seks år på denne
prosessen.

  Jeg takker nok en gang statsråden
for svaret. Jeg håper og tror at statsråden ser alvoret
i de høye drivstoffprisene Norge har, slik at vi fortsatt
skal kunne ha levende distrikter, og at vi skal kunne slippe å få en
stadig økende grensehandel bl.a. på grunn av dieselprisen.

I mitt nærområde på svensk
side, nemlig Bograngen, selges diesel for 6,80 kr i svensk valuta,
nesten 3 kr billigere enn i Norge. Skjønner statsråden
at man reiser dit for bl.a. å fylle opp sine dieseltanker,
og at man da også handler andre varer og dermed øker
grensehandelen?

