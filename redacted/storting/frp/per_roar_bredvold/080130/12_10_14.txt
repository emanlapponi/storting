 Jeg ønsker å stille følgende spørsmål til samferdselsministeren: 




«Rv. 3 i Hedmark er en problemvei for mange. Senest 16. januar 2008 var strekningen Elverum-Rena så hullete at mange biler punkterte og skapte mange farlige situasjoner. Veien var så dårlig at til og med en bergingsbil ble rammet av dette under sitt arbeid. Ifølge politiets logg var det dessuten speilblank veibane og vogntog på kryss og tvers, særlig i området Hovda bru. 




Hva vil og kan statsråden gjøre for at trafikantene på denne veistrekningen skal få en bedre og ikke minst tryggere vei å ferdes på?» 




