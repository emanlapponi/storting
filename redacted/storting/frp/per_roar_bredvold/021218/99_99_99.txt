 Jeg ønsker å stille
landbruksministeren følgende spørsmål:

«Bondelagslederen i Våler
i Hedmark kan tenke seg å gjøre et forsøk
med Våler som frikommune uten konsesjonsloven.

Hvis man ser bort fra stedsforslaget, kan dette være noe
statsråden kan tenke seg å vurdere og dermed kunne se
muligheten for å fjerne hele loven på sikt,
slik at landbruket og distriktene kan utvikle seg i henhold til sine muligheter?»

 Jeg takker statsråden for svaret,
som dessverre ikke kunne tolkes slik
at Våler eller andre kommuner kan være
en frikommune uten konsesjonsloven.

Det som er positivt forbausende i dette spørsmålet
om konsesjonsloven, er ikke at spørsmålet
nå blir løftet av undertegnede og Fremskrittspartiet,
men at det i utgangspunktet kommer fra en bondelagsleder og støttes
av deler av Hedmark Bondelag m.fl. Nettopp av hensyn til
dem som lever av landbruket og ønsker å bo
i og utvikle sine kommuner, må denne loven, slik
Fremskrittspartiet og nå stadig
flere ser det, forandres raskere og til slutt fjernes, da den er
en bremse for utviklingen innenfor landbruket og
for kommunenes utvikling. Poenget må være
at de som vil arbeide og bo i bygdene, må få anledning
til å kjøpe bolig og få seg en arbeidsplass
i bygdene. Det innebærer at ordningen for omsetning
av eiendommer må løses opp og forenkles, også slik
at de som vil selge, kan få solgt til en akseptabel pris,
og at nye mennesker kan flytte inn og sørge for lys i vinduene.
Konsesjonsloven, slik jeg ser det, bidrar i dag til at lysene slukkes
i stadig flere vinduer.

 Jeg takker statsråden for svaret,
og forstår også hvorfor svaret kommer
som det kommer. Men det er klart at det er et lite skritt
i riktig retning å øke arealgrensen til 100 dekar
hvis ikke mer enn 20 er dyrket. Jeg ser jo det.

Men ser statsråden at en fjerning
av konsesjonsloven vil kunne øke antall overdragelser fra
bønder og andre med en gård som de ønsker å selge?
Dette handler om to parter – minst. Man skal bli enig om
en akseptabel pris, om hvem som skal overta, kanskje noe om borett
etc., noe som er viktig. Dette er ofte saker av følsom
karakter. Det handler noen ganger om gårder som
har vært i samme slekt i mange generasjoner bakover, og
selger ønsker nettopp å selge
til en som han er sikker på skal overta. Ser statsråden
at det også er mye følelser her, og
at man i større grad ønsker å være
med og bestemme pris etc. og ikke
minst hvem som skal overta, uten at myndighetene blander seg altfor
mye inn i dette?

