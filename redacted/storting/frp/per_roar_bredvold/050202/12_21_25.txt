  Jeg takker statsråden for svaret, som var
både utfyllende og delvis forklarende.

Jeg finner det selvfølgelig heller ikke riktig
å gå nærmere inn i detaljer i saken. Men spørsmålet er på sin plass, da
det kan synes som om ikke alle detaljer var avtalt og regulert,
og at regninger ikke ble sendt ut tidsnok. Dette håper jeg at Forsvarsbygg
har fått med seg, og at deres rutiner og behandling blir bedre.
Alle kan selvfølgelig forbedre seg - også Forsvarsbygg.

Samtidig har jeg forståelse for at Forsvaret
kan ha problemer med å behandle alle saker like godt, da det er
en svært omfattende og ganske stor bygningsmasse Forsvaret skal
selge eller leie ut i den perioden vi er inne i. Spesielt vanskelig
blir det kanskje når man skal leie ut eller selge deler av en militærleir.
Men allikevel: Inntekter, som utgifter, må behandles på en riktig
måte, til alles beste.

