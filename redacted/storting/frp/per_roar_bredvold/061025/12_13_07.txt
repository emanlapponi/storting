 Jeg takker statsråden for svaret.
Det var et svar som oppsummerer det som kan og skal gjøres,
kanskje. Men det sier jo ingenting om tidsperspektivet,
og det sier ikke så mye om store forandringer
i forhold til det som har skjedd bakover i tid, uansett hvilke regjeringer
som har sittet her.

I avisen Østlendingen 10. oktober
d.å. kan vi lese følgende:

«Med
dagens investeringsnivå vil det ta 50 år å oppgradere hele
stamveinettet i Norge til en god standard.»

Altså 50 år. Det er klart
at det er ganske lang tid, og jeg tror vel verken jeg eller
statsråden vil oppleve en fullgod stamveg, hvis vi har
det perspektivet. Når vi f.eks. snakker om rv. 3 i Hedmark,
så vil den koste, hvis jeg husker riktig, 2,8 milliarder
kr, og det fins mange veger som er lik rv. 3. Derfor ønsker
jeg nå noe litt mer konkret. For én ting er investeringer,
en annen ting er vedlikehold, og vedlikehold må vi ha.
Men det må store investeringer til for å oppgradere
vegnettet. Det er det jeg egentlig vil ha svar på.

