 (ordfører for saken): St.prp. nr. 70 for 2008–2009 omhandler investeringer i
                  Forsvaret. Formålet med denne proposisjonen er å be om Stortingets godkjenning av
                  oppstart av seks nye investeringsprosjekter samt å orientere Stortinget om noen
                  andre planlagte prosjekter og saker. Dette omhandler følgende: 

Godkjenning av kostnadsramme for fire nye eiendoms-, bygge- og anleggsprosjekter,
                  ombygging av HRF i Rena leir, oppgradering av bygning 39 på Akershus festning,
                  kommandoplass for Forsvarets operative hovedkvarter på Reitan og Skjold
                  flerbrukshall fase 2. 

Dessuten: Godkjenning av kostnadsramme for to nye materiellprosjekter, nytt
                  logistikk- og støttefartøy og landbasert, indirekte ildstøtte – artilleri. 

Og: Informasjonssaker om modernisering av Hæren, LOS-programmet i Forsvaret og
                  kjøp av innleide kystvaktfartøy. 

Komiteen forutsetter at rammene for de ulike prosjekter holdes, og at Stortinget
                  holdes orientert om kostnadsbildet. Komiteen registrerer at ombyggingen av HRF i
                  Rena leir omfatter garasjer, en kennel og ombygging av undervisningsrom til
                  kontor. Prosjektet har en kostnadsramme på 126 mill. kr samt at oppgraderingen av
                  bygning 39 på Akershus festning har en kostnadsramme på 121 mill. kr. 

Komiteen er enig i at et logistikk- og støttefartøy utgjør en vesentlig kapasitet
                  i forbindelse med langvarige operasjoner. Vi understreker at et slikt fartøy ikke
                  må komme som en erstatning for landbaserte logistikk- og vedlikeholdsbaser, men
                  som et supplement. Komiteen merker seg at prosjektet har en kostnadsramme på 1 550
                  mill. kr med en gjennomføringskostnad estimert til 80 mill. kr. Komiteen vil
                  understreke at investeringer i å gjøre Sjøforsvaret mobilt ikke må gå ut over de
                  allerede etablerte basene i nordområdet. 

Komiteen oppfatter at formålet med landbasert, indirekte ildstøtte er å tilpasse
                  Hærens artilleri til framtidige behov. Vi merker oss Regjeringens nordiske
                  forsvarssamarbeid i denne sammenheng. Komiteen er fornøyd med at Regjeringen går
                  inn for en balansert industrideltakelse mellom norsk og svensk industri i dette
                  prosjektet. Komiteen registrerer at dersom samarbeidet med Sverige i dette
                  prosjektet ikke kan gjennomføres på en tilfredsstillende måte, vil Norge starte en
                  egen nyanskaffelsesprosess gjennom en åpen anbudskonkurranse. Prosjektet har en
                  kostnadsramme på 1 820 mill. kr med en gjennomføringskostnad som er ventet å bli
                  43 mill. kr. 

Komiteen registrerer at erfaringene fra Økonomiprosjektet skal vektlegges i
                  forbindelse med Logistikkprosjektet, og at denne analysen ikke er foretatt.
                  Komiteen oppfatter at dette skal gjennomføres før kontrakt om Logistikkprosjektet
                  kan bli inngått. 

Komiteen merker seg at Forsvarsdepartementet kun har kjøpt «KV Harstad», og at
                  kjøp av Nornen-klassen indre kystvaktfartøy ikke er aktuelt foreløpig. 

Ellers er komiteens flertall, alle minus medlemmet fra Høyre, fornøyd med
                  betydningen av at større deler av kystvaktflåten overføres til Forsvarets eie, men
                  midler til dette er ikke prioritert i denne investeringsproposisjonen. 

De andre partiene vil redegjøre for sine særmerknader ved behov, men jeg vil
                  redegjøre noe for en fellesmerknad som Fremskrittspartiet og Høyre har. Den
                  handler om 209 mill. kr og gjelder gjennomføring av et prosjekt for ny
                  kommandoplass for Forsvarets hovedkvarter på Reitan. Vi er klar over at det var
                  flertall for denne flyttingen i Stortinget, men Fremskrittspartiet og Høyre
                  forutsetter at flere av de vedtak som ble gjort i forbindelse med langtidsplanene
                  for Forsvaret, gjøres til gjenstand for en grundig kost–nytte-vurdering og
                  evaluering i forbindelse med statsbudsjettet for 2010. 

