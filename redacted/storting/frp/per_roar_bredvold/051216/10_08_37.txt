 St.prp. nr. 17 for 2005–2006 er på mange måter interessant lesning. Den gir, eller i hvert fall kan gi, et bilde av en utvikling ikke bare økonomisk, men også av hvordan de forskjellige våpenarter og institusjoner jobber, og hvilke utfordringer de har hatt inneværende år.




Det å gå inn i dybden i alle tallene er en stor oppgave, en oppgave som andre eventuelt må gjøre, men det er interessant å se tilbake på tilsvarende sak i fjor, hvor komiteen sa følgende: «Komiteen er innforstått med mindre avvik og utforutsette utgifter», men ber om at også Forsvaret utarbeider realistiske budsjetter og sørger for god økonomistyring.




Dette er sterke og klare ord som ikke kan misforstås, dvs. at daværende forsvarskomite i framtiden ikke ønsket altfor store tall som skifter kapittel og poster. Man burde tro at slike ting var unødvendige.




Det står under mange av kapitlene at reduksjonen skyldes tekniske flyttinger til kap. 1725 for å rendyrke kapitlet for å reflektere de nye fellesavdelingene som er opprettet og underlagt Forsvarsstaben og ny organisering av Forsvarsstaben.




Dette er sikkert riktig og fornuftig. Men når for eksempel kap. 1731 Hæren reduseres med nærmere 500 mill. kr, kap. 1732 Sjøforsvaret med nærmere 80 mill. kr, Luftforsvaret med vel 70 mill. kr, Heimevernet med 35 mill. kr, osv., er det ikke småpenger vi prater om, og av et budsjett på 30 milliarder kr er det også snakk om en del prosenter som skifter kapittel, uten at vi politikere er med – ikke det at jeg mener at vi skal være med ned til den minste krone, men dog.




De kapitler som er foreslått økt, er bl.a. kap. 1725 Fellesinstitusjoner og -utgifter under Forsvarsstaben med drøye 500 mill. kr, kap. 1740 FLO med nesten 200 mill. kr, kap. 1760 Nyskaffing av materiell og nye bygg og anlegg med 60 mill. kr. Men det er også store forandringer innenfor kapitlenes poster, hvor bl.a. post 47 Nye bygg og anlegg er foreslått økt med 170,8 mill. kr.




Slik kan vi fortsette, men jeg stopper der – med unntak av post 45 Store nyskaffingar. Her er C-130, altså Hercules-flyene, nevnt med en økning på 33 mill. kr til vedlikehold for å holde dem i operativ stand. Dette er helt klart nødvendig, men det viser også at Hercules-flyene våre, som snart er 40 år gamle, trengs å byttes ut.




Jeg vil avslutningsvis gjenta komiteens merknad fra i fjor der vi bad om realistiske budsjetter og at en sørger for god økonomistyring. Det må være i Forsvarets interesse at dette gjøres.




