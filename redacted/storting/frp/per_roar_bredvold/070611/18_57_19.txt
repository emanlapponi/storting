 

Norge har siden 1998 tatt del i EUs handlingsprogram for katastrofeberedskap. Fra 2002 har Norge også deltatt i det operative verktøyet, den såkalte fellesskapsordningen for sivil krisehåndtering, jf. St.prp. nr. 37 for 2002-2003. EUs finansieringsordning for sivil krisehåndtering ble formelt vedtatt så sent som 5. mars 2007, ved rådsvedtak. Norge er invitert til videre samarbeid innen sivil krisehåndtering og katastrofeberedskap, inkludert deltakelse i den nye finansieringsordningen for sivil krisehåndtering.




Intensjonen med den nye finansieringsordningen er først og fremst å sikre bedre vern av mennesker, men også miljø, eiendom og kulturverdier. Ordningen dekker hendelser som har årsak i natur, mennesker, terrorhandlinger, teknologiske kriser og kriser knyttet til stråling, kjernekraft og miljø, innbefattet kystforurensning nær land, både innenfor og utenfor Den europeiske union.




Det overordnede formålet med fellesskapsordningen er å legge til rette for at ressursene til de statene som deltar, kan bli benyttet på best mulig måte ved ulike typer kriser i og utenfor unionen. Det er opp til det katastroferammede landet å be om støtte fra andre stater og fra kommisjonen. Dersom det kommer en forespørsel om hjelp, skal kommisjonens krisehåndteringssenter videresende denne til de nasjonale kontaktpunktene til de statene som deltar. I Norge er dette Direktoratet for samfunnstrygghet og beredskap. Det er så opp til hver enkelt stat å avgjøre om og hvorledes man skal svare på forespørselen om hjelp.




Det er viktig at den internasjonale humanitærpolitiske innsatsen og bruken av de humanitære midlene tar utgangspunkt i hva de nødlidende trenger, og resultat i felten, slik at det internasjonale hjelpearbeidet blir organisert på en mest mulig formålstjenlig, kostnadseffektiv og upartisk måte.




Norge er blant de statene som har sluttet seg til prinsippene om «godt humanitært giverskap» der dette står sentralt. Norsk deltakelse i ordningen innebærer ikke at Norge legger opp til å kanalisere ytterligere humanitære midler til konkrete operasjoner.




Deltakelsen i finansieringsordningen vil være i tråd med de mål som ligger til grunn for det nasjonale samfunnssikkerhetsarbeidet. Fremskrittspartiet ser derfor nytten av å delta i et slikt samarbeid.




