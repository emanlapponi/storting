 Her går den ene saken fortere enn den andre. Jeg stilte noen spørsmål i forrige innlegg som jeg ikke har fått svar på. Jeg vet ikke om statsråden eller noen andre vil svare på det nå – f.eks. om dette med 100 pst. gjenkjøp og 720 mill. kr, om vi står for dette. Det er jo ikke det denne saken handler om, men jeg vil bare nevne det i forbifarten.




Det å avtjene verneplikten er det stadig færre som gjør. Nå er vi nede i ca. en tredjedel av samtlige gutter.




I Aftenposten 3. mars 2006 kan vi lese følgende:







«Om få år kan ned mot én av ti norske gutter komme til å gjennomføre tradisjonell førstegangstjeneste. Det er helt i tråd med Forsvarets behov.»




Om dette er et akseptabelt nivå, skal jeg ikke uttale meg om i dag. Men det som er klart, er at de som avtjener verneplikten, må ha statushevende tiltak samt en ryddig og grei økonomi. Det siste handler denne saken om.




I bladet Soldatnytt, nr. 5 2006, kan vi lese at soldatene krever ca. 90 000 kr. Dette fordeler seg på et tjenestetillegg på 1G for 365 dager og en dimisjonsgodtgjørelse på ca. en halv G. Til sammen, som sagt, ca. 90 000 kr. Det vi tilbyr i dag, er noe mindre, nemlig 126 kr i 365 dager. Hvis jeg har regnet riktig, blir det 45 990 kr pluss en dimisjonsgodtgjørelse på 20 900 kr, til sammen 66 890 kr. Det vil si ca. 30 000 kr mindre enn det soldatene ønsker.




Dette er noe komiteen og Stortinget må og bør se nærmere på. I hvert fall kan jeg love at Fremskrittspartiet vil se nærmere på dette. Det skal og må være attraktivt å være i Forsvaret. Da er økonomi en bit av dette, i tillegg til andre statushevende tiltak slik som flere og gratis hjemreiser, flere permisjonsdager, en tjeneste med et positivt innhold, studiepoeng m.m. Et godt, effektivt forsvar er avhengig av positive soldater.




