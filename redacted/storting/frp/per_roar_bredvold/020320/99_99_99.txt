 Jeg ønsker å stille
landbruksministeren følgende spørsmål:

«I avisen Glåmdalen av 2.
mars 2002 kan vi lese om et par som i fjor solgte småbruket
sitt, blant annet på grunn av økonomi. De har ennå ikke
fått oppgjøret, da landbrukskontoret ikke
har behandlet søknaden.

Synes statsråden dette er en akseptabel
tid å vente, eller vil statsråden på generelt
grunnlag pålegge de kommunale/fylkeskommunale
landbrukskontor en raskere saksbehandling, slik at ventetiden for
selger og kjøper blir så kort som overhodet mulig?»

 Jeg takker for svaret, som for så vidt
var greit, men selv om jeg nevner et eksempel, var selvfølgelig
spørsmålet tatt opp på generelt grunnlag.

Hvorfor denne saken ble behandlet akkurat den 12. mars, like etter
en artikkel i Glåmdalen – eller om det hadde
noe å gjøre med at jeg skulle ta opp dette spørsmålet
her i dag – skal ikke jeg si, men i hvert fall
har saken løst seg til beste for alle.

På et generelt grunnlag synes jeg
det må være mulig å sette en
tidsfrist. Fra saken blir levert skal det gå maksimalt
så og så lang tid, f.eks. to måneder,
slik at både kjøper og selger har en
konkret dato å forholde seg til, og
da får landbrukskontoret/fylkeskontoret innrette
seg etter den tidsfristen. Det er det jeg ønsker
med spørsmålet mitt.

 Det som skjer, slik det fungerer i dag, er
at det brer seg en frustrasjon hos både kjøper
og selger ved at de ikke har noen fast dato å forholde
seg til. Det skaper også en del unødvendige
utgifter. Den som selger, har som regel et lån
på eiendommen. Lånet løper hele
tiden, og renten gjør at det koster penger. I tillegg kan
man ikke røre eiendommen. Man kan ikke
høste av en eiendom man har solgt, så det
blir heller ingen inntekter i denne perioden. Dette skaper altså usikkerhet
og frustrasjon. Slik sett må den tidsfristen inn.

