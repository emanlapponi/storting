 Jeg takker statsråden for svaret. Statsråden nevnte ordet markedsregulator. Jeg har vel, som jeg sa tidligere, mer tro på at marked og etterspørsel skal være med på å bestemme hvor mye som skal produseres. Det kan virke som om vi har et mål om at så og så mange kilo skal produseres – uansett om det er egg eller kjøtt, eller hva det måtte være – og så tenker man ikke så mye på hva markedet etterspør. Det er derfor jeg hadde det spørsmålet om markedsregulator. Det er klart at det har litt å si når en pris i Norge er 380 kr, og hvis en reiser noen kilometer inn i Sverige – eller kanskje bare noen meter – får en samme type vare for 160 kr pr. kilo. Det er en prisforskjell på 220 kr – grovt regnet 200–250 pst. For en vanlig forbruker hjelper det ikke med – i utgangspunktet – 2 kr. pr. kilo i kutt.


