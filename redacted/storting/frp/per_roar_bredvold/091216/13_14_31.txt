 Jeg takker statsråden for utfyllende svar.


Statsråden og jeg er nok enige på mange områder, men det er kanskje verre å få med seg hele regjeringen. Jeg vet jo at vi skal diskutere nye bestandsmål, men jeg er vel tvilende til at de blir så mye lavere enn de som er i dag. Det er bra at man skal bli raskere med å ta ut skadedyr. Det er kjempeviktig, men det med erstatning ser jeg egentlig ikke på som så viktig, for det er ingen gårdbruker som driver med bl.a. bufe for å få erstatning. Man driver fordi man er glad i dyrene sine, og man ønsker selvfølgelig ikke at de skal bli tatt av rovdyr. Da hjelper det ikke så mye å få en erstatning. Det hjelper selvfølgelig økonomisk, men det hjelper ikke på lysten til å drive videre med bufe. Det er ofte det det handler om – om man skal fortsette en næring, enten på heltid eller deltid, og det å drive med bufe gjør at mange gårdbrukere klarer å drive et gårdsbruk.


