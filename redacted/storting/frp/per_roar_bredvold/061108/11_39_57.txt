 Jeg takker statsråden for svaret,
som jeg for så vidt synes var greit.

Jeg håper og tror at statsråden
har forståelse for at når en sak drar ut, påfører
det søkerne store ekstrautgifter. Det påfører også dem
som søker, både uro og usikkerhet om hva
som skjer. I det eksempelet jeg nevnte, var det noen som ønsket å selge
en gård. Det tok nøyaktig
ett år før de fikk et positivt svar. Jeg håper
at statsråden er enig med meg i at det er for lang tid.

Statsråden snakker litt om saksbehandlingsfrister.
Da kan det være interessant å høre
litt mer fra statsråden om hvor lange fristene kan tenkes å bli,
med den regjeringen vi har i dag. Saker tar lang tid, og det skaper
som sagt usikkerhet, medfører ekstra utgifter
etc. Det er derfor viktig at det er helt klare retningslinjer for
hvor lang tid en sak skal ta. Uansett hvor stor saksmengde en kommune har,
må den prioritere dette.

