  Jeg tillater meg å stille følgende
spørsmål til finansministeren:

«En undersøkelse foretatt
i Kongsvinger viser at boliger med tilnærmet lik omsetningsverdi
har store forskjeller i ligningsverdi. 

Vil statsråden ta initiativ til at
det blir innført et nytt og mer rettferdig reglement for
verdiberegning, slik at denne urettferdighet kan unngås
for fremtiden?» 

  Jeg takker statsråden for svaret,
som var et veldig kort og konsist svar. For Fremskrittspartiet,
og jeg tror også for alle boligeiere i Norge, er spørsmålet
av en slik art at det bør få et mer utfyllende svar. 

Å kjøpe en bolig er kanskje den største
og viktigste investeringen en familie gjør i livet. Det
har Fremskrittspartiet tatt konsekvensen av, og vi ønsker å fjerne
all skatt på det å eie en bolig. Verdiberegningen
utgjør grunnlaget for inntektsskatt, formuesskatt og – i
de kommuner som har det – eiendomsskatt. Derfor er en riktig og
rettferdig takst veldig viktig, og at alle skattene har denne som
et grunnlag. Kan statsråden si noe om dette?

  En verdiberegning er også avhengig
av bosted, dvs. i hvilken kommune man bor, og også hvor
i kommunen man bor. Det vil si at når dette er tilnærmet
sammenlignbart, må det også være sammenlignbar
verdi på boligene. I den omtalte undersøkelsen
nevnes to eiendommer med en salgssum på    1,8 mill. kr
og 1,7 mill. kr, og med en ligningsverdi på henholdsvis
499 000 kr og 118 000 kr. Når
man så har påplusset ligningsverdien 10 pst.
og senere 15 pst., altså til sammen 25 pst. økning
på to år, blir skattekonsekvensen for den ene
boligen en økning på ca. 14 500 kr
i grunnlaget for inntektsbeskatning, mens det bare blir 2 450 kr
for den andre boligen. 

Ser statsråden at dette slår
veldig urettferdig ut slik det fungerer i dag?

