 Jeg takker statsråden
for et godt svar og et fyldig svar. 

At det er en prekær situasjon
nå, er nok helt sikkert, når politioverbetjent Per Olaf Nordli
går ut i lørdagsavisen til Glåmdalen 8. mars 2008 og
sier det. Jeg er helt enig i at Kongsvinger-politiet og andre politi trenger
veldig ros for den jobben de gjør. Men som Nordli sier: 

«Det er klart det er frustrerende. Vi føler vi ikke får
gjort jobben ordentlig». 

Det sier han om den store
mangelen på varetektsplasser som råder for tiden. 

I tillegg
står det: 

«I går måtte
Kongsvinger-politiet slippe to polske smuglere fordi det manglet varetektsplasser.
I tillegg ble det vurdert fengsling for fem andre, men på bakgrunn
av varetektssituasjonen fant politiet det nyttesløst å framstille
de for fengsling. 

Dermed har sju personer sluppet varetektsfengsling
bare de to siste døgnene.» 

Dette stod i
Glåmdalen 8. mars 2008. Det er klart at situasjonen er veldig bekymringsfull.
Jeg hører hva statsråden sier, men hva gjør vi på
kort sikt - veldig kort sikt? 

