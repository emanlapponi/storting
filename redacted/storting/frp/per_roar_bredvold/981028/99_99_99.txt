 Jeg ønsker å stille miljøvernministeren
følgende spørsmål: 

«Viltmyndighetene i Norge og Sverige
er blitt enige om felles retningslinjer for forvaltningen av den
skandinaviske ulvebestanden. Et prinsippdokument om samarbeidet åpner
mulighet både for felling av spesielle skadedyr og kvotebegrenset
lisensjakt på ulv i de to landene. 

Hvordan vil statsråden bidra til at
dette arbeidet lykkes?»

 Jeg takker statsråden for svaret.

Ser statsråden at ulike forvaltningsbestemmelser
om rovdyr i Norge og Sverige og ellers i de land Norge har en felles
grense med, gjør det vanskelig å få en
fornuftig forvaltning til alles beste? Det er en kjensgjerning at
flere av våre rovdyr er streifdyr og kan tilbakelegge store
avstander på relativt kort tid. Det er også en
kjensgjerning at noen av disse kan bli regnet som rovdyr i ett land
og ikke i det andre. Derfor ser jeg det som svært viktig
og fornuftig at de naboland som har felles interesser/problemer,
i størst mulig grad har like bestemmelser. Det kan virke
ulogisk at et dyr på den ene siden av en grense er totalfredet,
mens det én meter over på den andre siden av grensen
drives lovlig jakt på det samme dyret.

Vil statsråden være positiv
til at vi får mest mulig like bestemmelser over landegrensene
i dette også for distriktene svært viktige problemet?

