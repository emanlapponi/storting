 Jeg ønsker å stille
justisministeren følgende spørsmål:

«I Kongsvinger
fikk et utenlandsk vogntog motorstopp for noen dager siden.
Det ble stående og sperre den ene kjørebanen i
ca. ett døgn før det ble tauet til verksted. Vogntoget
skapte mange nestenulykker.

Hvem har ansvaret for å få vekk
kjøretøyer når sjåføren ikke
selv har midler/mulighet til å bekoste bergingen?»

 Jeg takker for et utfyllende og godt svar.
Det var vel den siste halvdelen som gav svar på det jeg
spurte om.

Det er vel ingen tvil om, etter det
jeg skjønner, at det er politiet som
har det overordnede ansvar for at ting blir fjernet fra kjørebanen
når de er til fare for annen ferdsel, og at man
kan ta pant i kjøretøyet, slik at man kan få dekket
de utgifter som en eventuell borttauing eller
annet medfører. Så da skulle vel dette være
ganske greit.

Det er selvfølgelig mange meninger
om akkurat denne situasjonen, på samme måte
som det vil være mange meninger om andre
liknende situasjoner. Det er vel et generelt problem – det
var derfor jeg tok opp dette som et eksempel – at
det er en del utenlandske vogntog som kommer
til Norge, og sjåførene har liten erfaring med
kjøring på vinterføre, kanskje med gamle
kjøretøy som er noe dårlig
skodd, kanskje uten kjettinger, eller som mangler noe
annet for å kjøre på våre
vinterveier, og så skaper dette situasjoner som igjen skaper
nestenulykker og kanskje også ulykker.

 Jeg takker nok en gang for et godt svar fra
statsråden.

Mitt ønske er at justisministeren
tar noen samtaler med samferdselsministeren om flere kontroller
av utenlandske vogntog, spesielt fra
Øst-Europa, for det er vel der de fleste vogntog av noe dårligere
kvalitet kommer fra. Da kan vi få luket dem ut og stoppet
dem ved grensen, slik at de kan få ordnet og rettet opp
manglene, og så får de selvfølgelig kjøre
videre.

Jeg har generelt inntrykk av at norske
kjøretøy er i rimelig bra
stand, og at de har erfaring med vinterkjøring, mens det
for utenlandske kjøretøy kanskje
skorter noe på det. Så hvis justisministeren nå vil
ta den samtalen med samferdselsministeren – det er mulig
det er gjort fra før, men kanskje han vil bidra litt til – så er
jeg veldig godt fornøyd.

