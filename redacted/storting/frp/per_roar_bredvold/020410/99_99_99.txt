 Jeg ønsker å stille
miljøvernministeren følgende spørsmål:

«Et ulvepar i Østerdalen tar over
40 elger i løpet av vintermånedene. Gråfjellparet
som holder til i Åmot og Rendalen, er to glupske dyr. Dyrene er
påsatt sendere, og slik har forskerne kommet fram til dyrenes «killrate».

Synes statsråden det er forsvarlig
at ulveparet tar livet av så mye elg og dermed forskyver
den økologiske balansen, i tillegg til den uro de også skaper
hos lokalbefolkningen?»

 Jeg takker statsråden for svaret,
som var omfattende og opplysende på generell basis.
Men det gir for så vidt ikke svar på hvor
mye av hjorteviltstammen det er forsvarlig å akseptere
blir borte på grunn av rovdyrene.

Statsråden svarer bl.a.: «Ulvens
uttak i en hjorteviltbestand er en del av rammebetingelsene som
det må tas hensyn til ved fastsettelse av hjorteviltkvoten.» Da
svarer altså statsråden at rovdyrene er nr. 1,
og så får de andre komme etter
hvert. Det er i hvert fall ikke slik jeg ønsker at
det skal være, så det vil jeg gjerne at statsråden sier noe
om. Statsråden sier også at
ulvens beskatning representerer «bare noen
få prosent» i Hedmark. Hedmark er et stort fylke,
men for de områder som blir berørt,
er dette et stort problem.

 For dem som ikke er oppi det, kan
kanskje problemet være lite,
men for dem som er i dette området, er problemet
stort. Det handler om å høste det naturen kan
gi, og det er også en distriktsprofil oppi dette.

Selvfølgelig er jeg klar over at det
gis en del erstatning til dem som har bufe som blir rammet
av dette, men utnyttelse av f.eks. jakt, rekreasjon
og alt dette som gir ringvirkninger, er det sagt lite
om.

Vi vil også ha noen
rovdyr – slik at det er sagt – men det må ikke være
slik at et lite område, her et lite
område av Hedmark, skal bære den store
belastningen av å ha disse. Og det er kanskje der problemet
ligger.

Når det gjelder den økologiske
balansen, tok jeg nå dette eksemplet med 40 elger. Hvor
mange elger det er totalt i dette området, kan jeg ikke
si, men akkurat disse 40 er et betydningsfullt antall. Og det er
klart at når denne økologiske balansen er blitt
forskjøvet og det ikke er noe særlig
mer hjortevilt, reiser rovdyrene dit matfatet er. Slik er det.

