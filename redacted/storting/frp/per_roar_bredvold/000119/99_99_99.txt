  Jeg ønsker å stille finansministeren
følgende spørsmål:

«I Forbrukerrapporten nr. 1/2000
kan vi lese om en person som kom i skade for å betale veiavgift
på en bil som skulle vrakes, i stedet for på familiens
nye bil. Hun ringte straks til Oslo og Akershus tolldistrikt, som
lovet at dette skulle ordnes. Etter snart 2 år har ingenting
skjedd.

Er dette forsvarlig saksbehandling?»

  Jeg takker statsråden for svaret
og for at saken nå er i ferd med å bli løst
med en snarlig utbetaling til søker.

Det er også bra at tolldistriktssjefen
i Oslo og Akershus vil gå gjennom sine rutiner for å unngå liknende
problemer i fremtiden. Det som ikke er så bra, er at en
slik enkel sak må ta to år, med mange purringer
og ergrelser for dem som er blitt rammet av en slik situasjon. Ser statsråden
mulighet for at man i tillegg til den innbetalte summen også yter
en rentekompensasjon, slik som det offentlige pålegger
oss forbrukere når vi er for sent ute med å betale
regninger til det offentlige? I tillegg følger det fra
det offentlige også med et ekstra gebyr. 

Kan finansministeren dessuten antyde hva «uforholdsmessig
lang tid» er i henhold til forvaltningsloven?

