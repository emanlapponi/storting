 Jeg ønsker å stille
samferdselsministeren følgende spørsmål:

«Mandag 15. april ble de omstridte
skiltene med vinterfartsgrense tatt ned langs riksvei 2 i Hedmark.
Dette er for øvrig én uke etter det
ble forbudt å kjøre med piggdekk.

Er statsråden av den oppfatning at
det må være lov å bruke
mer skjønn slik at det f.eks. på nevnte vei med
tørr og god asfalt over lang tid kunne være
mulig å fjerne disse tidligere og ikke etter
pålegg fra sentrale myndigheter?»

 Jeg takker for svaret.

I en artikkel i Glåmdalen av 16. april
2002 understreker overingeniør ved Kongsvinger
trafikkstasjon, Nils Anders Lund, at «Statens vegvesen
i Hedmark bare følger pålegg fra sentrale
myndigheter». – Der munner mitt spørsmål
ut.

I tillegg er dette med vinterfartsbegrensning
foreslått og iverksatt for å redusere
ulykker, selvfølgelig. Men jeg setter et stort spørsmålstegn
ved om dette virkelig har noen virkning. Personlig kjører
jeg en slik strekning minst to ganger i uken, og jeg prøver å holde
fartsgrensen, som er 70 km i timen. Jeg har aldri
blitt forbikjørt så mye som jeg er blitt denne
vinteren – jeg har aldri sett så mange
nestenulykker, så mange aggressive sjåfører.
Så min påstand er at å redusere farten
fra 80 km i timen til 70 km i timen skaper mer
aggressive sjåfører. Det kan man også lese
i Glåmdalen 8. april, der det fremgår at både
sjåførlærere, rallycrosskjørere
etc. er enig i dette.

 Hedmark fylke er, på lik linje med
mange andre fylker, ganske stort og ganske langt,
og fra den ene enden av et fylke til den andre kan det
kanskje være en måneds forskjell når
det gjelder vinter og sommer. Det må altså være
mulighet for å vise skjønn, bare
så statsråden tar det med seg. Men mitt konkrete
spørsmål går også på dette:
Synes statsråden det er merkelig at det er forbudt å kjøre
med vinterdekk samtidig som vi har vinterfartsbegrensing?

