 Jeg takker statsråden for et positivt
svar og en positiv avgjørelse, og jeg vil også gratulere
med den avgjørelsen.

Det som vel er å merke seg, er at
dette ikke er noe nytt problem. 1. november 2000
stilte jeg det samme spørsmål til daværende
miljøvernminister Siri Bjerke, og fikk nesten
det samme svaret. Men nå har man fått en litt
lengre utsettelse, og vi håper alle
sammen at vi skal komme i mål på dette. Målet
ligger der, men veien fram dit kan være
litt kronglete. Det handler kanskje om økonomi. Jeg husker
at i 2000 ville ombyggingen ha kostet ca. 1 mill. kr – jeg
understreker at det er cirkatall – hvis det var mulig.
Det kostet ca. 100 000 kr i drift, og man lette etter praktiske
muligheter for å skape en god behandling av utslippene.

Men vi får håpe
at vi i fellesskap kan bidra til at «Skibladner» fortsatt
kan seile, òg i seilingssesongen 2009 og videre. Dette
er en båt som, hvis jeg husker riktig, er 148 år,
så det er en del praktiske problemer
som kanskje kan dukke opp.

