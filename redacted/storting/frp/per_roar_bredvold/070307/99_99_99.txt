  Jeg takker statsråden for første
halvdel av svaret, som jeg synes var et positivt svar. Det andre
kan kanskje diskuteres.

Det jeg vil fram til, er at når Norge
kan produsere sauekjøtt og ikke behøver å importere
det, må det være positivt. Men slik
situasjonen er ute i distriktene i dag, er det vanskelig å produsere
sauekjøtt på grunn av den feilslåtte rovdyrpolitikken
vi har i Norge. Det er det som gjør at importen av sauekjøtt
fra f.eks. New Zealand øker. Vi kan gjøre
dette helt annerledes.

Dette handler om mange ting. Det handler bl.a.
om bosetting. For Hedmarks del har antall gårdsbruk som
driver med saueproduksjon, blitt redusert med ca. 2 000 fra 2001 til
2006. Antall sauer er nesten det samme, men antall bønder
har blitt redusert ganske sterkt. Det er ganske
faretruende for distriktspolitikken og for distriktssynet
om hvor folk skal bo, slik at distriktene blir helt forandret.

