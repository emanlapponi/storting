 Forsvaret står overfor den største – la oss kalle det – operasjonen i nyere tid. Man skal rasjonalisere, effektivisere, og man har nå et budsjett med langsiktighet ved at tallene er tilnærmet de samme i fire år framover.




I denne forbindelse skal Forsvaret bygge ca. 200 000 m2, hvor Forsvaret bl.a. omgjør tre leirer til én leir på Setermoen. Store utbygginger skal foretas på Rena ved Elverum, og man legger ned Haslemoen – nettopp for å effektivisere tjenesten.




Man skal leie ut ca 20 000 bygg både til seg selv og det åpne markedet – en stor utfordring som også kan få innvirkninger på det private utleiemarkedet. Her må Forsvaret være bevisst, slik at ikke dette markedet blir ødelagt ved at man ikke tar gjengs pris. Mange lokalsamfunn – med begrenset næringsliv og bosetting – vil være svært sårbare hvis en så stor aktør som Forsvaret kommer på banen og eventuelt tilbyr lokaler til underpris.




Dette er kanskje vel så viktig som hvem som får kjøpt hva, til hvilken pris, som denne interpellasjonen handler om. En nøye og langsiktig investering og planlegging fra private og kommunale aktører kan bli mer eller mindre ødelagt over natten. Men dette håper og tror jeg Forsvaret ser, slik at de er seg bevisst sin rolle. Samarbeid og åpenhet er nøkkelen til en god løsning for alle.




Og så til selve interpellasjonsspørsmålet om overdragelse, dvs. salg, av den eiendomsmassen Forsvaret skal kvitte seg med – til hvem og til hvilken pris, og om kommuner skal kunne få den gratis eller nesten gratis. 2 400 000 m2 bygg skal selges eller eventuelt gis bort. Dette gjelder alle typer bygg, fra hytter, næringsbygg og hus til noe så spesielt som kapeller. Det er altså en svært sammensatt bygningsmasse – en bygningsmasse som kan være enkeltbygg, men også bygg som av flere årsaker henger sammen og dermed må selges som en enhet, en bygningsmasse som er av ulik standard når det gjelder vedlikehold og derav forskjellig bruksområde, en bygningsmasse som avhengig av hvor den ligger, er avgjørende for hvor interessant den er på det åpne markedet. Dette kan også være en bygningsmasse som fellesskapet mener bør tilhøre fellesskapet, og som private aktører ikke skal kunne kjøpe og bruke kommersielt.




Stortinget har et budsjettforlik som forventer et godt overskudd. Spørsmålet blir da om Forsvaret har mulighet eller lov til å gi bort noe til kommuner som mener at de bør få forsvarseiendom nærmest gratis fordi de mister arbeidsplasser, og derav positive ringvirkninger.




