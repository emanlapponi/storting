 Mitt spørsmål går
til forsvarsministeren:

«Militært utstyr lagres oftere
og oftere utendørs i all slags vær eller
i innkjøpte/leide plasthaller, fordi Forsvarets egne
husleiepriser gjør det for dyrt å bruke
for den enkelte avdeling.

Ser statsråden at dette må være
en feil utvikling, da vi gjennom mange år har investert
i gode lagre, men som nå dessverre
er for dyre å bruke med de leiepriser
som Forsvaret har?»

 Jeg takker statsråden for svaret,
som var et utfyllende og for så vidt godt svar.

Men det jeg ønsker med dette
spørsmålet, er å sette søkelyset
på om kanskje Forsvaret har for høye
leiepriser, og på hvorfor man har det.

På mine reiser både
som komitemedlem og som enkeltstående medlem i forsvarskomiteen
har jeg besøkt ganske mange steder og militære
installasjoner i den siste tiden. En del bygninger står
tomme, og utstyret står ute fordi man ikke har
råd til å lagre det inne, altså er husleien
for høy. Det vi også ser, er at andre
er kreative. De leier inn plasthaller, som jeg nevnte i spørsmålet
mitt, eller de leier lokaler på det private markedet.

Da er spørsmålet: Hvorfor
har Forsvaret så høye leiepriser? Er
kostnadene for Forsvarsbygg ved å eie og drive så mye
høyere enn for private? Det synes jeg er rart. Hvordan
klarer Forsvaret det?

 Vi er ikke uenige om at Forsvaret
skal kvitte seg med mye eiendom, 2 millioner m2, og jeg
er heller ikke uenig i at Forsvaret skal kvitte seg
med utstyr. Men når leieprisen blir såpass høy
at Forsvaret selv ikke har råd til å leie sine egne
lokaler, må det være noe som er feil.
Jeg tror at de private, på lik linje med de militære,
har sine utgifter, så jeg kommer tilbake til
at de private driver billigere enn staten – og i dette
tilfellet Forsvaret – og det må det være
noe galt i.

Ellers har det vært en del kreative
løsninger på hvordan man kan lagre militært
utstyr. Jeg har vært og sett på at i stedet for å lagre
i én etasje, altså i én høyde,
har man funnet ut at det går an å lagre i to høyder
i samme rom. Men selv om man er kreativ, har man fått husleie
for to etasjer selv om det er i samme rom. Da nytter det heller ikke å være
kreativ og finne muligheter for å spare penger,
og etter det jeg erfarer, skaper det en viss frustrasjon rundt
omkring.

