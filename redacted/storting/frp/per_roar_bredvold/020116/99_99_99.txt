 Jeg ønsker å stille
samferdselsministeren følgende spørsmål:

«I Hedmark har flere veistrekninger
fått redusert hastigheten fra 80 til 70 km/t,
til ergrelse for mange trafikanter, både private
og næringslivet.

Synes statsråden det er riktig med
denne reduksjonen når man samtidig er klar over at dette ofte
er veistrekninger som fra før har den beste veistandarden
samt et godt vedlikehold av vinterveiene og, ikke minst,
er en av våre viktigste transportveier?»

 Jeg takker statsråden for svaret,
som jeg dessverre ikke var noe særlig
imponert over, i og med at statsrådens svar vel kunne forstås
slik at det kun er fart som dreper eller skader trafikantene.
La det ikke være den minste
tvil om at enhver som omkommer i trafikken, enten det er i Hedmark
i andre steder, er en for mye. Der er vi enige. Men det
kan da ikke være slik at statsråden
er av den oppfatning at det kun er farten som dreper, og at hun ønsker
seg tilbake til den tiden da det måtte gå en foran
ethvert kjøretøy og rope:
Her kommer det en bil! Altså at så lenge vi reduserer
hastigheten, reduserer vi også antall skadde.
Vi kan da vel ikke gå tilbake til den tiden da
farten var det eneste. For det er så mye annet vi heller
kan gjøre, og i en avis fra Hedmark står
det følgende: «Elendig vei skyld i mange ulykker». Det
må altså være andre
ting også som er med på å øke antall
skadde. Vil statsråden se på andre ting
enn bare fartsbegrensninger?

 Jeg takker statsråden for svaret,
som viser at hun ser andre muligheter enn bare å redusere
farten – i hvert fall velger jeg nå å tolke
henne dit hen – men at hun ser på fartsbegrensning
som det viktigste. På det punktet er jeg rimelig uenig,
for jeg mener at vi må prioritere våre
veier på en helt annen måte. Vi må gi
mer penger til vedlikehold, vi må gi mer penger til utbedring,
slik at vi får veistrekninger som det er trygt å kjøre
på, selv om en eventuelt kjører i 80 km/t.
80 km/t er ikke direkte fort i dag,
med den veistandarden og bilstandarden vi har. Når man
reduserer farten fra 80 til 70 km/t, skaper man
noe irriterte bilister, som i sin irritasjon skaper nesten-ulykker.
Jeg går ut fra at når statsråden i sitt
svar sier at dette vil spare 10–15 liv i året,
kan det ikke bare være i
Hedmark. Det må være i hele landet – det
kan misforstås.

At andre representanter har tatt
opp tilsvarende spørsmål, om Sør-Trøndelag,
må jo også vise viktigheten
av dette. Jeg vil be statsråden sørge for forskning
på hvor mye dårlig veivedlikehold eller
manglende utbedring har å si for antall skadde og døde.

