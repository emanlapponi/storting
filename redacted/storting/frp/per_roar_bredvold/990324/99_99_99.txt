  Jeg ønsker å stille forsvarsministeren
følgende spørsmål:

«Opptil flere ganger i året
har Forsvaret såkalte auksjoner hvor de blant annet selger
mange motoriserte kjøretøy. Nå viser
det seg at Forsvaret ønsker å benytte seg mer
av partisalg. 

Dette er brudd på gjeldende praksis,
og hva vil statsråden gjøre for at flest mulig
skal få mulighet til å kjøpe seg et militært
kjøretøy fremfor at de kan bli solgt til utlandet
som et parti?»

  Jeg takker statsråden for svaret. 

Fremskrittspartiet ser det som meget viktig
at tidligere militære kjøretøyer i størst
mulig utstrekning blir i landet, da de representerer en stor verdi
for totalforsvaret ved at de i praksis ender opp i distriktene og
står til disposisjon for Forsvaret – enten direkte
gjennom HV-mannskaper som eiere, eller indirekte som aktuelle vogner
til rekvirering i en mobiliseringssituasjon. Jeg setter også spørsmålstegn
ved om det er riktig, slik statsråden sier, at det vil
innbringe mer penger å selge dem som et parti i stedet
for enkeltvis. Selv har jeg vært på noen auksjoner,
og jeg har sett den store interessen det er for å kjøpe
militære kjøretøyer. Prisene har ofte
vært forholdsvis høye. 

Ser heller ikke statsråden faren for
at andre land i en gitt situasjon kan bruke kjøretøyene/utstyret
i en situasjon som Norge ikke er tjent med? Og ser ikke statsråden den
interesse det er blant befolkningen, lag og foreninger for dette?

   Jeg ønsker å stille miljøvernministeren
følgende spørsmål:

«Lov av 10. juni 1977 nr. 82, lov
om motorferdsel i utmark og vassdrag, bestemmer at kommuner ikke
kan gi generell tillatelse til bruk av båtmotorer på sjøer
som er mindre enn to kvadratkilometer. Alle typer båtmotorer, også støysvake
og minimalt forurensende elektriske motorer, blir behandlet likt.

Synes statsråden dette er riktig sett
i forhold til bruk av elektriske båtmotorer?»

  Jeg takker statsråden for svaret,
som dessverre ikke var særlig positivt for mitt spørsmål.

Ser ikke statsråden at en elektrisk
båtmotor som ikke støyer, som ikke forurenser
og som har en maksimal hastighet noe hurtigere enn rotempo, muliggjør
at alle grupper mennesker som av en eller annen årsak ikke
har mulighet til manuell framdrift av en båt, kan få denne
muligheten til å oppleve naturen og båtlivets
gleder?

