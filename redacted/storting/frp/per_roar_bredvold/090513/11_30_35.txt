 Jeg takker statsråden for et utfyllende svar, selv om det ikke gav noen lovnader om verken det ene eller det andre, verken på kort eller lang sikt, sånn jeg oppfatter det.


Det er mange ulykker på denne veien, og det er stor trafikk. Mange av de kjøretøyene som kjører her, er tunge kjøretøy, tungtrafikk, som kommer fra rv. 3 og skal videre enten mot Sverige eller mot den siden av Norge, for å si det sånn. Det er mye farlig trafikk, det er mange utenlandske kjøretøy som kjører her, altså tungtrafikk, med sjåfører som ikke kjenner veien.


Veien har ganske forskjellig standard når man kjører fra Kongsvinger mot Elverum. Noen steder er det 90 km/t, og da er det selvfølgelig bra standard, men så er det andre steder hvor veien er både smal og svingete, den er slitt, og det er mye hjulspor i asfalten, slik at det særlig under regn er kjempefarlig å kjøre der.


Jeg hadde ønsket at statsråden kunne være noe mer konkret, og kunne love i hvert fall noe til denne veistrekningen.


