St.prp. nr. 96 for 1998-99 omhandler diverse endringer av EØS-avtalens protokoll 37 og vedlegg X til EØS-avtalen om audiovisuelle tjenester.




Så til direktivet: Direktivet har i likhet med tidligere direktiv som formål å muliggjøre fri bevegelighet for fjernsynssendinger. Direktivet inneholder minimumsregler, og den enkelte EØS-stat vil fortsatt ha adgang til å fastsette nærmere eller strengere regler innenfor sitt jurisdiksjonsområde på de områder som omfattes av direktivet.




Det innføres en ny definisjon av fjernsynsselskap og telekjøp, og definisjonen av reklame endres noe. Ordningen med europeiske programkvoter justeres i mindre grad.




Direktivet innfører en ny bestemmelse om rett til å treffe nasjonale tiltak der noen har enerett til viktige begivenheter av vesentlig samfunnsmessig betydning. Formålet er å sikre seerne anledning til å følge begivenhetene uten ekstra kostnad og på kanaler med høy dekningsgrad.




Direktivet regulerer telekjøp og innfører et skille mellom telekjøpsinnslag og telekjøpsvinduer.




Også norsk rett må på enkelte punkter endres noe for å være i samsvar med direktivets bestemmelser. Lov om kringkasting av 4. desember 1992 nr. 127 må endres på bakgrunn av direktivets definisjon av fjernsynsselskap i artikkel 1b og utvidelse av reklamedefinisjon, jf. artikkel 1c. Også berørte tredjemenns klagerett etter direktivets artikkel 3 nr. 3 og regulering av eneretter til særlige begivenheter i artikkel 3a vil sammen med artikkel 22 nr. 2 og nr. 3 om beskyttelse av mindreårige foreslås gjennomført ved lov.




Fremskrittspartiet er meget kritisk til en del av de detaljene som direktivet omhandler, og som blir pålagt medlemslandene. Etter Fremskrittspartiets oppfatning er en del av innholdet i direktivet unødvendig detaljert, og dette på områder hvor det etter vår oppfatning ikke er behov for like standarder mellom landene. Store deler av direktivet er av en slik karakter at landene selv burde stå fritt til å regulere disse forhold. Som eksempel på dette vil Fremskrittspartiet vise til lovens § 3-1 om reklame, og da spesielt reglene om egenreklame. Fremskrittspartiet mener dessuten at reglene om egenreklame er unødvendig detaljerte og vil få store konsekvenser for de reklamefinansierte kanalene. Fremskrittspartiet fremmer derfor følgende forslag:







«Stortinget ber Regjeringen om å reforhandle reglene om egenreklame for kringkastingsselskaper, jf. Direktivets artikkel 19 A.»




Fremskrittspartiet er også imot at det skal innføres regler for hvor mye tid reklamesendinger kan ta av den totale sendetid pr. dag. Etter Fremskrittspartiets oppfatning bør det være opp til hvert enkelt selskap å vurdere hvor mye reklame det ønsker å sende. Fremskrittspartiet fremmer derfor også følgende forslag:







«Stortinget ber Regjeringen om å reforhandle direktivets regler om maksimumstiden for reklamesendinger pr. dag, jf. Direktivets artikkel 18.»




Fremskrittspartiet synes videre det er svært beklagelig at EØS-avtalen blir brukt til å hindre en bransje i å utvikle seg i tråd med markedets ønsker og behov. Norge bør arbeide mot unødvendig detaljstyring og heller bidra til å sikre et ytre regelverk som dermed kan sikre en effektiv konkurranse.




Fremskrittspartiet ser behovet for at enkelte begivenheter bør gjøres tilgjengelige for allmennheten, og mener derfor at internasjonale regler er nødvendig for å sikre dette. Fremskrittspartiet vil imidlertid påpeke at man må være meget forsiktig med å innlemme for mange begivenheter i disse reglene, fordi det kan være stor uenighet om hva som skal anses som en viktig begivenhet for den enkelte av oss, og for landet generelt. Fremskrittspartiet er i utgangspunktet skeptisk til regler som undergraver den styringsretten som arrangørene selv må ha over sine egne arrangementer, herunder å oppnå markedspris for egne rettigheter. Fremskrittspartiet mener derfor at Norge i størst mulig grad må bidra til at rettighetshaverne kan selge sine rettigheter til markedspris.




Jeg fremmer Fremskrittspartiets to forslag, slik de fremkommer på side 2 i innstillingen. Jeg varsler ellers at Fremskrittspartiet vil stemme mot forslaget til vedtak.




Oddbjørg Ausdal Starrfelt hadde her overtatt presidentplassen.




