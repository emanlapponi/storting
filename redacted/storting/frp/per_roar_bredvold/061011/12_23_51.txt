 Jeg takker statsråden nok en gang
for svaret.

Den 8. januar 2003 stilte jeg et lignende spørsmål
til daværende statsråd Torild Skogsholm, som svarte
følgende:

«Det
vil alltid kunne diskuteres hvor grensen skal trekkes for den lokale
vegvisningen til ulike bedrifter og virksomheter. Vegmyndighetene
skal ikke være mer restriktive enn
nødvendig, og må derfor fortløpende vurdere
om dagens praksis ligger på et riktig nivå. Vegdirektoratet
starter i år en fullstendig gjennomgang av det tekniske
regelverket for bruk av offentlige
trafikkskilt, og retningslinjene for vegvisningsskilting vil da på ny
bli vurdert.»

Det vil si at dette er en sak som har versert
i mange år, og den er viktig nettopp for distriktene.
I og med at statsråden nå nevnte at rv. 3 er en
trafikkfarlig vei, er jeg litt forundret over at ikke
rv. 3 fikk mer penger, slik at det kunne blitt en tryggere vei,
og slik at man kanskje kunne få satt opp skiltet. Jeg er ikke
for at vi skal sette opp skilt alle steder, men viktige
bedrifter – i dette tilfellet jeg nevnte, og som også TV 2
tok opp – må få lov til å vise hva
man driver med og ikke minst hvor man holder til.

