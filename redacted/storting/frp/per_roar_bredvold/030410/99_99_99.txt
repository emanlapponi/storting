 Som en av forslagsstillerne i Dokument nr. 8:67 for 2002-2003 må jeg si meg relativt fornøyd med sakens behandling i Stortinget. I forslag til vedtak, I, står det:







«Stortinget ber Regjeringen i budsjettet for 2004 legge frem forslag om endringer i årsavgiften for biler, slik at den blir fleksibel og knyttet opp mot den tid eieren faktisk disponerer kjøretøyet.»







Dette vil da også måtte innbefatte stjålne kjøretøyer.




Selvfølgelig er ikke dette den største saken som Stortinget har hatt til behandling, men for dem som blir rammet av at deres bil blir stjålet tidlig på året, føles det svært urettferdig å måtte betale full årsavgift for den stjålne bilen i tillegg til årsavgift for den nye man har måttet skaffe seg. Totalt sett ble nesten 17 000 biler stjålet i 2002, og ca. 1 200 ble aldri funnet.




At dette ikke er en ny sak for Tollvesenet, kan en se av en av deres brosjyrer, der det vises til vanlige spørsmål de får om årsavgiften. Der spørres det:







«Kjøretøyet mitt er stjålet i avgiftsåret, må jeg betale avgift?




– Ja, alle kjøretøy som er registrert i motorvognregisteret pr. 1. januar er avgiftspliktige.»




Det er svært viktig at de avgifter en bl.a. betaler for å eie og bruke motorkjøretøy, står i forhold til de tjenester en får tilbake. Jeg har tro på at de endringer som Stortinget her ber om, vil bli endringer som bileierne blir atskillig mer fornøyd med enn dagens ordning.




