  Jeg tillater meg å stille følgende
spørsmål til samferdselsministeren:

«Hedmarks-bedriftene ViaCon as og
Pecor AS på Matrand blir nektet av NSB å bruke
fabrikksporet inn til rørbedriften. Lasting og lossing
av gods må derimot skje på Kongsvinger. Dette
samsvarer dårlig med det politiske ønsket om at
mest mulig gods skal sendes med jernbane.

Kan statsråden gjøre noe
for at disse bedriftene, som ønsker å benytte
jernbanen til transport av sine produkter, får mulighet
til dette?»

  Jeg takker statsråden for svaret.

I 1999 gikk det 645 lastebiler ut fra rørfabrikken
med last. I 1998 gikk det 478, noe som viser litt hvordan godstrafikk
på vei økte etter at betjeningen på trafikksporet
ble nedlagt. Bedriften mener at den i år kunne tatt imot
og sendt av gårde 100 godsvogner hvis sidesporet hadde
vært i bruk. 100 godsvogner burde etter min mening være
et tilfredsstillende antall for NSB. Hva mener statsråden
vil være et tilfredsstillende antall godsvogner for at
sidesporet i dette tilfellet bør kunne være i
drift?

  Jeg takker statsråden for det jeg
tolker som et positivt svar.

Rikspolitikerne har signalisert at mer godstrafikk
må gå på jernbane framfor vei, jf. samferdselsmeldingen. For
at bedrifter skal kunne klare dette må også NSB
vise fleksibilitet. Dessuten dreier ikke dette seg bare om selve transporten,
men også om arbeidsplasser ute i distriktene, miljøforurensning
m.m. Her må som sagt NSB som et statlig organ være
med på å ivareta og tilrettelegge for distriktene,
når det økonomiske burde gå i balanse
når det gjelder NSB. Hva er statsrådens syn på dette?

 Jeg ønsker å stille miljøvernministeren
følgende spørsmål:

«I Hedmark er mange engstelige for
den såkalte soneplanen for ulv. 

Vil statsråden ta hensyn til blant
annet barn og foreldre, bufedrivere, jegere og andre som
er svært negative til at vi får områder
hvor ulven kan ferdes fritt, samt tror statsråden at rovdyra
vil holde seg innenfor denne sonen til enhver tid?»

  Jeg takker statsråden for svaret
og for hennes positive engasjement, men jeg tror kanskje ikke bufedriverne
blir helt beroliget av svaret.

Synes ikke statsråden at de som f.eks.
driver med bufe, får svært kort tid til å innrette
seg etter en eventuell ulvesone? Det å finne nye beiteområder
samt mange andre praktiske ting vil nødvendigvis ta noe
tid. Er statsråden innforstått med disse problemene,
og hva vil statsråden konkret gjøre for å avbøte
dem?

  Jeg takker statsråden nok en gang
for svaret, og jeg er glad for at hun i ukene som kommer, skal ha
møte med interessenter både i Hedmark og Østfold,
to fylker som blir sterkt berørt av dette.

Det er mange ting i denne saken som kan diskuteres. Jeg
skal trekke fram én konkret ting, og det er erstatning for
tap av beiterettigheter og den praktiske beitebruken. Er statsråden
innforstått med at det kan komme rettssaker i forbindelse
med slike tap?

