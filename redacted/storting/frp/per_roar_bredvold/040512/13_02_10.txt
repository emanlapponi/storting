 Jeg takker statsråden for svaret,
som var et utfyllende og for så vidt godt svar på spørsmålet
om hva som har skjedd bakover, og hva som vil skje framover.

Det er ikke tvil om at det er viktig
at bl.a. dimisjonsgodtgjørelsen øker. Det er jo ikke
mange som er i Forsvaret lenger, og derfor er dimisjonsgodtgjørelsen
et statushevende tiltak.

Grunnen til at jeg stiller dette spørsmålet,
er at jeg ønsker mest mulig likhet og helst helt
likhet når det gjelder det økonomiske, mellom
dem som avtjener HV-tjeneste, og dem som avtjener – la
oss kalle det – vanlig militærtjeneste.

Jeg har jo sett noen reaksjoner
hos dem som går på utdanningssenter for HV, at
de føler seg forbigått fordi de ikke
nå får den økningen på 1 500
kr som vanlige soldater får. Det er på grunnlag
av det jeg har stilt spørsmålet, og jeg ønsker
at statsråden utdyper lite grann mer om HV-soldatenes
kår når det bl.a. gjelder den dimisjonsgodtgjørelsen.

