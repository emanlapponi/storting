 Jeg takker statsråden for svaret. Jeg tolker det som et positivt svar i og med at det nå skal tas kontakt. Jeg håper at det er litt på grunn av dette spørsmålet og de avisartiklene som har vært. For det er klart at det skaper stor frustrasjon hvis man ligger på «feil» side av en vei og folk ikke har mulighet til å komme dit. Det er klart at en bensinstasjon er viktig for trafikantene.


Dette handler ikke bare om samferdsel. Det handler om næringspolitikk, at de som driver en næring, skal ha mulighet til å drive den, selv om man ligger på feil side av veien. Det handler om distriktspolitikk – at folk kan leve og bo ute i distriktene – og det handler selvfølgelig om samferdselspolitikk. Ikke minst handler det om sikkerhet. Så de løsninger man finner, må være gode.


Det forbauser meg litt at det er først nå Vegvesenet har hørt om dette, for ifølge de opplysningene jeg sitter inne med, har denne saken pågått i flere tiår. Men jeg skal ikke klandre noen for at det har tatt så lang tid, hvis det skjer noe nå. Og slik jeg forstår det statsråden nå sier, vil det skje noe.


