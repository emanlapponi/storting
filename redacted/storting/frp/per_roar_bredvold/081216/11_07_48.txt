 Jeg skal ikke forlenge debatten så mye, men jeg ønsker å reflektere over hvor mye
                  godt og tidsriktig utstyr betyr når man skal begrense en katastrofe, som f.eks. en
                  skogbrann. 

Forsvarskomiteen har gjennom mange år og mange høringer hørt om hvor dårlig,
                  gammelt og lite hendig mye eller deler av utstyret til f.eks. Sivilforsvaret er.
                  Bilparken de har, er både eldre og dårligere enn gjennomsnittet på en middels gård
                  hjemme i Hedmark, der jeg kommer fra – det siste er selvfølgelig mine ord.
                  Bilparken er ofte både 30 og 40 år gammel. Det samme er mye av det andre utstyret
                  de har, eller disponerer. 

Personlig bekledning er en annen viktig ting som må oppgraderes – inklusiv fottøy
                  og hjelmer. Skal man utføre et vanskelig og kanskje farlig oppdrag, må sikkerheten
                  og sikkerhetsutstyret være til stede. 

Noe som er like viktig, er å øve, og mangelen på egne og ikke minst felles øvelser
                  er stor. Samarbeid er viktig. For å få en maksimal utnyttelse av mannskaper og
                  utstyr er koordinering og logistikk kjempeviktig. 

Avslutningsvis: Den økonomiske biten må på plass når det gjelder godtgjørelse til
                  alle de mannskaper som tjenestegjør både i Sivilforsvaret og i Heimevernet, og
                  ellers til andre som bidrar for å gjøre en katastrofe så liten som mulig. 

