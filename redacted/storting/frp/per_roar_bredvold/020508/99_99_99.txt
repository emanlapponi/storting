 Jeg ønsker å stille
forsvarsministeren følgende spørsmål:

«Det hevdes at det etter
militærøvelsen «Strong Resolve» ble
kastet fullt brukbart utstyr og en del matvarer, uten at noen
fikk nyttiggjort seg dette. Det hevdes videre at det ble gjort da
dette var det billigste alternativet for Forsvaret.

Forsvarer statsråden en slik handling, eller
vil statsråden se nærmere på rutinene
slik at vi slipper dette for fremtiden?»

 Jeg takker statsråden for et godt
og fyldig svar. Jeg håper at det hun sa i svaret, også vil
bli iverksatt, noe jeg selvfølgelig går ut fra,
slik at vi slipper sånne ting som dette. Men med bl.a.
beltevognsaken i friskt minne er det litt synd at dette spørsmålet
kom opp, synes jeg.

Fremskrittspartiet ønsker
at Forsvaret skal få de økonomiske midler de har
krav på. Samtidig er Fremskrittspartiet også kritisk
til hvordan Forsvaret avhender sine eiendeler, fordi de
signaler Forsvaret gir på denne måten, vil kunne
avspeile befolkningens synspunkter og meninger om Forsvarets budsjetter
i framtiden. I tillegg vet vi at det finnes mange organisasjoner,
som f.eks. Frelsesarmeen, som sikkert kan være
positivt mottakelig for diverse avhendet militært
utstyr. Derfor er det ikke sikkert at det som er billigst
for Forsvaret der og da, som å kaste utstyr, er det i lengden.

 Det med goodwill er ekstra
viktig. Kanskje det på en dag som i dag, 8. mai, frigjøringsdagen
vår, egentlig er litt synd at dette spørsmålet
kommer opp. Men vi kunne lese i Adresseavisen
at oberstløytnant Olav Pettersen medgir at en del av materiellet
var ubrukt og i god stand, altså det som ble avhendet og
kastet. Vi tar det til oss, slik at det ikke skal skje
i fortsettelsen.

