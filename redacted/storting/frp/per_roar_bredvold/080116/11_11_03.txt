 Jeg takker statsråden for svaret, som jeg ikke synes var noe godt. Det var for så vidt et svar, men jeg er trist på grunn av innholdet i det, og jeg er ikke enig.




I min tid i Forsvaret var sluttet orden en viktig del - det er ikke så mange år tilbake. Det var da slik som statsråden sa, at det gav en identitet til den troppen og den bataljonen man tilhørte. Det hadde med troppens omdømme å gjøre, det hadde med våpeneksersis å gjøre, og det hadde med stolthet å gjøre, dette å kunne marsjere. Jeg tviler på at det ikke finnes rom for at soldater skal kunne lære å marsjere. Jeg husker at det var stor stas når vi fikk lov til å komme hit ved Stortingets åpning og marsjere i gatene her. Vi trente masse på dette. Vi trente i arbeidstiden, og vi trente ikke minst i fritiden. Og det var en grunn til at vi trente i fritiden - vi følte en stolthet og en nærhet til den troppen vi tilhørte. Det er jeg redd for at vi mister nå.




