  Jeg tillater meg å stille følgende
spørsmål til miljøvernministeren:

«I løpet av våren
kommer antageligvis ca. 30 nye ulvevalper til verden i den sørskandinaviske
ulvestammen. 

Ser statsråden den uro denne store økningen
vil føre til blant dem som må leve med disse i
sine omgivelser, og hva vil statsråden gjøre for å redusere
denne uro og usikkerhet dette vil skape?»

 Jeg takker statsråden for svaret. 

Jeg mener at dette er en av de alvorligste
saker vi har til behandling, nemlig hvor stor rovdyrstamme vi skal
ha, og hva denne skal koste dem den berører, samt hva storsamfunnet
kan gjøre for å bøte på skadene
og redusere den frykt og uro rovdyrene skaper hos dem som blir berørt.
Her snakker vi om livskvalitet, om å være eller
ikke være for Distrikts-Norge. Det handler om våre
barns sikkerhet både i lek, barnehage og skole. Det handler
om å skaffe seg en inntekt enten hel eller delvis av det
naturen kan gi, som det å drive med bufe. Det handler om
friluftsliv og hva dette betyr for nettopp livskvalitet, men også noe
i inntekt. Det handler om å bruke naturen til å lade
batteriene m.m. Hvis vi ikke får dette tilbudet på grunn
av at rovdyrene får herske, tror jeg at vi i løpet
av kort tid vil få et annerledes Distrikts-Norge enn det
vi har i dag. 

Jeg minner for øvrig om statsråden
Enoksens uttalelse for kort tid siden om at det er for mye ulv her
i landet, og at vi ikke kan ha en ukontrollert utvikling. Hva kan
statsråden gjøre, og deler hun mine synspunkter
om Distrikts-Norge og rovdyr?

  Jeg ønsker å stille kulturministeren
følgende spørsmål:

«Årlig bruker staten ca. 30 mill.
kroner for å kjøpe inn norsk skjønnlitteratur
for voksne til våre bibliotek. Svært mange av
disse bøkene har en svært lav utlånsfrekvens, og
man ville fått et mye bedre tilbud til lånerne
hvis bibliotekene selv kunne fått de økonomiske
midlene for selv å foreta innkjøpene. 

Kan statsråden vurdere denne løsningen
som synes å ivareta lånernes interesser på en
bedre måte?»

  Jeg takker statsråden for svaret,
som var en forklaring på hvorfor vi har denne ordningen,
som for øvrig ble innført for ca. 35 år
siden.

Mitt spørsmål var konkret
om man ikke heller burde la de lokale bibliotek få de 30 mill. kr
for å kjøpe inn bøker m.m. som brukerne
var interessert i å låne. Da fikk bibliotekene
bøker som folk var interessert i. Jeg tror også at
den enkelte biblioteksjef har kompetanse nok til å foreta
disse innkjøp, slik at også såkalte smale
titler får sin fortjente plass i hyllene. Mine undersøkelser
viser at svært mange av de bøkene bibliotekene
får på grunn av denne ordningen, blir svært
lite utlånt. Ifølge biblioteksjef Marit Egaas
ved Sola folkebibliotek blir to tredjedeler aldri lånt
ut.

Ser ikke statsråden at ved å la
bibliotekene selv foreta innkjøpene ville vi få et
mer spennende og interessant bibliotektilbud som ville
få folk til å bruke bibliotekene mye mer? Jeg
tror vi har et felles mål på dette området, nemlig
større bruk av våre gode bibliotek.

