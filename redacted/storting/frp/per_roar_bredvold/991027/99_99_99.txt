 Jeg ønsker å stille landbruksministeren
følgende spørsmål:

«Det kan synes som om personlig boplikt
ikke har noen positiv virkning for å styrke bosettingen
ute i distriktene.

Kan statsråden tenke seg å fjerne
denne hindringen for en sunn utvikling av Bygde-Norge?»

  Jeg takker statsråden for svaret,
selv om det var et svar som jeg og Fremskrittspartiet ikke er enig
i. Dette styrkes også i diverse rapporter og registre.

 Hensikten med boplikt er å styrke
bosettingen. Medvirker personlig boplikt på landbrukseiendommer
til å styrke bosettingen, skulle en forvente at andelen
av bebodde landbrukseiendommer er større enn andelen av
bebodde boligeiendommer uten personlig boplikt. Så er dessverre
ikke tilfellet. Undersøkelser viser det motsatte av det
en skulle forvente ut fra det som var hensikten med å innføre
personlig boplikt i landbruket. 

I Sverige har det i flere år vært
en friere omsetning av landbrukseiendommer enn i Norge. Den nye
jordförvärvslagen som trådte i kraft
i 1991, medførte en vesentlig avregulering i Sverige.

I f.eks. Hedmark fylke, derimot, har det siden
1975 vært personlig boplikt i fem år ved eiendomsoverdragelser.
Resultatet av undersøkelser viser at 20 pst. av eierne i
Hedmark ikke selv bor på eiendommen. I Värmland
er tilsvarende tall 13 pst. Värmland har også en
høyere andel av eiere som bor på små gårdsbruk
sammenliknet med Hedmark. Hvordan vil statsråden tolke
dette?

  Som opplysning kan jeg si at jeg er en nær
nabo til Sverige og vet hvordan det ser ut i bl.a. Värmland. 

Så til økonomien i denne
saken. Kommuner, fylker og Landbruksdepartementet benytter årlig
totalt 15,3 årsverk til å forvalte bo- og drivepliktsaker.
Dette tilsvarer årlige kostnader i størrelsesorden
drøye 8 mill. kr. I tillegg til det offentlige legger også privatpersoner
ned betydelige ressurser i form av eget arbeid og utlegg til advokat,
reiser m.m. Dette beløper seg årlig til drøye
       4,1 mill. kr. Til sammen er de årlige kostnader
på drøye 12,1 mill. kr. 

I 1997 ble det behandlet 2007 bo- og drivepliktsaker, 6,3
pst. av sakene ble avslått. Dette tilsvarer 126 eiendommer.
Tar man drøye 12,1 mill. kr og fordeler på 126 gårdsbruk,
får man en sum på 96 644 kr. 96 644
kr betalte samfunnet i 1997 i gjennomsnitt for 126 gårdsbruk,
for å få kjøperen til å bo på disse
gårdsbrukene i minst fem år. Synes statsråden
dette er riktig forvaltning av offentlige og private ressurser?

