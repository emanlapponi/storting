 Mitt spørsmål til forsvarsministeren
er:

«Forsvaret selger mye utstyr de ikke
har bruk for pga. omstrukturering. Noe selges på vanlige
auksjoner slik at alle har mulighet til å by,
men noe selges også i store partier, slik som
bl.a. MB feltvogner.

Hadde det ikke vært bedre
at også disse ble solgt på vanlige auksjoner eller
ble tilbudt rimelig til bl.a. Heimevernets befal og soldater?»

 Jeg takker statsråden for svaret,
som var et utfyllende svar, selv om jeg kanskje ikke er
enig i alt det statsråden svarte, for mitt spørsmål går
på hvordan Forsvaret forvalter sine verdier,
herunder avhender sitt utstyr når dette er nødvendig.
I disse tider, når vi driver omstrukturering av Forsvaret,
er det nødvendig å avhende en del utstyr. Men
mye av dette utstyret er veldig bra, og bl.a. de Geländewagen
som jeg viser til, skal selges. Hvis mine opplysninger
er riktige, skal ca. 700 Mercedes Geländewagen selges dette året.
Disse har stått tørt, de har ikke kjørt
på salt, og de har en lav kilometerstand, så dette
er biler som er interessante for svært mange av Norges
befolkning. Da synes jeg kanskje det er feil å selge disse
som partier og la firmaer få stor fortjeneste
av dem.

Det var en annonse i VG her om dagen hvor disse
bilene ble avertert solgt for ca. 60 000–70 000 kr,
inklusiv henger. Dette tror jeg er vesentlig høyere enn
det Forsvaret kunne ha fått hvis de hadde solgt dem. Så jeg
mener fortsatt at det er en del penger å hente
på vanlige auksjoner.

 Da kan jeg stille spørsmålet:
Når kom det brevet fram?

Det jeg også tenker på,
er det vi gjorde for mange år siden. En del heimevernsoffiserer
og soldater fikk da kjøpt biler rimelig, mot at disse ble
benyttet under HV-øvelser. De fikk kjøpt dem billig
mot at de ble stilt til disposisjon og brukt på øvelser,
og Forsvaret hadde ikke noe mer utgifter på det.

Ellers synes jeg at det er bra at en del biler,
bl.a. militære lastebiler av typen M6, blir gitt til humanitære
organisasjoner, slik som det blir gjort. Men fortsatt synes jeg det
hadde vært mer riktig at vi hadde brukt mer tid, for det sies
at partisalg er raskt og effektivt, og det gir bra med penger, men
jeg tror at vi bruker litt for kort tid, at det med raskhet er det
viktigste. Jeg ønsker at flest mulig skal få mulighet
til å være med og by, kjøpe
dette utstyret som totalforsvaret har bruk for, og som samfunnet
har vært med og finansiert.

