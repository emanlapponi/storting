 Jeg tillater meg å stille følgende
spørsmål til finansministeren:

«Åmot kommune har satset mye penger
på å legge forholdene godt til rette for Forsvarets
etableringer i Østerdal garnison. Nå viser
det seg at kommunen ikke får tiltenkte skatteinntekter
fra soldater med 3 års kontrakt i Telemarkbataljonen, fordi
hyblene er 7 kvadratmeter for små til å kreve
flytting til Rena.

Kan statsråden vurdere å endre
regelverket når det inngås
såpass lange kontrakter som 3 år, selv om antall kvadratmeter ikke
er mange nok?»

 Jeg takker statsråden for svaret,
som var både langt og omfattende, og ikke
minst lærerikt for dem som ikke kjenner til lovverket.

Åmot kommune, med Rena som sentrum, har på vegne
av storsamfunnet sagt ja til en etablering av Forsvaret i Østerdalen.
De har investert ca. 300 mill. kr. Svært
mye av denne investeringen har vært finansiert ved lån.
Det har vært investert i barnehager, infrastruktur, kulturhus m.m.
for at de som jobber i Forsvaret, skal få sine
servicebehov dekket. Da ønsker de selvfølgelig å få skatteinntekter
til gjengjeld for denne investeringen, slik at de kan klare å betale
avdrag på de lån de har, og ikke minst renter.

Forsvaret er i en særstilling når
det gjelder det at arbeidsfolk bor ute i distriktet. Det er ikke
slik finansministeren sier, at man pendler fra distriktskommuner
til sentrale arbeidskommuner. Åmot kommune er langt ute i distriktet,
for å si det slik, det er en distriktskommune. Da skulle
en tro at Forsvarets etableringer kanskje skulle tilsi at dette
regelverket kunne ses noe på når
det inngås treårige eller lengre
kontrakter.

 Jeg takker nok en gang for svaret, som ikke
var noe positivt, sett med mine øyne, og sett
fra Åmot kommune.

Det er i grunnen en tilfeldighet at disse hyblene
ble 23 m2, sier prosjektleder Kristian
Slorbak i Forsvarsbygg. Det ble valgt 23 m2 størrelse,
men det kunne like gjerne ha blitt valgt 30 m2. Det er
klart at hadde det vært 30 m2, hadde ikke dette
vært noe problem for dem som er enslige, de som ikke
har familie der de kommer fra.

Her må en kanskje satse mer på frivillig
flytting istedenfor tvang. For en kommune som altså har
investert såpass mye penger, og trodd og ment at den skulle
få en del skatteinntekter tilbake, virker dette uheldig.

Spørsmålet mitt var om det
er mulig å gi dispensasjon på grunnlag av lange
kontrakter, i dette tilfellet treårskontrakter eller
lengre. Det jeg mener med lengre, er at flere av dem som
er i Telemarkbataljonen, har ønske om å forlenge
treårskontrakten og kanskje bo der enda lenger.

Jeg er kjent med at regelverket
er strengt, og et regelverk skal være strengt,
det skal være enkelt, men jeg hadde håpet
at det skulle være muligheter for å gi
dispensasjon når kontrakten er såpass lang.

