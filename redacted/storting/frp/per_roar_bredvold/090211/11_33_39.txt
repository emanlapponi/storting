 Jeg takker statsråden for svaret. Det er ingen tvil om at Stortinget er svært positivt til den innsatsen som skjer ute, bl.a. i Afghanistan.


Det jeg er redd for, er at vi har for få soldater å sende ut, og at de vi sender ut, er for ofte ute. Når det gjelder spesialister, er de ofte ute én til én, altså én periode ute og én periode hjemme. Det sier seg selv at det er for lite. Slik det er nå, er det kanskje én til to, eller tre. Det ønskelige hadde kanskje vært én til fem, slik at man virkelig hadde fått tid til å være hjemme – trent hjemme og vært hjemme med sin familie etc. – og så reist ut igjen, hvis man hadde ønsket det.


Det står å lese at Hæren skal spare ca. 1 milliard kr i 2009. Det vil si mindre trening, som skytetrening, og færre døgn på øvelse. Jeg mener at antall øvingsdøgn som en soldat er ute, nå er altfor lavt. Det ligger ned mot 17 øvingsdøgn.


