  Jeg ønsker å stille kulturministeren
følgende spørsmål:

«Som ett av flere musikkorps i Hedmark
vurderer Eidskog Janitsjar å legge ned på grunn
av dårlig økonomi. Dette kan innebære
at fem steder i Eidskog kommune kan stå uten korpsmusikk
17. mai. Det er her ofte snakk om relativt små beløp,
men som for korpsene er helt avgjørende.

Ser statsråden denne problematikken,
og vil statsråden vurdere støttetiltak slik at
våre korpstradisjoner kan bestå?»

  Jeg takker statsråden for svaret,
som var en oppramsing av ulike tilskuddsordninger som korps kan
få fra. I tillegg refererer statsråden til innsatsen
fra foreldre og andre frivillige.

Nå ser det dessverre ut til at våre
stolte korpstradisjoner gradvis forsvinner ut av distriktene, trass
i de tilskuddsordninger som statsråden nevnte. Viser ikke
dette at tilskuddene er for små, og at det trengs mer direkte
tilskudd, slik at f.eks. Eidskog Janitsjarkorps kan bestå?
Og hva vil i praksis statsrådens svar innebære
i kroner og øre til de enkelte korps og korpsutøvere?

  Jeg takker statsråden nok en gang
for svaret.

Ser man på tilskuddene som statsråden
refererte til i sitt første svar, nemlig 10,4 mill. kr
og 15 mill. kr, til sammen 25 mill. kr, og deler det på 70 000
medlemmer, er vi nede på ca. 3 500 kr pr. utøver
i støtte. Dette tilsvarer ikke mer enn subsidiering av
to-tre billetter på Den Norske Opera. 

For Eidskog Janitsjarkorps var underskuddet
for 1998-99 på 17 344 kr – kanskje ikke
så mye penger, men for et korps uten mulighet for større
inntekter og medlemmer og foreldre som er slitne og oppgitte, er
dette svært mye penger. 

Kan statsråden tenke seg en endring
tilskuddsmessig, fra den såkalte finkulturen til breddekulturen,
dvs. å subsidiere mer korps fremfor f.eks. opera? Dette
vil være god distriktspolitikk, noe statsrådens
parti skryter av at det har.

