 Jeg ønsker å stille
samferdselsministeren følgende spørsmål:

«E6 mellom Hamar og Lillehammer
har vært en sterkt ulykkesbelastet veistrekning den siste
tiden. Bare siden i fjor sommer har ti mennesker blitt
drept her.

Gjør dette inntrykk på statsråden,
og hva vil hun bidra med for at ulykkestallene på denne
strekningen og andre sterkt ulykkesbelastede strekninger
kan bli redusert til et minimum?»

 Jeg takker statsråden for svaret.

Antall ulykker, herav dødsulykker,
har dessverre økt siden jeg leverte
dette spørsmålet, slik statsråden sier. Det sier
noe om viktigheten av spørsmålet, og at statsråden
må bruke sin påvirkningskraft til å gjøre
noe med denne så sterkt ulykkesbelastede strekningen.

Jeg synes vel at statsråden er noe – jeg
understreker noe – vag i sitt svar. På grunnlag
av statsrådens svar har jeg noen spørsmål:
Fysiske tiltak skal komme. Hva skal de innebære? Statsråden
nevner også de 2 700 km riksveg
som er identifisert med spesielt høy ulykkesbelastning.
Er E6 med blant disse? Helt på slutten av svaret sa statsråden
at hun i utgangspunktet er positiv til forslag om en rask utbygging.
Hva betyr «i utgangspunktet»? For enten er statsråden
positiv, eller så er hun det ikke.

 Hedmark og Oppland har ca. 14 pst.
av riksveinettet og ca. 12 pst. av trafikkarbeidet, men
de har kun 3 pst. av investeringsmidlene. Det sier
noe om en skjevfordeling. I tillegg er det manko på vedlikehold,
noe som er med på å skape ulykker. Etter det
jeg har hørt, er det et etterslep i landet totalt sett
på ca. 11 milliarder kr når det gjelder
vedlikehold, og det øker fra dag til dag. Det er klart
at da vil også antall ulykker øke.

Det som må til, er mer penger til
samferdsel. Vi har 5 000 anleggsarbeidere som står
i arbeidsledighetskø, vi har maskiner, og etter
Fremskrittspartiets syn har vi også penger. Egentlig
er det bare å sette i gang.

Jeg stiller meg tvilende til at strakstiltak,
som f.eks. fotobokser, vil være noe særlig
med på redusere antall ulykker. Hvis vi skal redusere antall
ulykker, må vi rette opp og bygge ut veiene der ulykkene
skjer. Det er det som må til, og det er derfor jeg nok
en gang spør statsråden: Er hun villig til å være
med på å bygge ut E6 og stå på som
en sterk statsråd for dette?

