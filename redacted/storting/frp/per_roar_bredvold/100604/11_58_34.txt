 (ordfører for saken): Prop. 98 L for 2009–2010 er en ny lov om varer av edelt metall til erstatning for lov av 6. juni 1891 nr. 2 om Guld-, Sølv- og Platinavarers Finhed og Stempling m.v.


Komiteen er samlet, med unntak av om vi skal tre ut av Hallmarking-konvensjonen av 27. juni 1975. Fremskrittspartiet, Høyre og Kristelig Folkeparti mener at det ikke er noe behov for å være med der lenger, mens Arbeiderpartiet, SV og Senterpartiet vil være der. Dette er ingen stor sak, og utover dette er det som sagt en enstemmig komité.


Komiteen merker seg at det foreslås at gjeldende regulering av varer av edelt metall videreføres, med enkelte endringer. I tillegg foreslås det at ordningen med edelmetallkontroll faller bort, og at tilsyn med varer av edelt metall i stedet foretas av Justervesenet.


Vi merker oss at det i utgangspunktet ikke er særlige krav til produksjon eller salg av varer som blir markedsført som «gull», «sølv» eller «platina» når det gjelder krav til hvor mye edelt metall varene må inneholde, såkalt finhet. Finheten i tusendeler skal stemples på varene.


Vi er enig i at det videreføres en kontroll av varer av edelt metall, at det er hensiktsmessig at Justervesenet blir kontrollorgan, og at ansvaret videreføres til Nærings- og handelsdepartementet. Vi merker oss at Edelmetallkontrollen er en selvfinansiert institusjon.


Omsetning av varer av edelmetall er en svært liten bransje, men en viktig bransje, fordi den har sterke symbolske verdier. Mange av disse er rotfestet i vår kultur og langt tilbake i historien. I gamle tider var gull og sølv det man knyttet verdier til, og det er derfor viktig å ha tillit til at verdiene er riktige.


Det er nå fri eksport av edelmetallvarer til land med samme kontrollnivå i henhold til EØS-avtalen. Tall fra konvensjonssekretariatet viser at Norge verken i 2007 eller 2008 har merket noen produkter med CCM-merket – altså konvensjonsmerket.


Når det gjelder lovens formål, er dens kanskje viktigste mål å sikre tilliten og kravene til innhold, nemlig at det finnes minst 375 tusendeler gull, 800 tusendeler sølv og 850 tusendeler platina. Dette gjelder dog ikke for varer som importeres fra annen EØS-stat, og som lovlig omsettes som varer av edelt metall der. For å sikre at krav fastsatt i loven eller med hjemmel i loven blir oppfylt, kan Justervesenet treffe vedtak om tvangsmulkt som tilfaller statskassen.


Som en avslutning kan det nevnes at varer som er stemplet etter tidligere regler før ikraftsettelsen, fritt kan omsettes.


