 Jeg takker statsråden for et utfyllende svar. 

I Hamar Arbeiderblad fra 25. mars 2009 kan man lese: «Her jager politiet
                     bråkmakere på Katta» – altså Hamar katedralskole. I tillegg står det: «Vurderer
                     vektere for sikkerhets skyld.» 

Det er noe som er fundamentalt galt når noen få klarer å ødelegge
                     skolehverdagen for både elever, ansatte og andre som tilbringer mye av tiden
                     sin på skolen, og ikke minst for foreldre. Det er klart at det må settes inn
                     tiltak. Man kan jo da stille spørsmål ved om lærerne har mistet kontrollen i
                     klasserommet – jeg stiller bare spørsmålet – eller om vi trenger tydeligere
                     rektorer som skoleledere. Jeg viser også til et forslag som Fremskrittspartiet
                     fremmet, Dokument nr. 8:113 for 2006–2007, for å redusere bråk og uro på
                     skolen. Kan statsråden si noe om hvorvidt de som jobber på skolen, har for lite
                     makt – for å bruke ordet «makt» i en positiv betydning? 

