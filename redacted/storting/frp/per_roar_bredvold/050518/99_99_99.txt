  Jeg takker igjen statsråden for svaret.

Vi er helt enige om at mye er gjort. Det er
mange fine rasteplasser som er laget, og det er mange fine
stoppesteder som er laget ved siden av bruer eller i tilknytning
til bruer.

Når det gjelder mange av disse steinene,
vil det ikke koste mange kroner, kanskje nesten ikke
noe i det hele tatt, å få løftet
dem opp, laget et lite fundament og ha med seg noe sort
maling og få skrevet inskripsjonen på nytt. Jeg
tror at de som bor rundt en slik bru eller en slik stein, vil føle
litt stolthet over dette. Mange har også hatt
slektninger med på den byggeprosessen langt tilbake i tid.
Jeg tror det er med på å hedre dem som har slitt
for å få til dette, hvis man bruker noen
få kroner. Jeg tror statsråden og jeg er helt
enige om at det er det verdt.

Jeg håper statsråden følger
opp dette. Jeg skal i hvert fall ta kontakt med dem som har med
dette å gjøre i mitt hjemfylke, slik at dette
arbeidet blir forsert. Det er et viktig arbeid, selv om det kanskje ikke
betyr så mye. Kulturmessig betyr det mye.

