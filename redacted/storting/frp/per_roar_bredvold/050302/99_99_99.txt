 Jeg takker statsråden for svaret,
som var utfyllende, men som jeg stusser litt ved. Blant annet stusser
jeg over dette med nettoinntekt fra avhending av Forsvarets eiendom.

Jeg trodde målet var at vi skulle
få en størst mulig nettogevinst ved salg av Forsvarets
eiendom, og at denne gevinsten, hvis man kan bruke det
ordet, skulle brukes til reinvesteringer i Forsvaret. Når
statsråden nå sier at avhendingen i
utgangspunktet var forventet å gå i null, blir jeg
noe sjokkert, når jeg vet at man har kalkulert med at dette
skulle gi overskudd, gjerne flere hundre millioner kroner.

Jeg vet ikke hvor mye i detalj vi
skal gå. Men på det aktuelle seminaret bruker
man 45 000 kr på CC Cowboys, man bruker 35 000 kr på et
foredrag, man bruker 35 000 kr på en operasanger, man bruker
8 000 kr på en teatergruppe, man bruker 5 000 kr på en
tamburavdeling, etc. Man leide også inn konsulenter
som i 2004 fikk 2,1 mill. kr og i 2003 400 000 kr – den
samme konsulenten fikk altså 175 000 kr i måneden.

