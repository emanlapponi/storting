 Jeg tillater meg å stille følgende
spørsmål til miljøvernministeren:

«I programmet Dokument 2 på TV     2
om ulvemysteriet som ble sendt 22. september 2003, ble det «bekreftet» det
bygdefolk i mange år har påstått, at
ulvene i Sør-Skandinavia oppstod gjennom illegal utsetting,
dvs. grov miljøkriminalitet.

Ser statsråden dette som sannsynlig,
og vil han sette ned en granskingskommisjon for å undersøke
disse svært alvorlige påstandene?»

 Jeg takker statsråden for svaret,
som jeg ser på som positivt, såpass langt som
saken er kommet. Det var alvorlige påstander som kom fram
i dette TV-programmet, hederspersoner har sett ting som skulle bevise
at ulven er utsatt ulovlig. Det er mange som har vanskelig
for å tro at ulven har vandret såpass langt som
enkelte hevder, altså fra Estland, Russland eller
Finland og så gjennom Sverige og til Norge. Det
høres merkelig ut at den gjør det. Jeg takker
statsråden for at en har kommet såpass langt og
har tatt spørsmålet på alvor. Men det
jeg ønsker, er at kommisjonen – eller
komiteen, eller hva man nå kaller den – blir
en utvidet og mer nøytral kommisjon, at den består
av både personer som er for rovdyr, i dette tilfellet
ulv, og personer som er motstandere, for på den måten å få klarlagt alle
sider – jeg understreker alle sider – ved
denne saken, slik at vi en gang for alle kan bli ferdig
med spørsmålet om hvor den norske ulven
kommer fra.

 At de kommer derfra, er det ingen tvil om.
Genene viser at nettopp derfra kommer de. Men spørsmålet
er: Hvordan har de kommet seg fram? Har de gått, slik som
statsråden sier? Det kan også være
mulig, men mange av oss stiller spørsmålet: Hvorfor
skulle ulven gjøre det? Da tror vi kanskje heller at den
er blitt hjulpet av mennesker. Det er det flere som tror, og det
viste kanskje TV-programmet. Men hvis det viser seg at ulven kommer
fra nord, eller fra Estland via Russland/Finland,
er da Norge forpliktet til å ha en ulvestamme
som ikke i utgangspunktet er norsk, men som kommer fra
helt andre distrikter? Dette handler om distriktspolitikk,
det handler om å leve ute i distriktene, det handler
om hva det er verdt å kunne bruke naturen, det handler
om å føle trygghet, det handler om å kunne
drive med bufe slik at man har noe å leve
av. Så det handler ikke bare om å ha
ulv eller ikke, men det handler om god distriktspolitikk,
slik at menneskene fortsatt kan leve og bo i trygghet,
bl.a. på Finnskogen.

