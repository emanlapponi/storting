 Jeg takker
nok en gang for svaret fra statsråden. 

Dette er et stort problem.
Det er sikkert riktig, som statsråden sier, at vi ikke kan løse
dette bare ved å knipse med fingrene. Men at vi må gjøre
noe, og at vi må gjøre det raskt, er helt klart, for det er
mange lidelser her - på mange forskjellige måter. 

Statsråden
nevnte ikke noe om dette med å innskjerpe trafikantenes ansvar - i
hvert fall oppfattet ikke jeg det slik. Det er jo en meldeplikt, og det
er mange dyr som blir påkjørt som det ikke blir meldt fra om.
Her synes jeg statsråden må være lite grann sterkere.
Jeg synes også hun må være sterkere når det gjelder
kontakten med de lokale viltnemndene og med kjentmenn. Og videre: Jeg synes
at man må lære opp togpersonell til å avlive de dyra som
blir skadet. For en stund siden fjernet man våpen på tog til
bruk for togpersonell. Nå skal de visst få dem tilbake. Det
er bra. 

Det er mange tiltak, som f.eks. fôringsplasser - slik
at dyra for å få seg mat ikke behøver å trekke
ned mot der det er brøytet - flere overganger, skilting og opplysningskampanjer.
Noen snakker om at det kanskje ikke er bra å salte så mye, fordi
salt tiltrekker seg dyr, etc. 

Vi har her en stor jobb foran oss.

