  Jeg takker statsråden for en god og klargjørende
orientering, som gir svar på de spørsmålene enkelte skytterlag,
enkelte medlemmer og andre har stilt meg om dette. Jeg synes selvfølgelig
det er bra at det ikke blir gitt bort/solgt ammunisjon som har  gått
ut på dato , og at den blir avhendet og destruert på en forsvarlig
måte i henhold til Forsvarets bestemmelser. Det er, som sagt, bra.

Mitt spørsmål går da videre på annen ammunisjon som
Forsvaret av en eller annen grunn ikke har bruk for. Her svarer
statsråden at denne type ammunisjon ikke forefinnes pr. dato. Det
tar jeg til orientering. Dette er også greit.

Men spørsmålet blir da videre: Hvis det i framtiden
av en eller annen årsak, f.eks. i forbindelse med omorganisering
i Forsvaret, er ammunisjon som ikke har  gått ut på dato , som er
fullt brukbar, og som ikke er farlig eller skummel, er det da mulig
at statsråden kan vurdere om denne type ammunisjon kan bli tildelt
eller solgt til skytterlag, medlemmer eller dem som står på listen
over dem som i dag får ammunisjon.

