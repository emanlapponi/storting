 Jeg ønsker å stille
utdannings- og forskningsministeren følgende spørsmål:

«I avisen Glåmdalen av 2.
og 3. april d.å. kan vi lese at noen
elever ved en ungdomsskole i Solør bruker forskjellige
typer narkotiske stoffer (dop), bl.a. i skoletiden. Dette skjer
sannsynligvis også på andre
skoler i landet.

Ser statsråden alvorlig på dette
problemet, og hva vil statsråden gjøre for å få fjernet
det?»

 Jeg takker statsråden for et godt
og informativt svar, bl.a. når det gjelder hva opplæringsloven sier
i et nytt kapittel 9a-4, hvor man tar dette problemet
med rusmiddelmisbruk på alvor og sier at skolen
har plikt til å drive et kontinuerlig og systematisk arbeid
for å fremme helse, miljø og sikkerhet
i skolen.

Men jeg er ikke helt overbevist om
at det er nok. Jeg tror at mange må inn i et arbeid her – bl.a.
foreldre og hjem, som statsråden sier,
og ikke minst politi.

Mitt oppfølgingsspørsmål
er: Hvorledes mener statsråden politi- og lensmannsetaten
skal inn i dette arbeidet? Kan statsråden tenke seg at
politi- og lensmannsetaten får fri adgang til når
som helst å komme inn på skolens område, både
for å drive veiledende arbeid, for å få fjernet
det som er ulovlig, og ikke minst for å drive
forebyggende arbeid?

 Jeg takker statsråden for svaret.

Det er riktig at dette er et stort problem.
Det kan man bl.a. se av den lokalavisen som jeg henviste til i dag,
der det står at man har funnet fire sprøyter
på den skoleveien som bl.a. førsteklassinger bruker.

Et nytt oppfølgingsspørsmål
til statsråden: Kan det gis noen økonomiske
midler for å forebygge dette problemet? Det er jo mye positivt
arbeid som gjøres av foreldre og andre
foresatte, bl.a. av Natteravnene, som går rundt og passer
på ungdommen. Det er klart at ungdom i denne aldersgruppen
er veldig sårbare. Det er lett å bli fristet til å prøve
forskjellige ting, og man trenger kanskje litt mer voksenhjelp og
voksenkontakt. Ser statsråden at det kan finnes noen
måter å hjelpe de voksne som vil prøve å redusere
dette problemet?

