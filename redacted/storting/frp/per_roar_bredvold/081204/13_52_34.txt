 (ordfører for saken): St.prp. nr. 14 for 2008–2009, om endringer i
                        statsbudsjettet, tar for seg en rekke økonomiske endringer. Av de store
                        forandringene er bl.a. Kystvaktas budsjett med en økning på 54 mill. kr,
                        Redningshelikoptertjenesten med 6 mill. kr, norske styrker i utlandet med
                        148 mill. kr og ikke minst FLO med 336 mill. kr. Men noe er også redusert,
                        bl.a. Heimevernet med 4 mill. kr., Luftforsvaret med 3 mill. kr,
                        Sjøforsvaret med 23 mill. kr, nyskaffelse av materiell og bygg med 11 mill.
                        kr, og ikke minst reduseres Hæren med 42 mill. kr. Alle tallene er
                        cirkatall. 

Det er også andre kapitler som enten økes eller reduseres, noe man kan lese i
                        stortingsproposisjonen. 

Komiteens flertall, alle unntatt Høyre, har merket seg at den totale
                        utgiftsrammen er styrket med 231,13 mill kr. Flertallet registrerer at
                        driftsbudsjettet totalt er foreslått styrket med 495,753 mill. kr, mens
                        investeringsbudsjettet er foreslått redusert med 264,623 mill. kr. 

Forsvarssjefen har anbefalt en aktivitetsjustering på grenkapitlene for å
                        omdisponere til mer prioritert virksomhet på budsjettene til Forsvarets
                        logistikkorganisasjon, Kystvakten, norske styrker i utlandet og
                        fellesinstitusjoner under Forsvarsstaben. Flertallet tar til etterretning at
                        en slik aktivitetsjustering er viktig for forsvarssjefens samlede styring av
                        Forsvarets virksomhet. Man merker seg at aktivitetene i Hæren, Sjøforsvaret
                        og i noen grad Luftforsvaret og Heimevernet er redusert for å styrke
                        forsvarssjefens mer prioriterte oppgaver i Forsvaret. Man er opptatt av at
                        de operative avdelinger skal ha tilstrekkelig og god trening og øving. Man
                        forutsetter at en aktivitetsinnskrenking ikke går ut over Forsvarets
                        oppgaver og kvalitet. Man forventer at reduksjonen i rammen for store
                        nyanskaffelser ikke går ut over de anskaffelsesbehov Forsvaret har. 

Fremskrittspartiet og Høyre har ved en rekke anledninger uttrykt bekymring
                        for driftssituasjonen i Forsvaret og viser til sine respektive merknader i
                        Innst. S. nr. 318 for 2007–2008 og Budsjett-innst. S. nr. 7 for 2008–2009.
                        Vi viser til at budsjettet for 2008 allerede i utgangspunktet hadde en rekke
                        mangler knyttet til nivået på Forsvarets drift og operative virksomhet.
                        Fremskrittspartiet og Høyre har også tidligere særlig merket seg nivået på
                        øvelsesvirksomheten som en utfordring. I St.prp. nr. 14 for 2008–2009
                        opplyses det at det er foretatt såkalte aktivitetsjusteringer i løpet av
                        året. Disse justeringene, som i realiteten innebærer en aktivitetsreduksjon,
                        har ikke vært tilstrekkelige, og det foreslås nå å overføre 250 mill. kr fra
                        investeringsbudsjettet. Fremskrittspartiet og Høyre ser dette som et klart
                        uttrykk for at situasjonen ikke er tilfredsstillende, og at driftsbudsjettet
                        allerede i utgangspunktet var urealistisk lavt. 

Fremskrittspartiet og Høyre vil igjen gi uttrykk for at budsjettdokumentene
                        innenfor forsvarssektoren er skrevet i så generelle vendinger at det svekker
                        Stortingets eierskap til forsvarspolitikken og Stortingets mulighet til som
                        bevilgende myndighet å budsjettere driften med tilstrekkelig presisjon, samt
                        å etterprøve budsjettprosessene. 

Fremskrittspartiet og Høyre vil også uttrykke bekymring for
                        investeringsnivået. Det langtidsprogrammet som innledes i 2009, bygger på en
                        årlig reduksjon på 1,6 milliarder kr i forhold til nivået i inneværende
                        langtidsperiode. Reduksjonene i budsjettforslaget for 2009 og det forslaget
                        Regjeringen nå legger fram i St.prp. nr. 14 for 2008–2009 for inneværende år
                        om omdisponeringer, kommer i tillegg til dette. 

Fremskrittspartiet og Høyre vil, med henvisning til at forbruket må tvinges
                        inn i begrensningene i det vedtatte budsjett for 2008, støtte de forslag som
                        fremmes i St.prp. nr. 14, men understreker at disse partiers alternative
                        budsjetter for året 2008 ville ha gitt rammer som ville ha vært bedre
                        tilpasset Forsvarets oppgaver og behov. 

Ellers har Arbeiderpartiet og SV sine særmerknader, som de antakeligvis vil
                        redegjøre for. 

