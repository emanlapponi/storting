 (ordfører for saken): Dokument nr. 5 for 2007–2008 gjelder Ombudsmannsnemnda
                        for Forsvarets innberetning om virksomheten i tiden 1. januar–31. desember
                        2007. 

En rekke av de forhold som omtales i rapporten, har blitt adressert i St.prp.
                        nr. 48 for 2007–2008, og gjennom Stortingets behandling av denne, jf. Innst.
                        S. nr. 318 for 2007–2008. 

Komiteen merker seg bl.a. at nemnda er bekymret for uforsvarlig høy
                        tjenestebelastning av vernepliktige ved enkelte avdelinger. 

Komiteen viser til at nemnda i tidligere innberetninger gjentatte ganger har
                        anmodet om at Vernepliktsrådet blir vurdert for nærmere lokalisering til
                        forsvarsledelsen. Komiteens flertall, medlemmene fra Fremskrittspartiet og
                        Høyre, finner det ikke tilfredsstillende at denne problemstillingen ennå
                        ikke har vært drøftet, til tross for at nemnda flere ganger har tatt opp
                        saken. 

Ellers tar komiteen til etterretning at når det gjelder sikkerhetsklarering
                        av mannskapene, er dette fortsatt et område hvor sakene generelt tar for
                        lang tid. Komiteen mener at dette er en ugunstig situasjon og lite tjenlig
                        både for Forsvaret og for den det gjelder. 

Komiteen har ellers merket seg at nemnda ved flere anledninger har påpekt at
                        regelverket for tjenestesamtaler, altså medarbeidersamtaler, for
                        vernepliktige mannskaper og reglene for utstedelse av militært tjenestebevis
                        må bli bedre fulgt opp ved mange avdelinger. 

Ellers er komiteen enig i at Voksenopplæringens virksomhet forsterkes og
                        vurderes utvidet for januarinnrykkene av vernepliktige. 

Komiteen merker seg at problemer med tilgang på leger, sykepleiere og
                        sykevoktere er bedret, men fortsatt ikke helt tilfredsstillende løst.
                        Komiteen er opptatt av at soldatene skal få et tilfredsstillende legetilbud
                        under tjenesten; dette gjelder også tannhelsetjeneste for de vernepliktige.
                        Her vises det igjen til ovennevnte stortingsproposisjon og innstilling, hvor
                        det bl.a. framgår at det skal arbeides for å identifisere og gjennomføre
                        tiltak for å effektivisere og styrke sanitetstjenesten i Forsvaret, herunder
                        gjennom interneffektivisering og videreutvikling av samarbeidet mellom FSAN
                        og forsvarsgrenenes sanitetsvirksomhet. 

Komiteen har også merket seg at nemnda ved flere anledninger har uttrykt
                        sterk bekymring for mangelfull psykiatritjeneste, og at mennesker som bl.a.
                        lider av posttraumatisk stresslidelse knyttet til sin militære tjeneste,
                        opplever et manglende ettervern og liten eller ingen oppfølging fra
                        Forsvarets side. Man viser for øvrig til det arbeidet som er igangsatt for å
                        styrke psykiatri- og psykologitjenesten i Forsvaret. 

Komiteen tar også til etterretning at Generaladvokaten også i 2007
                        rapporterer om manglende kompetanse ved avdelingene, og manglende eller
                        feilaktig innrapportering i forbindelse med Generaladvokatens
                        refselseskontroll. Komiteens flertall, medlemmene fra Fremskrittspartiet og
                        Høyre, forutsetter at Forsvaret skjerper og etterlever de aktuelle gjeldende
                        bestemmelser. 

Ellers merker komiteen seg at nemnda oppfatter at utviklingen hva angår en
                        del forhold for lærlingene, er inne i en aktiv og positiv fase. Komiteen
                        registrerer at det likevel gjenstår en god del før forholdene kan sies å
                        være fullt tilfredsstillende. 

Ellers har partiene noen særmerknader, som jeg tror de presenterer selv. 

Fremskrittspartiets medlemmer merker seg at ifølge ombudsmannen uttrykker
                        representanter for tjenestemannsorganisasjonene stor bekymring for
                        arbeidsmiljøet i Forsvaret. Vi tar til etterretning at åpenheten ble
                        betraktet som atskillig bedre da forsvarssjefen var atskilt fra
                        Forsvarsdepartementet. Vi forutsetter at disse forholdene bedres gjennom
                        bedre kommunikasjon og samarbeid mellom Forsvarets ledelse og
                        tjenestemannsorganisasjonene. Vi registrerer at tjenestemannsorganisasjonene
                        framholder arbeidsbelastningen gjennomgående er svært tyngende, og tar dette
                        som et tegn på at omstillingsfasen ikke har stabilisert seg, og at dette er
                        en ekstra belastning for de ansatte. Vi merker oss at Forsvarets militære og
                        politiske ledelse er gjort kjent med ubalansen mellom oppdrag og ressurser,
                        og forventer at Regjeringen bringer balanse i disse forholdene. 

Fremskrittspartiet og Høyre er i likhet med Ombudsmannsnemnda opptatt av at
                        tillitsmannsapparatet får god oppfølging, og at TMO- og HMS-kursene fortsatt
                        prioriteres. Vi mener at et godt fungerende TMO-apparat er et viktig bidrag
                        til trivsel og samhold i Forsvaret, og ser positivt på at TMO-apparatet
                        bidrar til at stadig flere tvistesaker finner sin løsning gjennom uformell
                        og formell kontakt mellom partene. 

