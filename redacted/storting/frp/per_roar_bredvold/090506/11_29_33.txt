 Jeg takker for at veien blir oppstartet. Men spørsmålet mitt og mange andres er
                     når dette skjer, hvorledes det skjer, og hvor raskt det skjer. 

Det var mange som var ute og flagget da forslaget til Nasjonal transportplan
                     ble lagt fram. Man roste Regjeringen, man roste Senterpartiet, man roste
                     samferdselsministeren. Men akkurat pr. dags dato er det i hvert fall ikke mange
                     i mitt distrikt som roser dem jeg nå nevnte. Man er heller litt sint, man er
                     skuffet, man er irritert, og man har ikke den gløden som man hadde i
                     begynnelsen da man var på lag med statsråden om dette. 

Mitt konkrete spørsmål som jeg ønsker et konkret svar på, er: Hva kan
                     statsråden love? Og ikke minst: Hva kan statsråden garantere når det gjelder
                     rv. 2, og denne strekningen konkret? 

