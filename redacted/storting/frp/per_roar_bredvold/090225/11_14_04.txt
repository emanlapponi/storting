 Jeg takker statsråden for svaret – som var et svar. 

Man skulle jo kanskje tenke litt videre om hva man skal mene om utbygging av
                     stamveier. Når det er en nasjonal oppgave å lage en stamvei, burde staten
                     kanskje også ha myndighet til å bestemme hvor veien skal gå. Grunnen til at jeg
                     sier dette, er at ting tar veldig lang tid. Vi skal ta vare på demokratiet
                     vårt, vi skal høre dem som høres skal. Men altså: Ting tar veldig lang tid. Det
                     koster penger, det kan koste menneskeliv, og det skaper ikke noen bolyst når
                     man lever i en så stor uvisshet som valg av veitrasé, i dette tilfellet rv. 2,
                     medfører for dem som bor langsmed den, for dem som ferdes langsmed den, for dem
                     som lever av veien, og for dem som lever på veien. 

