 Jeg ønsker å stille følgende
spørsmål til landbruksministeren:

 «Landets topografi med videre medfører
at mange gårdbrukere har eiendommer spredt over flere kommuner/fylker.
Dette innebærer at disse, på grunnlag av landbruksmyndighetenes
vilkårlige skjønn, kan bli nødt til å oppfylle
boplikt på ulike deler av driftsenheten. Amund Grindalen
er pålagt og har oppfylt boplikten på sitt gårdsbruk
i Elverum, og er nå pålagt å bosette
seg på sin skog- og fjelleiendom i Lierne.

Er dette etter statsrådens syn en
forsvarlig og ønskelig ordning?»

  Jeg takker statsråden for svaret,
som etter mitt syn kun viser til departementets syn og lite til
statsrådens egne meninger.

Det er synd det ikke er anledning til mer enn
ett tilleggsspørsmål – jeg må derfor
konkretisere spørsmålene mine.

De to eiendommene som er omtalt, har vært
i eiers familie siden 1822 i Elverum og fra århundreskiftet
når det gjelder skogeiendommen i Lierne, altså gode
odelseiendommer. 

Det har tidligere ikke vært boplikt
på eiendommen i Lierne, som er en ren skog- og utmarkseiendom
uten bolighus, kun to hytter. Eier er på eiendommen ca.
fire-fem måneder i året, bl.a. i jakt- og fiskesesongen,
slik at han ivaretar de muligheter eiendommen har til avkastning,
og oppfølging ellers. At eiendommen drives meget godt og forsvarlig,
er det heller ingen tvil om.

I svaret synes det som om det kun er avstanden
mellom Elverum og Lierne som tilsier at han må ha boplikt. Her
vil det kunne gå på prinsipp og skjønn.

Spørsmål: Når går
to eiendommer over til én eiendom? Synes statsråden
det er riktig å splitte odelseiendommer for å oppfylle
boplikten? Og synes ikke statsråden at norsk landbrukspolitikk
på dette området kan være i strid med
Grunnloven og verdenserklæringen om menneskerettighetene?
I den siste står det at ingen må vilkårlig
fratas sin eiendom, og at enhver har rett til å bevege
seg fritt og til fritt å velge oppholdssted innenfor en
stats grenser.

