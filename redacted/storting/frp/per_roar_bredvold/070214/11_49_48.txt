  Jeg takker statsråden nok en gang
for svaret, og jeg registrerer at statsråden avventer dette
forprosjektet.

Slik verkstedene drives på Rena nå,
koster det ca. 5 mill. kr mer pr. år å drive
dem kontra det å gjøre ferdig den hallen som vi
mangler, slik at man på alle måter kan være
mer ressurseffektive. I dag kjøres det materiell fra Rena
som kun skal på en firetimers service – jeg tenker
da på Scania og Mercedes Geländewagen – til
Lillehammer. Det er ganske langt å kjøre
den strekningen, og man kaster bort mye tid. I tillegg kjører
man Leopard-vogner fra Rena til Rinnleiret i Trøndelag
på verkstedet der. Det kan heller ikke være
særlig ressurseffektivt. Det er derfor mye som tilsier
at vi bør bygge ut denne hallen på 5 000 m

2

. Slik
det fungerer i dag, er det mye dyrere drift der oppe. Vi har kanskje
verdens dyreste kaldtlager. Det er ikke Forsvaret verdig.

