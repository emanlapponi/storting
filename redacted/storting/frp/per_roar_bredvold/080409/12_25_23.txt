 Jeg takker statsråden for svaret. 

I Dagsavisen tirsdag
den 25. mars kan vi bl.a. lese følgende: 

«Panserbiler
takler ikke Afghanistan». 

Der sier de som har med bruken av
disse bilene å gjøre, troppssjefer etc., at man har ni kjøretøyer
i en tropp, og det er kun to som er kjørbare. Det er sju stykker
som ikke er brukbare. Slik har det vært hele tiden, og man ser heller
ikke noen løsning på det. Resultatet blir at istedenfor å
få motorstopp ute i felten og bli angrepet, kjører man rundt
i gamle kjøretøy, f.eks. Mercedes-Benz Geländewagen,
som fungerer, slik at man kommer seg vekk derfra. For ofte handler det om
sekunder når man blir angrepet og skal komme seg vekk fra en situasjon.
Og det er klart at hvis man får motorstopp og blir stående,
blir man et lett mål. 

Derfor spør jeg nok en gang om
statsråden er fornøyd med den situasjonen som vi har for våre
norske soldater i Afghanistan når det gjelder sikkerhet når
det gjelder biler? 

