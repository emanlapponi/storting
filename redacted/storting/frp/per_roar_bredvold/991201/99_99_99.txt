 Jeg tillater meg å stille følgende
spørsmål til finansministeren:

«Det svenske Systembolaget skal nå bygge
en rekke polutsalg langs den norske grensen. De fleste vin- og spritmerkene
er mye billigere i Sverige, og mange tror at de nye utsalgene vil
drive grensehandelen enda mer i været når dette
vareutvalget blir enda lettere tilgjengelig for det norske folk.

Hva kan statsråden tenke seg å gjøre
for å redusere grensehandelen med eventuell tanke på å redusere
de norske prisene?»

  Jeg takker statsråden for svaret. 

Mener finansministeren at det svenske Systembolaget bygger
disse nye polutsalgene for den svenske befolkningen, eller tenker
de på at Norge med sine høye priser er et kjempestort
marked man må innrette seg etter for å tjene store
penger? Det er sannsynlig – med de svenske polprisene og
de andre billigere varer i Sverige, så som tobakk, snus,
matvarer, diesel f.eks., som på svensk side koster 5,10 kr
mot nesten 9 kr i Norge – at vår handelslekkasje
til Sverige øker for hver dag. Dette resulterer i fraflytting
ute i de norske distriktene, de mister mange servicetilbud, som
f.eks. nærbutikker. Hvor alvorlig ser finansministeren
på dette?

Oddbjørg Ausdal Starrfelt hadde her
teke over presidentplassen.

  Jeg takker igjen for svaret. 

Finansministeren nevner at dette spørsmålet
har blitt tatt opp mange ganger. Ja, det viser hvor alvorlig denne saken
er, og da må det ikke være tvil om at noe må gjøres,
og at det må gjøres raskt. I mitt hjemfylke, Hedmark, er
etter mitt skjønn myndighetene i stor grad med på å øke
grensehandelen med sprit og de andre varene som er billigere i Sverige
enn i Norge. NSBs bussruter har nemlig satt opp bussruter som går
til handelssentre på svensk side. Turen koster 50 kr
tur-retur, slik at alle skal kunne ha et godt nettoutbytte av handleturen.
Er dette en riktig avgjørelse av en offentlig etat, som
dermed forsterker denne handelslekkasjen?

