  Jeg tillater meg å stille følgende
spørsmål til forsvarsministeren:

«På Haslemoen, Jørstadmoen
og Porsanger tekniske verksted praktiseres ulike lønns-
og arbeidsvilkår ved at noen er basert på statlig
regulativlønn og andre på overenskomstlønn.
Dette medfører ulik lønn og ellers ulike arbeidsvilkår. 

Mener statsråden dette er en akseptabel
situasjon, og hva kan statsråden eventuelt gjøre
for å legge forholdene til rette, slik at arbeidsbetingelsene
kan bli mest mulig like innenfor verksteder i Forsvaret innenfor
samme kategorier?»

  Jeg takker statsråden for svaret,
som også var en gjennomgang av hva som har skjedd. Dette
er en situasjon som har pågått i mange år. Etter
det som er meg fortalt, er det en forskjell på 25 000 – 30 000 kr
i året på årslønner alt etter
hvilket system de respektive er lønnet etter. Med en såpass
stor forskjell er det ikke rart at de som er innenfor det systemet
og som får minst, selvfølgelig reagerer. 

Jeg ser at det må være en
målsetting for staten – og Forsvaret – at
man samler alle arbeidstakergrupper under samme regelverk, for det
må jo være slik at likt arbeid må gi
lik lønn, og at staten må gå foran med
et godt eksempel. Jeg tolker det dit hen at statsråden
ser positivt på dette og vil følge opp saken.
Jeg vil gjerne få en bekreftelse på at statsråden
følger opp saken videre. 

  Jeg ønsker å stille samferdselsministeren
følgende spørsmål:

«I Hedmark og Akershus, hvor Kongsvingerbanen
betyr mye for pendlerne, vil NSB legge ned ytterligere åtte holdeplasser.
Disse er fordelt med tre i Hedmark og fem i Akershus.

Mener statsråden dette er forsvarlig
når målet heller bør være å få så mange
reisende som mulig til å benytte det kollektive tilbudet?»

  Jeg takker statsråden for svaret. 

Det er positivt at NSB ser på bl.a.
Kongsvingerbanen for å gjøre den så effektiv
og lønnsom som mulig. Men jeg er i utgangspunktet ikke
enig i å redusere antallet stoppesteder, og tror ikke det
vil føre til økt behov for denne banen og økt
lønnsomhet. Målet må heller være
at så mange som mulig benytter det kollektive tilbudet,
og da er det etter min mening feil vei å gå å stenge
holdeplasser. Vi må heller se på service, pris,
sikkerhet, punktlighet, parkering for pendlere i nærheten
av stoppestedene m.m. Så spørsmålet for
NSB må være: Hvordan gjør vi NSB bedre
for de reisende vi allerede har, og ikke minst, hvordan får
vi flere reisende? Så jeg mener at Glåmdal Pendlerforenings
uttalelser og råd bør veie veldig tungt for NSB,
for tross alt er disse en viktig kundegruppe.

