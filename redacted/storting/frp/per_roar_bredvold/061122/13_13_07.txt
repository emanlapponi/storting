 Jeg takker statsråden for et langt
og fyldig svar, og jeg vil også si et godt svar.
Jeg er for så vidt bekvem med det svaret som jeg fikk fra
statsråden. Nå sier ikke statsråden
direkte når vi skal klare å oppnå de
resultater som må til, for det tar selvfølgelig
en tid å utdanne lungespesialistene. Vi snakker om 15 hvert år, etter
det jeg skjønte. Jeg har hørt at det må til i
hvert fall rundt 55 nye, at det er ca. 100 i dag, og at det kanskje
må opp til 155 – det er tall jeg har hørt.

Når jeg snakker om Hedmark, leste
jeg gårsdagens Hamar Arbeiderblad, hvor fylkesleder
Gunn K. Halvorsen i Landsforeningen for Hjerte-
og Lungesyke er intervjuet. Hun sier følgende:

«Hedmark
har bare én fast lungelege, og han holder til
i Kongsvinger. Dessuten har Elverum én slik lege annenhver
uke. Dette utgjør krise for de lungesjuke i fylket vårt.»

Nå skal jeg ikke si om dette
er riktig eller ikke, jeg bare leser det i avisen
og må tro at det er riktig. Det er klart at hvis det er
såpass liten kapasitet, og så mange er plaget
av denne sykdommen – og etter det jeg skjønner,
er det flere og flere – er jeg selvfølgelig helt
enig med statsråden i at det er viktig å forebygge.

