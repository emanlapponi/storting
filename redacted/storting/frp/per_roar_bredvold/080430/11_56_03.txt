 Det å sammenligne Norges utstyr med andre lands utstyr gjør ikke Norges utstyr noe bedre - bare så det er klart. 




Det er bevilget ganske mange penger - 653 mill. kr - som ikke er brukt. På listen over manglende anskaffelser finner vi kortholdsraketter og hjelmsikter til F-16. Den gang Stortinget bevilget disse pengene, ble det betegnet som avgjørende for Norges evne til å opprettholde kontroll i luften. Det er jo ganske viktig, da! Da skulle en tro at man var i stand til å skaffe dette utstyret. 




I tillegg mangler det mørkeutrustning for 120 mill. kr, det mangler utstyr for å jamme radiostyrte veibomber - det er veldig viktig at man har det, for det er ofte i forbindelse med veibomber det skjer noe der nede - det mangler materiell til KNM «Skjold» for 230 mill. kr, det mangler utvikling av nye håndvåpen, som er viktig, det mangler utstyr til nye fregatter for 80 mill. kr, og det mangler brukte spesialkjøretøy for 20 mill. kr - jeg har tatt opp flere ganger i denne salen at vi har for dårlige kjøretøy. Slik kan jeg fortsette å ramse opp. 




