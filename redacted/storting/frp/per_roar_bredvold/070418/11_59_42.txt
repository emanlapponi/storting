 Jeg takker statsråden for svaret.

Statsråden henviste også til
dette med antall elg, og sa at det var en svak nedgang. Jeg er ikke
enig i at det er en svak nedgang. Det er en stor nedgang i antall
elg.

Jeg vet f.eks. om et elgjaktlag som for ti år
tilbake hadde en fellingstillatelse på opptil 30 dyr, og
den er nå nede i ca. en tredjedel, altså ti–tolv
dyr. Det er klart at dette tallet viser at det er blitt færre
elg. Det skjer jo nettopp fordi det har blitt flere ulver,
og at disse vandrer mye. I tillegg til de ynglende flokker har vi også mye
grenseulv i Hedmark. Det har vi også mye av langsetter
grensen ellers, men spesielt i Hedmark, for der kommer
den fra Värmland.

Det er klart at når man har ulv som
går fram og tilbake over grensen, har den også behov
for føde på norsk side. Og, som tidligere
sagt: Jeg er veldig redd for den skjevfordelingen vi nå ser
ut til å få bl.a. i Hedmark når det gjelder elg
og rådyr.

