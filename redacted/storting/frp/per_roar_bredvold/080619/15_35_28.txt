 Gjennom flere år har det vært diskutert hva vi skal gjøre med vår etter hvert eldre transportflyflåte, fly som nærmer seg 40 år, og som har hatt svært mange arbeidstimer. Dette har vært fly som Forsvaret, og også det sivile, har hatt svært god nytte av. 




Fremskrittspartiet har flere ganger foreslått å kjøpe nye, men uten å få flertall. Så ble det endelig bestemt at vi skulle kjøpe. Selve kjøpet var det ikke så stor uenighet om, selv om valg av merke ble diskutert og Fremskrittspartiet kunne tenkt seg en annen og bedre egnet flytype. 




Det ble da sagt av Regjeringen at de mange hundre millioner kroner vi brukte til oppgradering og reparasjon av de gamle flyene, ville være en god investering. Flyene C 130H ville være enkle å selge. Nå viser det seg at så ikke er tilfellet, og man kan spørre seg om dette nok en gang er penger Forsvaret har brukt uten at det gir noe tilbake. Det ble også sagt at med en slik oppgradering ville vi kunne få en økonomisk, billig og akseptabel transportflyflåte fram til ca. 2013-2015. Sånn ble det dessverre ikke, og mange millioner kroner ble brukt til ingen nytte.




