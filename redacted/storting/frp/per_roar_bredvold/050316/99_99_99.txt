  Jeg takker statsråden for svaret,
og spesielt for avslutningen, som vi alle sammen
er enig i, nemlig at flysikkerheten aldri må gå på bekostning
av pris – selvfølgelig.

Men når man leser Forsvarsforum nr.
3 i år, står det en artikkel hvor det er henvist
til en oberst – ved navn – som sier:

«Vi
hadde valget mellom pest eller kolera, fordi Luftforsvaret
hadde lite penger. Enten fikk vi vedlikeholdt ett fly
hos Marshall, eller så sendte vi to til Tyrkia med
en kalkulert risiko.»

Synes statsråden, under forutsetning
av at Forsvarsforum har forstått riktig, og at obersten
har sagt dette, at det høres ut som om flysikkerheten er
det som er det viktigste?

  Jeg takker statsråden nok en gang
for svaret, som underbygger at det med sikkerhet er viktigst.

Det står litt i den artikkelen om
at det tyrkiske verkstedet, som altså er underleverandør
for USA-selskapet, hadde problemer med utstyr,
altså forskriftsmessig utstyr til å støtte
opp under flyet, at det var en del språkproblemer, og at
det også var noen andre problemer
underveis. Men jeg håper og tror selvfølgelig
at dette vil løse seg. Det er kvalitet som er
det viktigste her.

Når vi, som i dette tilfellet, har
et fly som vi ikke får før til sommeren – det
blir levert i august – så er det ganske lang
tid å vente på at et fly blir klargjort, når
vi vet at vi har forholdsvis få Hercules-fly. Jeg tror
vi har seks, hvorav ikke alle er i luften hele
tiden på grunn av mangler. Da kan en vel stille spørsmålet,
hvis en får lov, om det kanskje nå er på tide
at vi bytter ut den type fly vi har her.

Øyvind Halleraker hadde
her overtatt presidentplassen.

