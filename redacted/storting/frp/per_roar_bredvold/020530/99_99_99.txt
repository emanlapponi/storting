 Dokument nr. 5 for 2001-2002 sier oss mye om Forsvarets aktiviteter på godt og vondt. Hovedbudskapet er at Forsvaret fungerer rimelig bra, men at alt kan bli bedre.




Jeg vil ta for meg to små saker – kanskje ikke små, men i hvert fall to saker. Den ene gjelder bekjempelse av narkotikaproblemer ved militære avdelinger. Vi ser at antall justissaker, politianmeldte sådanne, har gått ned, og at beslag også har gått ned. Det er selvfølgelig gledelig. Men man ser samtidig at hundekontroller og inspeksjoner har gått ned, altså at Forsvaret har hatt færre kontroller. Det bekymrer meg. Jeg mener at dette er såpass viktig at Forsvaret må intensivere og kanskje ha enda flere kontroller enn det de har hatt. For hvis, og jeg understreker 

hvis

, noen som behandler våpen, ammunisjon, lette og tunge kjøretøyer etc. i Forsvaret, er påvirket av et eller annet, må disse selvfølgelig lukes ut. Vi kunne også lese i Forsvarets Forum nr. 8 om soldater på skjulte narkolister. Det kunne ha vært spennende å høre hva statsråden mener om dette.




Den andre saken jeg ønsker å bruke litt tid på, er voksenopplæring. Det er selvfølgelig en viktig del av soldatenes velferdstjeneste. Men slik det fungerer i dag, har ikke alle like muligheter til å være med på dette. Det kan skyldes belastningen av vakttjeneste, det kan være ujevnt med øvelser – noen har mange og andre færre øvelser – eller annen tjeneste som gjør at det er vanskelig å være med på dette. Muligheten til å være med på dette må bedres.




