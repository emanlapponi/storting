 Jeg tillater meg å stille følgende
spørsmål til miljøvernministeren:

«I Østerdalen har jegerne fått
sterk konkurranse fra rovdyr. De 18 ulvene i området spiser
trolig hele årsproduksjonen av elg. Dette viser foreløpige
resultater fra Høgskolen i Hedmark.

Ser statsråden denne problematikken,
og hva vil statsråden eventuelt gjøre med dette?»

  Jeg takker statsråden for svaret,
som jeg syns var et greit og positivt svar ved at hun vil se nærmere
på denne problematikken. 

At vi snakker om store områder, er
helt klart. I henhold til en artikkel fra Norsk Bonde- og Småbrukarlag tilsvarer
det 600 000 daa, så det er mange som er berørt av
dette. Og mange blir berørt ved at det ikke blir noen elgjakt,
man mister muligheten for rekreasjon, man mister muligheten til å høste
av naturen – det er store ressurser som blir borte, både
i form av kjøtt og andre verdier – og man mister
anledningen til salg av jaktrettigheter. Videre mister man det biologiske
mangfoldet ved at enkelte dyregrupper, nå tenker jeg på elg
og rådyr, blir borte på bekostning av rovdyr.

Jegerne tør heller ikke være
med og jakte fordi de kan miste elghunden sin. En elghund koster
fra 4 000 til 10 000 kr som valp, og mer som jaktpremiert.
Så det er store verdier som står på spill
her, og jeg håper at miljøvernministeren vil ta
fatt i denne saken, som hun lovte.

