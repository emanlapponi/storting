  Jeg takker statsråden nok en gang
for svaret, som kanskje var litt mer positivt enn det forrige. I
lokalavisen Østlendingen i Hedmark, fredag 11. november
2005, heter det:

«Turistsjef
Stig Kvebæk mener det er på høy
tid å slippe til snøscootere på norsk
side. Han sier at snøscootertilbud vil være
et godt tilskudd til reiselivet i Trysil.»

Det er selvfølgelig ikke bare
for reiselivet i Trysil, men for reiselivet i hele Norge,
på steder der det er mulig å bruke snøscooter,
at dette vil være et godt supplement, et godt tilskudd
til å skape arbeidsplasser, til å styrke næringslivet i
områder der næringslivet kanskje er noe mer magert
enn andre steder. Derfor er dette en såpass viktig
sak for distriktene at man bør se litt mer lempelig på å bruke
snøscooter. Selvfølgelig er verken jeg, Fremskrittspartiet eller noen
andre for å slippe det helt fritt, bare
så det er sagt, men under regulerte former er snøscooterkjøring
et godt supplement, et godt bidrag til å opprettholde
distriktene og distriktsnæringene.

