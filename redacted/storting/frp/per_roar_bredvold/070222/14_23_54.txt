 Forsvarets Orion-fly har vært omtalt gjennom flere år i forbindelse med nødvendig oppgradering. Det har også vært tilfellet for Forsvarets Hercules C-130. Når det gjelder begge disse flytypene, har Forsvaret via Forsvarsdepartementet kommet med forsikringer til Stortinget om at disse flyene har vært i en tilstand som ville garantere operasjonell kapasitet i en årrekke framover.




Forslag fra Fremskrittspartiet om å iverksette en anskaffelsesprosess for nye transportfly og overvåkingsfly har blitt nedstemt og nærmest latterliggjort fra Forsvarets ledelses side med den begrunnelse at vi har tilstrekkelig kapasitet i den flyparken vi har i dag. Nå har derimot virkeligheten også innhentet Forsvarets ledelse og Forsvarsdepartementet, og vi ser nå resultatet: manglende kapasiteter og høye kostnader.




Fremskrittspartiet håper nå at Regjeringen innser at dagens Orion-flåte er moden for en utskifting, og at Regjeringen så snart som mulig iverksetter en anskaffelsesprosess for tilsvarende kapasitet.




Jeg kan også nevne våre kampfly, dvs. F-16, som også må og skal skiftes ut. Totalt sett er flyvåpenet i en situasjon hvor utstyret er gammelt – ja, svært gammelt – mens oppgavene står i kø. Her må noe gjøres, og da er det ikke nok bare å skifte vinger.




