 Soldatinnrykket i januar beskrives som noe av det verste Vernepliktsverket har opplevd. 13 412 unge menn og kvinner ble kalt inn – 275 pst. flere enn det var behov for. Halvparten fikk utsettelse. 4 865 møtte til innrykk, men allerede etter en uke var en tredjedel sendt hjem.




Hvorfor sier jeg dette i en debatt om regulativ for tillegg mv. til utskrevne vernepliktige mannskap? Jo, stadig færre av våre gutter avtjener verneplikten, samtidig som alle partier sier at man skal øke statusen og gjøre det mer rettferdig å avtjene verneplikten. Da mener Fremskrittspartiet at det ikke er nok å øke tjenestetillegget med 4 kr dagen. Da er det ikke nok å øke korporaltillegget med en halv krone dagen – for dem som har det. Da er det ikke nok å øke utdanningsbonusen med 50 øre dagen for dem som er under utdanning. Og det er heller ikke nok å øke dimisjonsgodtgjørelsen med 798 kr for tolv måneder i en militær uniform. Det er 2,18 øre mer pr. dag i økning – ikke så veldig imponerende, synes jeg.




Man kan kanskje si at det å øke med 3,4 pst. er bra. Men når vi regner 3,4 pst. av en svært lav inntekt, monner dette svært lite.




Ellers vil Fremskrittspartiet også beklage meget sterkt at Regjeringen også i denne saken kom veldig sent, slik Fremskrittspartiet ser det, og at vi ikke får nok tid til å behandle saken på en tilfredsstillende måte. Derfor forlanger Fremskrittspartiet at man neste gang kommer tidligere med sakene slik at behandlingen kan gjøres på en forsvarlig måte. Dette fortjener de jenter og gutter som avtjener verneplikten.




Så kan man kanskje si at økonomi ikke er alt for å øke statusen ved å avtjene verneplikten. Jeg er enig i det, men det er en del av det, og en viktig del.




