(ordfører for saken):

 Årlig gir Ombudsmannsnemnda for Forsvaret en innberetning om virksomheten i Forsvaret. Dette er for mange, og kanskje spesielt for Stortinget, et interessant og viktig dokument. Her kan vi lese om virksomheten, både det som er positivt, og det som Forsvaret kanskje ikke har vært like heldig med.




Ombudsmannsnemnda har som formål å bidra til å sikre de allmennmenneskelige rettigheter for Forsvarets personell og behandle sakstema av prinsipiell karakter eller som har allmenn interesse.




Komiteen er opptatt av at nemnda ved sin virksomhet skal bidra til å effektivisere Forsvaret, og erindrer at dette formål og resultat har framkommet gjennom tidligere års dokumenter fra nemnda. Komiteen ser med bekymring på at det under nemndas fem befaringer i 2006 har framkommet reaksjoner på at de økonomiske/regnskapsmessige prosedyrer i Forsvaret ikke synes å fungere tilfredsstillende.




Vi har merket oss at mange avdelinger har vakante stillinger som ikke blir besatt, og vi er i denne sammenheng bekymret over at reduksjonene i årsverk kan gjøre organisasjonen sårbar i forhold til vernebestemmelsene Helse-Miljø-Sikkerhet, og ser problemstillingen i synspunktet om at det har vært for stor fokus på antall hoder i Forsvaret, og for liten fokus på arbeidsoppgavene som skal løses. Vi er derfor tilfreds med at det her synes som om det er en bedret situasjon. Samtidig er det vesentlig at det fortsatt holdes god kontroll med utviklingen i Forsvarets driftskostnader.




Komiteen merker seg at problemer med tilgang på leger, sykepleiere og sykevoktere fortsatt ikke er helt tilfredsstillende løst. Komiteen er i likhet med nemnda opptatt av at soldatene skal få et tilfredsstillende legetilbud under tjenesten. Komiteen setter pris på at temaet senskader etter internasjonale operasjoner også i 2006 har stått sentralt i nemndas arbeid.




Ellers tar vi til etterretning at mangelfull rapportering om disiplinærsituasjonen også i 2006 har vært urovekkende, og er enig med nemnda i at den mangelfulle rapporteringen er uakseptabel. Komiteen er bekymret for denne situasjonen, og forutsetter at dette er forhold som rettes opp.




Komiteen merker seg at Ombudsmannen i 2006 har behandlet 78 registrerte klagesaker mot 106 saker året før, og registrerer denne positive utviklingen. Vi tar til orientering at omstillingen og nedbemanningen i Forsvaret ikke har medført noen økning i antallet skriftlige klagesaker fra befalet, og det er heller ingen nevneverdig økning i antall klager fra sivile personer i Forsvaret.




Komiteen merker seg at resultatene fra vernepliktsundersøkelsen i 2006 viser en utvikling i positiv retning, at førstegangstjenesten oppleves som meningsfylt, og at den enkeltes trivsel er generelt økende, noe som er viktig.




Som særmerknad registrerer Fremskrittspartiet at det er en åpenbar og generell misnøye med oppleggene med horisontal samhandling. Vi er bekymret over disse signaler. Horisontal samhandling har vært en av kjerneomleggingene innen logistikk i Forsvaret, og vi er undrende til at en slik innføring fortsatt vekker misnøye. Fremskrittspartiet forutsetter at Forsvarsdepartementet foretar en kontinuerlig kvalitetssikring og vurdering av de innførte rutiner og kvalitetsverktøy, og at dette derfor ikke vil framstå som en utfordring i framtiden.




Fremskrittspartiet ser også med bekymring på at det har vært avdekket kritikkverdige forhold vedrørende de vernepliktiges arbeidssituasjon og sikkerhet, og forventer at dette vil bli grepet fatt i og brakt i orden.




