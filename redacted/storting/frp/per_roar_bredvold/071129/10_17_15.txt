 St.meld. nr 36 for 2006–2007 er en viktig melding – ikke bare fordi den handler om økt rekruttering av kvinner til Forsvaret, men også fordi den forteller oss at Forsvaret slik det fungerer i dag, kanskje ikke er optimalt, og at en del ting kan gjøres annerledes.




For Fremskrittspartiet har heller ikke noe imot at det blir flere kvinner i Forsvaret. Det ser vi på som en stor fordel. Fremskrittspartiet mener at Norge bør ha et moderne og fleksibelt forsvar, som kan håndtere et bredt spekter av oppgaver. Fremskrittspartiet mener at Forsvaret må ha tilgjengelig personell til innsats i kriser, konflikter og krig, både ute og hjemme. Forsvaret skal ivareta vår nasjonale sikkerhet og trygge vår suverenitet. Samtidig må Norge bidra til fred og sikkerhet internasjonalt. Vi mener på lik linje med de andre partiene i komiteen at begge kjønn bør være representert i de væpnede styrker for at disse skal ha tilstrekkelig legitimitet i befolkningen. I tillegg vil det etter Fremskrittspartiets syn også gjøre Forsvaret enda bedre i stand til å møte de sikkerhetsutfordringer vi står overfor nasjonalt og, ikke minst, internasjonalt.




Forsvaret skal også, etter Fremskrittspartiets syn, synliggjøre det samfunn som skal forsvares. Vi vil vise at det svært lenge har vært et mål både politisk og forsvarsmessig å øke kvinneandelen – uten at dette har gitt det helt store antallet kvinner i Forsvaret. Jeg husker selv fra min tid i Forsvaret, som bl.a. administrerende offiser på Hærens befalsskole, alt vi gjorde nettopp for å få flere kvinner til vår befalsskole. Vi var ute på skoler og arbeidsplasser. Vi kjørte ut annonser, tilrettela kaserner for kvinner ved at vi bygde om en hel etasje, med nye bad, WC og nye forlegningsrom, nettopp tilrettelagt for kvinner. Øvelser og undervisning tilrettela vi så godt vi kunne, og slik vi mente var nødvendig. Noen kvinner søkte selvfølgelig, men noen stor suksess ble det dessverre ikke. Hva dette skyldes, har jeg ikke noe klart svar på, men svaret er sannsynligvis veldig sammensatt.




Målet med 15 pst. kvinner i Forsvaret i langtidsperioden 2005–2008 vil ikke bli nådd. Dagens kvinneandel er på 7 pst., og også vi mener det er for lavt. Men fra det tallet og til at det skal innføres en kjønnsnøytral verneplikt, er veien for lang. Derfor synes også Fremskrittspartiet det er greit at det innføres en funksjon i forsvarsstaben for å styrke arbeidet for en høyere kvinneandel i Forsvaret. Det som skiller Fremskrittspartiet – og også Høyre – fra de andre partiene i komiteen, er at vi er mer opptatt av at Forsvaret får det best mulige kvalifiserte personell, enn en prosentvis fordeling av menn og kvinner. En kvotering av kjønn er prinsipielt diskriminerende.




Ellers støtter vi de fleste av de 16 punktene som forhåpentligvis skal øke kvinneandelen. Det punktet som vi ikke støtter, er det om at 25 pst. av studieplassene på krigsskolene skal reserveres kvinner. Et annet punkt, som vi ikke er imot, men som vi heller ikke går inn for, for å si det sånn, er at kvinnelig befal tilbys utviklingsprogram for lederutvikling og personlig utvikling. Det er selvfølgelig greit, men det må gjelde både menn og kvinner, og ikke bare kvinner. Resten av de 16 punktene er rimelig greie. Av dem jeg spesielt vil nevne, er at det iverksettes forskning på kultur og holdninger i Forsvaret. Det er bra. Det er også bra at bevisstgjøring av holdninger til mangfold i forsvarssektoren og arbeid for holdninger til mangfold inngår i ledernes måloppnåelse. Alt dette er bra.




