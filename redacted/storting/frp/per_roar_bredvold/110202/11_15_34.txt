 Det var egentlig ikke så mye positivt i dette svaret, synes jeg. Jeg har jo stilt liknende spørsmål til andre departementer og statsråder. Denne gangen syntes jeg det var riktig å stille det til næringsminister Giske. Dette med turisme og reiseliv handler også om å komme seg ut i naturen. Det er ikke alle steder man kan komme seg ut i naturen uten å ha en snøscooter tilgjengelig. Dette har svenskene skjønt. De har lagt opp til snøscooterleder og -løyper rundt omkring, slik at man kan reise til Sverige og kjøre snøscooter og oppleve naturen på en eminent måte. Dette tjener svenskene mye penger på. Dette er med på å bygge opp reiselivet og dem som driver med reiselivssatsingen i Sverige. Det er også en kjempefin måte å komme seg ut i naturen på for dem som det ikke er så enkelt for å komme seg ut i naturen – de som er syke, handikappede eller eldre, eller av andre årsaker har vanskeligheter med dette.


Jeg kan ikke skjønne at ikke regjeringen – i dette tilfellet nærings- og handelsministeren – ser mer positivt på dette med å komme seg ut.


