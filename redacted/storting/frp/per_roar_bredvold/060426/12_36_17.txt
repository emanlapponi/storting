  Jeg takker statsråden for svaret,
som var orienterende og bra, men selvfølgelig mangler
det noe, og det er mer ja-mentalitet. Det er helt klart at man skal
ha det forretningsmessige her, men samtidig ligger det litt ansvar
på oss som politikere og kanskje også som
statlig organ når man tenker litt distriktspolitikk oppe
i det hele.

Norsk Tipping går med et godt overskudd,
og man deler ut av overskuddet til mange kulturelle formål,
idrettsformål etc. – dette kjenner vi alle
til – men kanskje det også skulle vært
en liten distriktsprofil i dette. Ofte er det her snakk
om eldre folk uten bil, uten et godt kollektivt tilbud,
som mangler tilbud om å spille i sitt nærmiljø.
Nærbutikken mister også en del kunder,
for når man skal reise og tippe og det ikke er
tippemulighet i nærbutikken, handler man heller ikke
der. Slik er det en tap-tap-situasjon for alle når
det er såpass mange butikker som ønsker å være kommisjonærer,
men som dessverre ikke får
lov til å være det, selv om man ikke
kommer inn under MERKUR-programmet.

