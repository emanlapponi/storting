  Jeg takker statsråden for svaret,
som mye gjaldt framtida. Det ligner lite på det
jeg hørte i valgkampen for to år tilbake da Senterpartiets
nåværende stortingsrepresentant
reiste rundt i fylket og lovet minimum 100 mill. kr pr. år
i økning på   rv. 3 – 100 mill.
kr pr. år. Hittil har det gått to år,
så det er i hvert fall en manko på 200 mill. kr
i forhold til valgkampløftet.

I en ulykkesanalyse
som kom her om dagen, som jeg håper statsråden
har eller i hvert fall får tilgang til, og leser,
står det følgende:

«Ulykkesutviklingen
langs Rv 3 er bekymringsfull. Andel ulykker med drepte og hardt
skadde er stor.»

Hvis man blar litt videre, står det:

«Ulykkesregistreringene
for 10-årsperioden 1997–2006 viser at 43 personer
ble drept, 85 hardt skadd og 895 lettere skadd i 599 vegtrafikkulykker.»

Dette viser at det er en farlig veg å kjøre
på, og det er en vegstrekning som sårt trenger
midler.

