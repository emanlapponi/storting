 (ordfører for saken): Hovedmålet med denne meldingen er, som det står i innledningen til innstillingen, å legge fram en god strategi for samarbeidet mellom Forsvaret og industrien. 




En samlet komite har her etter min mening kommet fram til en positiv konklusjon. Vi har etter flere debatter og samtaler i komiteen, med ulike synspunkter og innfallsvinkler, slik det skal være for å komme fram til et godt resultat, falt ned på det. Vi har gjennom høring fått gode innspill. Vi har lyttet til næringsliv og arbeidstakerorganisasjoner. Vi håper vi har lyktes, slik at partene, både industrien og Forsvaret, kan være tilfredse. 




Komiteen har vært opptatt av å påpeke viktigheten av en tidlig dialog mellom Forsvaret og industrien. Det kan være avgjørende for norsk industri at Forsvaret så tidlig som mulig kartlegger de industrielle behov som norsk industri kan involveres i. Dette understreker nettopp betydningen av en tidlig dialog mellom partene. Det vil også styrke noe så betydningsfullt som norsk industris mulighet til å delta i utviklingsarbeider og materiellsamarbeid på internasjonalt nivå. 




Komiteen understreker også betydningen av at norsk industri får tilgang til materiellsamarbeid og logistikksamarbeid med NATO og EU-organer i forbindelse med prosjekter. Ettersom Norge ikke er med i EU, oppfordres derfor Regjeringen til å ta initiativ til at Norge deltar i EUs materiell- og anskaffelsesprosjekter. Komiteen har lagt vekt på den signaleffekten det gir at norsk industri nyttes til utvikling og leveranse til Forsvaret, og mener derfor det er viktig at dette framkommer gjennom materiellanskaffelser. 




Komiteen vil understreke viktigheten av gjenkjøp og mener at gjenkjøp styrkes ved at terskelverdien senkes til 50 mill. kr. Dette er etter komiteens mening en styrking og et sterkt signal til norsk industri og vil bidra til at norsk høyteknologi vil kunne ha en positiv utvikling framover, bl.a. med tanke på de store materiellanskaffelser som forhåpentligvis kommer de nærmeste årene. 




Det er av stor betydning at norsk industri får nyte godt av gjenkjøp i forbindelse med anskaffelse av nye kampfly. Komiteen viser også til resultatene som har framkommet som konsekvens av gjenkjøp i forbindelse med anskaffelsen av de nye fregattene. 




Komiteen ser viktigheten av at Forsvaret ved anskaffelsen av nye missiltorpedobåter fremmer et så høyteknologisk fartøy overfor andre nasjoners forsvar og viser hvorledes norsk industri har hatt synergien av dette prosjektet bl.a. gjennom utviklingen av NSM, kommunikasjonsutstyr og radarer i forbindelse med utviklingen og leveransen av nye missiltorpedobåter. 




Komiteen har, som det står videre i innstillingen, «merket seg forsvarsindustriens særegenhet ved at denne type industri har et spesielt marked og en spesiell politisk posisjon i forhold til hvem man kan samarbeide med og selge til». Komiteen mener det er viktig at Forsvaret fortsetter å fremme norske industrielle partnere i forbindelse med nye prosjekter og anskaffelser.




Som en del av grunnlagsarbeidet med meldingen ble det gitt i oppdrag til Forsvarets forskningsinstitutt å vurdere de næringspolitiske aspekter ved Forsvarets anskaffelser. Komiteen registrerer at styringsgruppen under ledelse av Forsvarsdepartementet har hatt sentrale medlemmer fra næring, arbeidstakere og Forsvaret. Medlemmene i styringsgruppen sluttet seg til hovedtrekkene i rapportens forslag til strategi. Det gjør også komiteen. 




