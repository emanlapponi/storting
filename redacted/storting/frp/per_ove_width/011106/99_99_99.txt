 I og med at det er en samlet komite som står bak dette, er det ikke nødvendig å dvele så lenge ved saken. Jeg vil bare vise til saksordførerens greie redegjørelse og slutte meg til den og det vedtak som er foreslått av en samlet komite.




Etter terroraksjonene 11. september er det ingen som kan være i tvil om at det må iverksettes tiltak som kan forebygge tilsvarende hendelser. Etter USAs motangrep er det en generell fare for nye terrorangrep også mot vårt land. De investeringer og tiltak som nå foreslås, må også ses på bakgrunn av at investeringer til disse formål gjennom en årrekke mer eller mindre er blitt neglisjert. Det måtte altså til en hendelse som den som fant sted 11. september, for å starte oppbyggingen av noe som det muligens nå blir bevilget for lite penger til. Vi i Fremskrittspartiet ser derfor med stor interesse frem til Regjeringens bebudede stortingsmelding om samfunnssikkerhet og beredskap, i håp om at den vil ta større høyde for etterslepet som har oppstått i forbindelse med bevilgninger til bl.a. det som det nå er pekt på i denne proposisjonen.




