  Jeg vil gjerne stille et spørsmål
til helseministeren:

«En ny kartlegging utført
av Norsk Sykepleierforbund Vestfold viser at kun hver fjerde sykepleier,
eller bare 24 pst., arbeider i hel stilling. I Vestfold er det i
dag 341 ledige sykepleierstillinger. Omgjort til hele stillinger
utgjør dette 103 årsverk. Dette er meget bekymringsfullt
sett opp mot behovet. Ansvaret ligger hos fylkeskommunen og kommunene. 

Vil statsråden ta et initiativ overfor
de ansvarlige for å få rettet opp dette?»

 Jeg takker statsråden for svaret.
Jeg er fornøyd med og glad for å høre
at det nå er en arbeidsplan som er i gang, og som da forhåpentligvis
vil berøre disse tingene og ta seg av de problemene som
dette utgjør. 

Det er et betydelig antall stillinger vi snakker
om. Og når vi kjenner behovet innenfor sykepleien for sykepleiere,
er jo dette ressurser som ligger der, og som vi på alle
mulige måter burde prøve å gjøre
oss nytte av. Dette er jo ressurssterke mennesker, høyt
utdannede mennesker. Vi er klar over at etter en tid er de vel blitt
så voksne at de tilhører såkalte barnefamilier.
Noe av nøkkelordet rundt dette er kanskje lønn,
det er et annet spørsmål som ikke vi kan ta opp
her nå. Men dette med å tilrettelegge for sykepleiere
og for barnefamilier med barnehager, fleksible ordninger osv. håper
jeg denne arbeidsplanen innebærer, og jeg vil gjerne høre
om statsråden kan si noe om det.

 Jeg takker igjen for svaret. Det er en annen
problemstilling jeg har lyst til å ta opp rundt dette.
Dette viser etter min mening at verken kommunene eller fylkeskommunene
er i stand til å ta seg av dette problemet på en
skikkelig måte. De er ikke i stand til å takle
dette og er ikke i stand til å tilrettelegge for fleksibilitet,
som vi snakket om. Det bringer inn et annet spørsmål,
nemlig fylkeskommunens berettigelse. Det håper jeg statsråden
kan bringe inn i denne tankegangen. 

Nå har vi jo fått en regjeringserklæring
som nettopp snakker om effektivisering i den offentlige sektor.
Det er vel en annen statsråd til stede som antakeligvis
kunne sagt mer om det, men jeg vil gjerne at helseministeren tar dette
opp med den rette statsråden og hans departement og ser
på om noe av problemet kan ligge innenfor dette.

