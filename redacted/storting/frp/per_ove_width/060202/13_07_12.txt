 Jeg kan antakeligvis slutte meg til alt det Inge Ryan sa. Ellers synes jeg at saksordfører fremførte argumentene i denne saken på en fremragende måte, og jeg viser til det som vi fra Fremskrittspartiet side har påpekt nesten til kjedsommelighet, at departementet har vært uten styring. Vår lit til den nye statsråden er stor. Vi håper derfor at man kan forandre på dette og gjøre det mye bedre. Vi får se. Jeg håper og tror, så langt.




Det som har preget materiellinvesteringene i Forsvaret, er kortsynthet og feilinvesteringer. Det er kjøpt inn materiell – vi kan peke på f.eks. artilleri og stridsvogner, altså investeringer for milliarder av kroner – som etter ganske kort tid, sett i perspektiv, går ut på dato. Blant annet er det kjøpt inn artilleri som det ikke finnes skyts til. Det er altså ikke mulig å skyte med artilleriet, for man får ikke lenger kjøpt det man skal putte i det. Det utdannes derfor ikke mennesker til å ta seg av dette, så etter to år må man altså nedlegge hele systemet. Det har kostet milliarder av kroner, og det er altså direkte feilinvesteringer. Jeg kaller det kortsynthet og dårlige råd til statsråden og departementet, for råd om hva man skal investere i, må komme fra faglig hold, og det er Forsvaret selv. Så det er ikke særlig bra sett på den måten.




Det er også pekt på en meget viktig sak: radaren til fartøyene våre. Det var direkte feilkjøp. Man kunne ikke bruke den radaren, viste det seg, da den ble montert – eller den ble kanskje ikke montert i det hele tatt, for den var altså ubrukelig. Vi kan ramse opp en masse slike ting som tilsier at vi har brukt milliarder av kroner til Forsvaret på direkte feilinvesteringer. Og hva er konsekvensen av dette? Jo det er det mest alvorlige vi kan peke på når det gjelder Forsvaret: det er Forsvarets operative evne. Den har vært svekket gjennom dette i en årrekke, og har gått fra skanse til skanse. Det er såpass alvorlig at jeg synes statsråden må merke seg at alle disse investeringene går direkte ut over den operative evnen til Forsvaret.




Nå har jo rapporten pekt på alle disse svakhetene og det som har vært gjort og ikke gjort, så vi kan kanskje se litt framover og håpe på forbedring. Derfor setter jeg nå min lit til statsråden. Vi kan peke på presserende ting som vi vil komme til å trenge i fremtiden på kort sikt. Vi trenger nye jagerfly. Vi trenger nye overvåkingsfly. Flere av overvåkingsflyene er av en slik beskaffenhet at vi må skifte vinger på dem. De vingene fins ikke, fordi flyene er så gamle at det produseres ikke vinger til dem lenger. Vi har transportfly som ikke flyr overhodet. Hvis de skal fly, må de fly med en meget lav kapasitet og helst ikke inn i turbulens, for da kan det skje at vingene rett og slett detter av. Så dårlig er disse tingene som er så essensielle for Forsvaret og for vår stridsevne. Og hæren mangler jo i høy grad moderne våpen. Dette peker denne rapporten naturligvis ikke på – det er ting som vi ser framover – men jeg håper statsråden griper fatt i det ganske raskt. Dette er forhold som vi i Fremskrittspartiet har pekt på i årevis, og som nå begynner å tårne seg virkelig opp. Det stopper opp, rett og slett, og den operative evnen blir borte.




Sjøforsvaret har derimot fått nye våpen, nye plattformer er på vei, osv. Veldig bra og veldig interessant. Men sett fra mitt ståsted er alt det andre – hær og luft – så dårlig stelt at det er nesten så en kan få grøsninger på ryggen. Så det skal bli interessant å høre om statsråden i sitt innlegg kan si noe om disse forholdene.




