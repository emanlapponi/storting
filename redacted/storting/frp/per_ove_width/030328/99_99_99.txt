 Jeg vil først ta opp noe som jeg ikke hadde tenkt å si så mye om. Men siden representanten Lund nevnte Stavern, som jeg har forstått at han har og har hatt et veldig godt forhold til, så er ikke det solgt – det kan statsråden klare opp i etterpå. Men etter det jeg forstår, er det foreløpig leid ut til Justisdepartementet, og nå har allmennheten adgang til dette området mer enn noen gang – og det er bra.




Interpellanten bringer på bane et tema som interesserer svært mange mennesker rundt om i landet. Forsvarets tilstedeværelse har preget svært mange lokalsamfunn, og Forsvaret har disponert til dels store og interessante landområder. De er interessante fordi mange mennesker har sett muligheten for å disponere disse eiendommer, bygg og landområder på andre måter den dagen Forsvaret ikke lenger er til stede, som nå er blitt en realitet svært mange steder etter den kraftige nedbyggingen som har preget Forsvaret i mange år.




Etter flere vedtak i Stortinget er det nå vedtatt at overtallige og frigjorte bygg og anlegg skal selges i størst mulig utstrekning på det åpne marked, og i størst mulig grad til markedspris. Dette skal etter departementets beregninger kunne gi Forsvaret en inntekt på ca. 1 milliard kr. Riktignok – og som interpellanten peker på – skal denne overdragelsen kunne skje vederlagsfritt eller til sterkt reduserte priser. Men dette skal kun gjelde noen få sterkt belastede lokalsamfunn. Det kunne derfor være interessant å få en oversikt over Forsvarsbyggs arbeid i forhold til dette, få vite hva Forsvarsbygg har gjort i sakens anledning – jeg hadde nær sagt få en oversikt over hvilke eiendommer og bygninger som er solgt, hvilke som skal selges, og til hvilke priser. Fremskrittspartiet har for øvrig tidligere bedt om fortgang i avhendingen for å bli ferdig med saken, og for raskere å kunne bringe pengene tilbake til Forsvaret.




Enkelte har forfektet, og da spesielt kommuner, at de frigjorte eiendommer uten videre skal gis vederlagsfritt til f.eks. kommuner for at de skal kunne disponere eiendommene fritt. Begrunnelsen har stort sett vært at disse eiendommene en gang i tiden har vært gitt eller solgt billig til Forsvaret. Det kan nok i mange tilfeller være riktig. Men da må man også huske på at Forsvarets tilstedeværelse i et lokalsamfunn over mange år har gitt skatteinntekter, inntekter til næringsliv osv. Og en annen ting – ikke alle frigjorte eiendommer egner seg til friluftsområder, de kan i noen tilfeller være vel så egnet til boligområder og hytteområder. Det bør muligens noen tenke igjennom.




Så har jeg lyst til å komme inn på departementets samarbeid og kontakt med Forsvarsbygg. Hvordan fungerer det? Det vil jeg gjerne at statsråden skal si noe mer om. Jeg har en følelse av at departementet kanskje bør føre et litt bedre tilsyn – det har vært litt for mange tilfeller, spesielt i mitt hjemfylke, Vestfold. Og som statsråden var inne på, det avhendes og blir forsøkt avhendet eiendommer til en helt annen pris enn det som er forutsatt.




