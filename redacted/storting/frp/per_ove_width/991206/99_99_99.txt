 

(ordfører   for   saken):  

Denne proposisjonen tar for seg endringer i Forsvarets styrkestruktur og innebærer utfasing av materiell og nedleggelse av tilhørende avdelinger for å få ned driftsutgifter og frigjøre ressurser. Proposisjonen kan på mange måter ses som en oppfølging av St.meld. nr. 22. Proposisjonen omhandler følgende forslag:










utfasing av F-5 jagerfly og nedleggelse av avdelinger tilknyttet F-5







utfasing av åtte STORM missiltorpedobåter







utfasing av to KOBBEN undervannsbåter




Videre inneholder proposisjonen to saker til orientering:










mobiliseringslagring av alt kanonluftvern L-70 og stans av styrkeproduksjon til L-70







allierte treningssentre




Som nevnt i St.prp. nr. 1 i fjor ble det forutsatt at F-5 jagerfly skulle tas ut av fredsdriften, og at 336-skvadronen skulle nedlegges som en følge av dette. Komiteen har merket seg at Luftforsvaret ikke tilfredsstiller NATOs krav med hensyn til antall flytimer. Etter komiteens mening vil utfasing av F-5 jagerfly frigjøre personell og økonomi, som vil bidra til å avhjelpe denne situasjonen. Komiteen er derfor enig i at F-5 jagerfly tas ut, og at 336-skvadronen legges ned innen 1. juli 2000. 




Sjøforsvarets missiltorpedobåter av STORM-klassen har vært i operativ tjeneste i ca. 35 år. I henhold til gjeldende langtidsmelding er komiteen enig i at de resterende åtte missiltorpedobåter av STORM-klassen utfases innen 31. desember 1999. Igjen som en oppfølging av gjeldende langtidsmelding og for å bidra til innsparing av driftsutgifter, er komiteen enig i at to KOBBEN-klasse undervannsbåter fases ut innen 31. desember 1999. 




Departementet fremmer for komiteen i denne proposisjonen som en orienteringssak at mobiliseringslagring og stans av styrkeproduksjon av alt kanonluftvern L-70 gjennomføres. Fremskrittspartiet har imidlertid merket seg at Luftforsvaret i dag ikke har noen stående luftvernberedskap i fredstid. Fremskrittspartiet vil peke på at L-70-systemet nylig har gjennomgått et MLU-program til en pris av nesten 1 milliard kr, og at systemet i dag fremstår som en meget avansert løsning mot fly og mot styrte våpen og roboter som leveres fra fly, og vel for øyeblikket er det eneste våpensystemet i Forsvaret med denne kapasitet. 




Fremskrittspartiets medlemmer i komiteen har merket seg at stans i styrkeproduksjon av mannskaper ble beordret fra 1. august i år. Vi er imidlertid meget betenkt over at slike tiltak er iverksatt uten Stortingets formelle samtykke. Fremskrittspartiets medlemmer i komiteen er også bekymret over manglende lagringsmuligheter og kvaliteten i forbindelse med dette. Likeledes fremmes som orienteringssak at garnisonene Åsegarden, Steinkjersannan og Voss tillegges funksjonen som allierte treningssentre, og komiteen sier seg enig i dette. 




Til slutt vil jeg på vegne av Fremskrittspartiet fremsette forslaget som er inntatt på side 5 i innstillingen. 




