 Saksordføreren har nå redegjort på en glimrende måte for arbeidet i og betydningen av NATOs parlamentarikerforsamling, så noen store utfordringer ligger ikke lenger i dette. Det som er lagt fram for Stortinget, kan man også lese om og finne ut er tatt godt vare på gjennom komitebehandlingen.




Når det gjelder det siste som Marit Nybakk nevnte, om kvinners rolle og inntreden i parlamentarikerforsamlingen, kan jeg naturligvis bare understreke det, men jeg er sikker på og er i trygg forvissning om at det kommer Marit Nybakk til å ta seg grundig av, så det behøver ikke jeg gå nærmere inn på. 




Ellers er denne forsamlingen, som de fleste andre internasjonale parlamentarikerforsamlinger, viktig, etter vårt syn, på den måten at vi gjennom NATO kan knytte relasjoner til våre samarbeidspartnere fra andre land. De debattene vi har i forsamlingen på det grunnlaget, er veldig viktige. 




Forsamlingen tar seg også, som andre forsamlinger som man kan sammenligne seg med, av de elementære tingene som har vært nevnt her, og som flere kommer tilbake til etter hvert, som at vi deltar i valgobservasjoner. Det som naturligvis også blir diskutert på høyt plan her, er NATOs ISAF-operasjoner i Afghanistan. Forholdet til Russland er et eget tema. Det gjelder naturligvis det som det også har vært snakket om tidligere her i dag, om strategiske missilskjold. Det er høyt rangerte temaer i forsamlingen som vi synes det er veldig viktig å snakke om. 




Når det gjelder de norske representantene, har jeg lyst til å nevne at representanten Sverre Myrli hadde en rapport om de adriatiske søkerlandene Kroatia, Albania og Makedonia og deres vilje til å gjennomføre Membership Action Plan. Den ble tatt godt imot på høstsesjonen i Reykjavik. På bakgrunn av rapporten antok forsamlingen at forutsetningene for å innlede konkrete medlemsforhandlinger etter toppmøtet i Bucuresti ville være til stede. Behovet for et nytt strategisk konsept for NATO førte til at forsamlingen under høstsesjonen vedtok å starte arbeidet med en rapport om dette fram mot alliansens 60-årsjubileum til neste år, altså i 2009. Stortingsrepresentant Jan Petersen er valgt til rapportør for dette. 




