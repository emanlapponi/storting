  Jeg har et spørsmål til
kommunal- og regionalministeren:

«Det er nå ti år
siden den tragiske brannen om bord i passasjerfergen «Scandinavian
Star», hvor 159 mennesker mistet livet. 

Hva har siden den gang skjedd med opplæring
av brannmannskaper med tanke på brannslukking ombord i skip,
og hva er pr. i dag status vedrørende det såkalte RITS-prosjektet
(Redningsinnsats til sjøs)?»

  Jeg takker for svaret. 

Det er riktig som statsråden sier,
at det er lagt ned en del midler i RITS-prosjektet. Og det er riktig
som statsråden sier, at pr. i dag er Larvik kommune den
eneste kommunen som opprettholder en brannberedskap med hensyn til
brann til sjøs. I utgangspunktet var også Oslo, Kristiansand,
Bergen og Bodø med. Av forskjellige årsaker, som
kanskje statsråden kan redegjøre for, er ikke disse
kommunene med lenger, og det er også, som statsråden
sier, lagt ned betydelige midler både på opplæring og
redskap – for å bruke det utrykket – for å kunne
bistå ved brann til sjøs. Dette blir da i disse
fire andre kommunene, så vidt jeg kan forstå,
ikke vedlikeholdt. Og likeledes: Disse brannmannskapene som i sin
tid ble opplært til å bruke dette, er muligens
borte allerede. Så vidt jeg vet, er det i dag ingen ordning
som tilsier at det er noen ny opplæring av disse brannmannskapene.

  Jeg synes det er rimelig defensivt av statsråden å henvise
til et tariffoppgjør når det gjelder en såpass
alvorlig sak som dette vi her snakker om. Det dreier seg om en årlig
bevilgning på 4 mill. kr for å opprettholde en
brannberedskap til sjøs. 

Her i landet har vi en tradisjon for å trå til
når ulykkene skjer, og da er vi ganske runde når
det gjelder å bevilge penger. Det er vel og bra. Men kan
statsråden tenke seg at vi kan bli flinkere til å sette
av midler til de forebyggende tiltak, slik at vi slipper å oppleve
ulykkene? Jeg vil bare henvise til Dagsavisen den 10. april, hvor
direktør i Direktoratet for sivilt beredskap, Helen Bøsterud, sier
noe av det samme:

«Beredskapen
i det norske samfunnet i dag er for dårlig organisert,
og situasjonen er så alvorlig at liv, helse og verdier
kan være unødvendig truet.»

Dette gjelder ikke minst brannberedskapen til
sjøs. Derfor må jeg spørre statsråden:
Hvilke tiltak har hun tenkt å sette i verk for å få en
ordning på dette?

