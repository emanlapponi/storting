 

(ordfører for saken): 

Oscarsborg festning fyller i disse dager 150 år. Oscarsborg har vært utdannelsessenter for offiserer til Kystartilleriet i en årrekke, etter å ha spilt en betydningsfull militær og historisk rolle i disse 150 årene. Den mest dramatiske historien, som forhåpentligvis de fleste kjenner, er den fra 9. april 1940, da skudd ble avfyrt fra Oscarsborg og senket Blücher, noe som gjorde at den tyske okkupasjonen av Norge ble forsinket, og konge, storting og regjering fikk tid til å komme seg i sikkerhet.




Festningen har gjennom sine 150 års eksistens spilt en stor rolle for forsvaret av Norge. I 2002 ble Befalsskolen nedlagt og flyttet til Horten. Samtidig ble splittflagget firt, og Forsvaret flyttet fra området. I dag er det kun et museum der, et unikt sådant, men ellers ligger området stort sett åpent for allmennheten, med alt det kan føre med seg. Noen forutså dette og forfattet et Dokument nr. 8-forslag, som utløste Innst. S. nr. 314 for 2000-2001, og som ble vedtatt i Stortinget i juni 2001.




Innstillingen inneholdt et forslag om opprettelse av et fond for bevaring av festninger og andre militærhistoriske bygninger, men primærtanken var Oscarsborg, og at vi kunne ha noe klart den dagen Forsvaret forlot området. Dessverre har Oscarsborg festning blitt et kapittel i et større forprosjekt kalt Statens kulturhistoriske eiendommer. Arbeidet ledes og administreres av Arbeids- og administrasjonsdepartementet.




Etter at Forsvaret forlot Oscarsborg, har ingenting egentlig skjedd. Undertegnede og andre har skrevet en rekke brev til statsråden vedrørende saken, og fått svar, men dette har ikke utløst noe spesielt. Det er derfor fullt forståelig at det ble utarbeidet et nytt Dokument nr. 8-forslag, som da er bakgrunnen for Innst. S. nr. 196 for 2002-2003, som vi skal behandle i dag.




Oscarsborg festning er et nasjonalmonument og har en spesiell plass i mange nordmenns hjerter. Stedet er på mange måter unikt og må tas vare på, og det haster. Det er derfor jeg med stor tilfredshet på denne dagen, 8. mai, frigjøringsdagen, konstaterer at en samlet komite har samme mening om dette, og at vi derfor i dag kan fremme en felles innstilling og en felles tilråding.




Oscarsborg festning er som sagt et helt spesielt monument, som umiddelbart må tas vare på. Den endelige avgjørelse om Oscarsborgs framtid må tas nå. Det forutsetter at den virksomhet som legges til Oscarsborg, er i overensstemmelse med den historiske tradisjon og kultur som borgen representerer. Komiteen ber departementet vurdere en kombinasjon av begrenset militært nærvær og annen virksomhet, inkludert en mulig privatfinansiering av det militære nærværet.




Til slutt vil jeg bare anbefale komiteens forslag til vedtak.




