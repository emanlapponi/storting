 NATOs parlamentarikerforsamling er en internasjonal organisasjon for parlamentarikere fra NATOs 26 medlemsland. I tillegg deltar 13 assosierte land og observatører fra ytterligere land og internasjonale organisasjoner.




Det har i parlamentarikerforsamlingen vært en svært aktiv deltakelse fra Stortingets delegasjon i alle komiteer og plenumssesjoner. Det er derfor positivt at tre representanter fikk verv i forsamlingen. Som Marit Nybakk nevnte, er Jan Petersen valgt til forsamlingens visepresident, Jan Arild Ellingsen til viseordstyrer for en av underkomiteene og Sverre Myrli til rapportør for rapporter om MAP-landene. Norge tok videre på seg å ta imot vitenskaps- og teknologikomiteen på besøk, hvilket ble vellykket gjennomført sist uke. Delegasjonen er også i gang med å planlegge forsamlingens vårsesjon som skal finne sted i Oslo i 2009.




Afghanistan stod gjennomgående høyt på dagsordenen i mange av møtene, spesielt under høstens sesjon i Quebec ble balansens bidrag fra ulike NATO-land debattert. Kanadierne var særlig tydelige på at de ikke ville fortsette å bidra like sterkt med styrker uten at andre kom på banen tilsvarende. Det ble imidlertid lagt minst like stor vekt på betydningen av sivil innsats.




Situasjonen på Balkan er fortsatt viet mye oppmerksomhet både i rapporter og i diskusjon. Det gjaldt de såkalte MAP-landene, de forventet neste i køen til NATO-medlemskap: Kroatia, Albania og Makedonia. Men også situasjonen i Serbia, Bosnia-Hercegovina og ikke minst Kosovo er mye diskutert.




En tredje region som er gitt mye plass, er Svartehavsregionen med landene Georgia og Ukraina og til dels Hviterussland. Noen mener at disse dominerer uforholdsmessig sterkt. Hvis det skal trekkes noen konklusjon med hensyn til mulig framtidig medlemsstatus for Ukraina og Georgia, må det være at det er svært langt igjen.




Forholdet til Russland er også preget av diskusjonen knyttet til Svartehavslandene. Det gjenstår å finne en god samarbeidsform med Russland både i plenumssesjoner og i NATOs Russland-komite.




Det legges vekt på kunnskap og dialog med Middelhavslandene, og forsamlingens Middelshavsgruppe avla flere besøk i Midtøsten.




På dagsordenen stod videre ikke-spredning av masseødeleggelsesvåpen og atomenergipolitikk. Det har vært diskutert hvorvidt energisikkerhet har noe på forsamlingens dagsorden å gjøre, og i så fall hvordan. Særlig de baltiske og sentral /østeuropeiske land fortsetter å fokusere på dette.




Det er også fortsatt omstridt hvorvidt forsamlingen skal engasjere seg som valgobservatør. I 2006 ble det gjennomført i OSSE-regi med hensyn til Ukraina. For i år har det vært NATO PA-observatører ved valget i Serbia i januar, og det legges opp til deltakelse under høstens valg i Russland. Stortingets delegasjon har deltatt med en observatør på disse.




NATOs parlamentarikerforsamling gir god mulighet til å styrke Stortingets kontakt og dialog om forsvarspolitiske spørsmål med parlamentarikere i andre NATO-land samt partnerland og assosierte land i Øst-Europa. Det er derfor et viktig forum å delta i.




