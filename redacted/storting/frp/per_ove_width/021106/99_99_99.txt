 Jeg har følgende spørsmål
til samferdselsministeren:

«Trafikken på E18 gjennom
Vestfold har hittil i år økt med ca. 10 pst. Fortsetter
denne utviklingen, vil det allerede om fem år gå i
gjennomsnitt 30 000 kjøretøyer
på tofeltsstrekningen mellom Gulli og Langåker
hvert døgn. Det er dobbelt så mange kjøretøyer
som er Vegvesenets krav for firefelts motorvei. Med de bevilgninger
som foreligger i dag, vil det ta elleve år å få denne
veistrekningen ferdig.

Hvilke tiltak vil statsråden sette
inn før trafikken gjennom Vestfold kollapser helt?»

 Det ble nevnt 8 pst. økning
i trafikken på gjeldende veistrekning. Sannheten er egentlig enda
verre. Gjennom nordfylket er økningen 11,5 pst.,
og det fortsetter bare å øke.
At trafikken på E18 gjennom Vestfold på et tidspunkt
vil kollapse, slik jeg har nevnt tidligere, er hevet over enhver
tvil. Det er i dag antakeligvis den mest trafikkerte veistrekningen
i landet. Paradoksalt nok er det slik at når deler av E18
nå har fått firefelts standard, og folk ser at
de kommer fram uten ulykker, gjør det at trafikken øker,
naturligvis.

På den firefelts veistrekningen som
nå er åpnet, har det ikke skjedd en
eneste dødsulykke, og det kan jo gi noen hver
en aha-opplevelse. Kynisk sett er det svært samfunnsøkonomisk å ha
en firefelts motorvei. Men der veien stopper, står
vi bom fast. Jeg er litt forundret over at statsråden ikke
har et lengre perspektiv – et
kortere perspektiv også – på hvordan
dette skal løses, hvordan man skal oppfylle planene i Nasjonal
transportplan.

 Ja, det er en positiv utvikling når
det gjelder firefelts motorvei, det er riktig. Men der det ikke
er firefelts motorvei, er det ingen positiv utvikling, kanskje snarere
tvert imot. At behovet er prekært, er helt klart, og det
er, som sagt, bare et tidsspørsmål når trafikken
vil stoppe helt opp. Og det vi gjør, er egentlig bare å flytte
korken lenger og lenger sydover, for der vi går over til
tofelts vei, er det fortsatt stopp.

Jeg hadde lyst til å spørre
statsråden litt om utviklingen når det gjelder
bomløsning i Vestfold. Fremskrittspartiet
er absolutt ikke interessert
i bommer. Men det er det andre partier som i
høy grad er, og ikke minst statsrådens
eget parti, etter det jeg kan forstå. I Vestfold
har det vært en tautrekking om hvordan bomplasseringen
skal være, og den avgjørelsen ligger til slutt
i statsrådens hender. Jeg vil gjerne spørre statsråden
om hun kan gi en liten utredning om det nå.

