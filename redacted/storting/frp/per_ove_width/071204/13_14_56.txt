 Innledningsvis en liten replikk til Signe Øye: Ja, Fremskrittspartiet ønsker å bruke penger på Forsvaret. Vi ønsker å bruke mye penger på materiell. Når vi har sagt at vi i vårt alternative budsjett ønsker å bruke 2 milliarder kr mer enn det Regjeringen ønsker, synes jeg hennes framstilling var ganske underlig. Men vi sier også at vi skal bruke penger på det vi vet vi skal bruke dem på, og ikke på uforutsette eller ikke-gjennomtenkte ting, som Signe Øye og Arbeiderpartiet ønsker å gjøre i denne situasjonen.




Ellers er alle komiteens medlemmer enige om at omgrupperingsproposisjonen er et viktig virkemiddel for å fange opp en uforutsett utvikling, men vil samtidig understreke at Stortingets bevilgning er bindende og gir uttrykk for Stortingets intensjon, som det står i innstillingen. Komiteens flertall, representert ved Fremskrittspartiet og Høyre, peker på at det derfor ikke er gitt at forslag til omgrupperinger vil kunne aksepteres.




Det som imidlertid er positivt, og som også komiteens leder nevnte, er at omfanget av forslag til omgrupperinger er vesentlig mindre enn tidligere.




Til fredsoperasjonen i Sudan er det i 2008-budsjettet ikke foreslått noen bevilgning, fordi operasjonen ikke er såkalt påregnelig. Det synes vi er underlig. Det er ikke gitt at styrkene blir deployert, men det er påregnelig at kostnader vil påløpe. Det kan det vel ikke være noen tvil om. Det er ikke tilfredsstillende at bevilgningen søkes på et tidspunkt hvor kostnadene allerede er påløpt – som jeg har sagt tidligere her i dag – slik det skjedde i 2007 med bevilgningen til UNIFIL-bidraget. Regjeringen må derfor snarest komme tilbake med forslag til bevilgning for 2008 basert på en forutsetning om at styrkene blir deployert. Det er det Regjeringen ønsker, og da må de også kunne budsjettere med det.




Fremskrittspartiet er derimot ikke positive til norsk deltakelse i Sudan. Vi kan ikke se at det er en primæroppgave å sende norsk ungdom til Darfur under rådende omstendigheter. Vi har imidlertid registrert at Regjeringen har bestemt at en norsk styrke skal sendes til Sudan. Denne situasjonen tilsier at vi vil støtte den foreslåtte tilleggsbevilgningen. Vi vil understreke at det er avgjørende at innsatsstyrken er utstyrt på en best mulig måte hva angår personlig beskyttelse, avdelingsmateriell og annet nødvendig materiell. Videre forutsettes det naturligvis at styrken er trent og forberedt for oppdraget.




I forbindelse med prosjekt 6401, lettvektstorpedo, vises det til brevvekslingen mellom forsvarskomiteen og departementet, hvor vi ikke kan se at Regjeringen har gitt tilstrekkelig oversikt over de økonomiske sider ved prosjektet. Vi kan derfor ikke støtte en videreføring av prosjektet ut fra de framlagte økonomiske opplysningene. Det burde etter vår mening vært innhentet tilbud fra leverandører på oppgradering av dagens Sting Ray-torpedoer, da dette er beskrevet som en mulig løsning, framfor en nyanskaffelse. Vi finner det ikke riktig å behandle et så omfattende og kostbart prosjekt i forbindelse med denne proposisjonen, da dette etter vår mening vil høre inn under anskaffelser i det ordinære forsvarsbudsjettet. Vi foreslår derfor at prosjektet tas ut av proposisjonen, og at det senere fremmes en ny sak for Stortinget vedrørende prosjektet.




Til slutt framsetter jeg forslaget fra Fremskrittspartiet som er inntatt i innstillingen.




