(ordfører for saken):

 I denne proposisjonen har Regjeringen lagt fram følgende forslag til endringer i Forsvarets virksomhet:










endringer i Forsvarets lønnsadministrasjon med nedleggelse av lønnskontorene i Forsvarets tele- og datatjeneste/Oslo, Distriktskommando Østlandet/Hamar og Distriktskommando Nord-Norge/Harstad







utfasing av DHC-6/Twin Otter og nedleggelse av 719-skvadronen




Forslagene om disse endringene er i samsvar med retningslinjer som er trukket opp gjennom Stortingets tidligere behandling av saker som omhandler Forsvarets virksomhet og utvikling i tiden 1999-2002.




Forsvarets lønnsadministrasjon er en betydelig administrasjon, som lønner 25 000 tilsatte i Forsvaret og 34 000 personer som i løpet av året er inne til tjeneste av kortere eller lengre varighet, f.eks. repetisjonsøvelser. Med den rivende utvikling, ikke minst fra Forsvarets side, innen dette fagfeltet sier det seg selv at her ligger det muligheter for et betydelig innsparingspotensial. Ulik organisering, forskjellige rutiner og etablering på sentralt, regionalt og lokalt nivå bærer sterkt preg av dette. Potensialet for rasjonaliseringen er for øvrig utredet av departementet. Departementet foreslår derfor å legge ned lønnskontorene ved Forsvarets tele- og datatjeneste, Distriktskommando Østlandet og Distriktskommando Nord-Norge. 




Det er mye som taler for at en sentral lønnsadministrasjon, med en samlet utnyttelse av personalressursene, en bedre kvalitet og en bedre disponering av personalet, med det innsparingspotensialet dette gir. Ut fra departementets beregninger vil vi ved en sentralisering få et innsparingspotensial på 23 årsverk i forhold til dagens organisasjon. 




Departementet har foreslått lokaliseringen til Oslo, nærmere bestemt til bygning 64 på Akershus festning. Det virker derfor noe underlig at departementet ikke har fått med seg at Stortinget ikke har bevilget penger til renovering av denne bygning, noe som kreves før man kan flytte inn. Denne kostnad er beregnet til ca. 15 mill. kr. 




Komiteen har merket seg at antall og organisering av distriktskommandoene og de territorielle regimenter er under vurdering, og at videreføring av eventuell etablering av lønnsfunksjoner i tilknytning til en distriktskommando kan være beheftet med usikkerhet.




Forsvaret skal også anskaffe nye lønns-, regnskaps- og personalsystemer. Det vises her til komiteens merknader om prosjektet GOLF. Komiteen legger til grunn at lønnsadministrasjonen videreføres i Oslo, Harstad og Hamar i sin nåværende organisasjonsform inntil nye rammefaktorer er avklart. Komiteen finner det derfor naturlig at endringer i Forsvarets lønnsadministrasjon inngår i langtidsproposisjonen som skal behandles i vårsesjonen 2001.




Forslaget om utfasing av DHC-6/Twin Otter og nedleggelse av 719-skvadronen er på bakgrunn av at avdelingen etter hvert har fått en marginal betydning for Forsvarets virksomhet. 719-skvadronens betydning og behov i krigsstrukturen er etter hvert blitt liten eller ikke lenger til stede. Flytiden ved skvadronen har de senere årene blitt betydelig redusert, samtidig med en økende nedgang i personellressursene. Innsparingspotensialet ved nedlegging av skvadronen representerer en driftsinnsparing og effektivisering av Forsvarets virksomhet. I forhold til dagens driftskostnader innebærer innsparingen årlig 6-7 mill. kr. Ved nedleggelse av skvadronen forutsettes det imidlertid at man kjøper seg tjenester som muliggjør gjennomføringen av de støttefunksjoner som 719-skvadronen tidligere har gjennomført. Komiteen mener derfor at DHC-6/Twin Otter fases ut, og at 719-skvadronen legges ned innen 31. desember 2000.




Jeg vil anbefale komiteens tilråding.




 Når det her blir hevdet at Statens Kantiner «går så det suser», er det mulig at det er riktig, men det er ikke noe argument for at staten skal eie. Jeg tror at hvis staten ikke eier og Statens Kantiner blir en privat bedrift, vil det gå enda bedre enn «så det suser». Da har man muligheten til å drive en bedrift på helt andre vilkår og helt andre premisser, og man kan drive en privat bedrift ut fra de mulighetene som ligger i det.




Statens Kantiner har en lang historie. Bedriften ble opprettet i 1948 under navnet Forsvarets kantiner, og bare det tilsier jo at tidene har forandret seg. Den gangen var hovedformålet å drive velferd for soldatene på forretningsmessig basis, som det het. Tidene har forandret seg, og det er derfor ingen grunn til at det som da het Forsvarets kantiner, nå skal bære så sterkt preg av Forsvaret.




Statens Kantiner har så gått over til å bli en annen organisasjon. Virksomheten er i dag organisert i to divisjoner og én sentral stab. Divisjonen Fritidskantine og Hotell har ansvaret for Statens Kantiners virksomhet i Forsvaret, mens Divisjon Personalrestaurant og Catering har ansvaret for virksomheten i det offentlige og det private kantinemarkedet.




Statens Kantiner har i den senere tid vunnet kontrakter, og driver nå bl.a. kantine i Oslo Børs, i Hakon-Grup-pen og i Canon. Dette tilsier altså at Statens Kantiner er ute på det private markedet og driver på forretningsmessig basis i forhold til det, og det er derfor ingen grunn til at dette skal styres fra statens side. Den eneste fordelen er faktisk at Statens Kantiner ikke kan gå konkurs, men det er jo en stor ulempe for konkurrenter som skal drive anbudsvirksomhet – man konkurrerer med en bedrift som ikke kan gå konkurs. Hvilken konkurranse er egentlig det? Tiden må nå være overmoden for å revurdere det grunnlaget som Statens kantiner nå driver ut ifra. 




Som sagt, markedsmessig kan det være et problem for andre konkurrenter i og med at foretaket ikke kan gå konkurs og ikke driver på samme måte som en privat virksomhet gjør. En naturlig oppfølging av at Regjeringen fremmer forslag om omorganisering av Statens kantiner til aksjeselskap, må være at aksjene selges ut på det frie marked. På vegne av Fremskrittspartiet og Høyre fremmer jeg derfor dette forslaget: 







«Stortinget gir Regjeringen fullmakt til å selge aksjene i Statenes Kantiner AS.»




