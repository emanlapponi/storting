 Eg vil stille samferdselsministeren følgjande
spørsmål:

«Sommaren 1999 vart honnørtaksten
teken bort for passering av vegbommar. Dette har vekt sterke reaksjonar
blant pensjonistane, og særleg blant minstepensjonistar
og uføretrygda. Regjeringa Bondevik gjorde ingenting for å gå tilbake
til den gamle ordninga med honnørtakst. 

Vil statsråden ta tak i dette og på nytt
innføre honnørtakst for passering av vegbommar?»

  Eg takkar statsråden for svaret,
men eg må seie at eg er særs skuffa over dette
svaret. 

Og når statsråden trekker
inn det sambandet han gjer, og nemner dette med tap av inntekter
og vanskeleggjering av innkrevjing på grunn av at det blei
eit omfattande rabattsystem, må eg seie at det forundrar
meg også. Stort sett er det busselskapet som krev inn innbetaling
av passasjerane, og dei har iallfall ikkje noko problem med å gjere
det. Eg berre konstaterer at statsråden ikkje er villig til å ta
tak i denne saka. 

Det ein også skal vere klar over,
er at det bomselskapet pr. definisjon er konkurs, og at
det ikkje blei full avskriving på det, er eit spørsmål
som alltid har forundra meg. Men det selskapet har ei gjeld, og
dermed har inntekta der ingenting å seie, sånn
sett. 

  Eg også er for så vidt klar over
at dette ikkje var ei generell ordning, men når vi har desse
ordningane innanfor andre reisemåtar, bl.a. på ferjer
og bussar, synest eg det er merkeleg at ein då ikkje også kunne
ha sånne ordningar når det gjeld bompengeselskap.
Passasjerane skal betale halv pris på bussen, så må dei
betale full pris til eit bompengeselskap, eventuelt skal dei reise
vidare med ferje, og så får dei halv pris der – så ein
må finne ut korleis ein skal klare å samordne
dette billettsystemet ein gong i tida. Det blir noko forunderleg
for meg dersom ein ikkje skal ha eit likt system overalt. Vil det
seie at ikkje nok med at Arbeidarpartiet vil nekte pensjonistane å få litt
rimelegare reise så dei kan kome seg litt rundt og besøke
slekt og venner, dei vil også ta vekk honnørtakstane
på dei andre transportmidla der vi har denne ordninga?

  Eg vil stille miljøvernministeren
følgjande spørsmål:

«I dei seinare år har statlege
styresmakter gjort ei rekkje vedtak ved å nytte rikspolitiske
retningsliner, som til dømes etableringsstopp for kjøpesentra
og retningsliner for arealplanlegging.

Ser statsråden at ein slik aktiv bruk
av rikspolitiske retningsliner på sikt er med på å undergrave
det kommunale sjølvstyret?»

 Det er ein ting som forundrar meg, og det er
at der lokaldemokratiet ikkje verkar, som f.eks. i helse- og omsorgssektoren,
der skal vi ikkje ha nokon statlege retningsliner. Men på område
der lokaldemokratiet faktisk verkar, der eg trur at lokale politikarar har
vel så god greie på ei berekraftig hausting av
våre naturressursar og våre nasjonale område,
der skal vi altså ha nasjonale retningsliner. Dette forstår
eg ikkje, for der ein kanskje burde ha nasjonale retningsliner,
det gjeld ansvaret for å ta seg av våre eldre,
dei funksjonshemma og sjuke menneske, der er det ikkje så nøye
med nasjonale retningsliner. Det skal vi overlate til demokratiet,
og dei klarer ikkje å gjennomføre det. Men på dette
området, der kommunepolitikarane faktisk har vist at dei
klarer det, der skal vi ha retningsliner.

Så eit tilleggsspørsmål:
Når kan ein vente at den mellombels etableringsstoppen
blir oppheva??

 Eg er ikkje ueinig med statsråden
i at vi skal styrkje lokaldemokratiet. Det er nettopp Framstegspartiet
som har vore den største pådrivaren når det
gjeld å fornye lokaldemokratiet, fornye oppgåvefordelinga
mellom dei ulike nivåa, vurdere fylkeskommunane si framtid
osv. 

Det forundrar meg at politikarar på nasjonalt
plan trur at når dei lokale politikarane ikkje klarer jobben
sin, då skal vi inn med statleg styring, og spesielt på område
der det viser seg at kommunane klarer jobben sin. Det verkar som
om den mellombels etableringsstoppen for kjøpesenter
faktisk har hindra utviklinga i ein del område. At det
i enkelte område faktisk har blitt for mange kjøpesenter,
er vel mogleg. Men politikarane, ved folket, har sagt ja til det.
Der har lokaldemokratiet verka. Vi treng ikkje å ha statlege
retningsliner.

