 Eg vil tillate meg å stille følgjande
spørsmål til fiskeriministeren:

«Ifølgje avisa Fiskaren har
skotske fiskarar vedgått at dei har dumpa store mengder hyse
og sei fiska på norsk side i Nordsjøen
grunna at dei ikkje har kvote.

Kva tiltak aktar statsråden å setje
i verk overfor EU-landa slik at ein får ein stopp på denne
galskapen, som ikkje på nokon måte
kan kallast berekraftig hausting?»

 Eg stilte spørsmål om kva
fiskeriministeren aktar å gjere. Slik eg tolkar svaret – eg takkar
forresten for svaret – så aktar statsråden
i grunnen ikkje å gjere noko meir enn
det han har gjort så langt, og det synest eg er for passivt.

Vi er i ein situasjon der fleire
fiskeartar i Nordsjøen no er trua, fordi ein
kanskje ikkje har hausta berekraftig ut frå kvotetildeling
osv. Om ein ikkje er villig til å ta eit krafttak
no – og det trur eg faktisk ein bør når
skotske fiskarar ifølgje avisoppslaget har innrømt
at dei har dumpa – burde ein i alle fall i første
omgang frå norske styresmakters side
prøve å få verifisert om det er korrekt, eller om
det ikkje er korrekt. Det burde i alle fall vere
eit hovudmål for norske styresmakter å få undersøkt
dette.

Dessutan synest eg det blir for passivt
når ein liksom berre skal seie til EU at no må dei
slutte, og det seier ein då år etter år,
og så blir det ikkje gjort noko. Vil statsråden prøve å få verifisert
det som no står i avisene om at skotske fiskarar har innrømt å ha
dumpa store mengder fisk?

 Eg takkar igjen for svaret.

Det får så vere
at statsråden og eg ikkje deler synet på kva
som er å vere aktiv og passiv. Eg synest framleis
dei norske styresmaktene er for passive i dette, for dette
er viktig. Eg trur at Noreg og Island, som burde vere
ein samarbeidspartnar i denne saka, faktisk har makt her. Vi er
så store, vi har så store ressursar, og vi har
gyteområda for dei aller fleste fiskeslaga i området
der EU, Noreg og Island har forhandla fram avtalar, og
kanskje burde vi tenkje tanken å true EU, kanskje kan vi
få med oss Island, med at om vi ikkje no tek
tak i dette som er så skadeleg for ressursane, så blir
det ikkje inngått nokon avtale.

Kan statsråden tenkje seg å bruke
det maktmidlet, for det maktmidlet trur eg kanskje EU ville forstå?

