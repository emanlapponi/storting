 (leiar i komiteen): Komiteen legg med dette fram Budsjett-innst. S. nr. 10 for
                  2008–2009. 

Eg er ordførar for kap. 43, Stortingets ombodsmann for forvaltninga, og eg skal
                  kome litt tilbake til det. I den grad dei andre saksordførarane synest det er
                  naudsynt å kome med kommentarar, reknar eg med at dei vil gjere det. 

Det er to mindretalsforslag, eitt frå Høgre og eitt frå Framstegspartiet. Frå
                  Framstegspartiet si side vil forslaget bli fremja og grunngjeve av representanten
                  Carl I. Hagen. 

Når det gjeld Sivilombodsmannen, vil eg berre kort nemne at ombodsmannen i
                  budsjettforslaget frå departementet har fått ein auke på 11,6 pst., og komiteen
                  føreset at det alt vesentlege blir brukt til å korte ned saksbehandlingstida. Det
                  er særs viktig at når folk har klart å kome over terskelen for å sende ei klage
                  inn til Sivilombodsmannen – som er ein nyttig institusjon i vårt samfunn – at
                  saksbehandlingstida blir så kort som i det heile mogleg, slik at enkeltmennesket
                  får eit relativt raskt svar. 

Sivilombodsmannen er, som sagt, ein viktig pilar i vårt demokrati. Det er viktig å
                  ta vare på den pilaren og vidareutvikle han. Komiteen har sett og lært i dei
                  seinare dagane om samfunn og statar som ikkje har utbygd eit demokrati som på våre
                  kantar, der m.a. sivilombodsmannen og ikkje minst riksrevisjonen har ei uvesentleg
                  rolle, men der det er eit behov for å byggje det opp, slik at demokratiet kan
                  vidareutviklast. Vi veit at både riksrevisjonen og for så vidt også
                  sivilombodsmannen er med på demokratibygging elles i verda, i ein del
                  samarbeidsland som Noreg har. Komiteen vil også sjå på det når det gjeld Serbia,
                  på nyåret, og kanskje vere med i deltakinga på det området. 

Med desse orda legg eg fram komiteens innstilling. 

