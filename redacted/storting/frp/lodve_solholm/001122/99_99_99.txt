 Eg vil stille fiskeriministeren følgjande
spørsmål:

«Fiskeridirektoratet har sett i gang
eit pilotprosjekt for samlekvotar for fartøy i kystflåten.

Kvifor vert berre båtar i gruppe I
invitert til å vere med, medan båtar utan fartøykvotar,
båtar i gruppe II, vert haldne utanfor?»

  Eg takkar statsråden for svaret.

Eg synest det er grunn til å rose
styresmaktene for at dei har sett i gang eit godt og, trur eg, fornuftig
prosjekt som kan lette problematikken rundt bifangst og fangst i forskjellige
område av landet vårt og i høve til korleis fisket
er år om anna. Eg synest òg det var ei grei grunngiving
for at ein skulle halde seg innanfor gruppe I i første omgang.
Det er jo tydeleg at prosjektet er populært. Ein fekk kanskje
mykje større søknad til dette prosjektet enn ein
rekna med i og med at 800 båtar ønskjer å vere
med og det berre er plass til 175 i første omgang. Så eg
misunner ikkje direktoratet når dei skal velje ut 175,
av 800. 

Eg vil berre ha stadfesta – det er
for så vidt slik eg oppfattar statsråden – at
han om prosjektet skulle vise seg vellukka og vere ein måte å regulere
kystfisket på, vil vurdere gruppe II ved ei eventuell permanent
ordning. 

 Eg vil stille fiskeriministeren følgjande
spørsmål:

«Under sesjonen til Nordisk Råd
på Island i tida 6.-8. november 2000 opplyste Island sin
miljøvernminister Siv Frileifsdóttir at Island
i nær framtid ville starte opp igjen med kvalfangst innafor
ramma av berekraftig hausting.

Vil den norske regjeringa stø Island
si avgjerd, og i internasjonale fora tale Island si sak?»

  Igjen takkar eg statsråden for svaret.
Eg stør absolutt hans grunngiving for dette med berekraftig
hausting av sjøpattedyr. 

Eg er òg glad for at han svarte positivt
på mitt spørsmål om å stø Island
si avgjerd og vil prøve å få til politiske
haldningar, spesielt i kvalfangstkommisjonen IWC, for at ei berekraftig
hausting er fornuftig og miljøvenleg, og for å berge
fiskebestandane vidare. 

Det er òg heilt i tråd med
Island sin måte å stø Noreg på.
Eg spurde nemleg den islandske miljøvernministeren under
Nordisk Råd sin sesjon om dei vil støtte Noreg dersom
vi skulle gjere vedtak no i haust om å opne for eksport
av kvalprodukt, og då svarte den islandske samarbeidsministeren,
som var Siv Frileifsdóttir, at ho ville gjere det. Og derfor
ser eg fram til eit samarbeid mellom Noreg og Island i desse sakene.





                

