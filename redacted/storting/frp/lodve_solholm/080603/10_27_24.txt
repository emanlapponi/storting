 (leiar i komiteen): Eg vil aller først ta opp det forslaget som er teke inn på side 8 i innstillinga. Eg vil berre kort grunngi det med å streke under viktigheita av at Stortingets krav om at beredskapsførebuingane skal planleggjast etter eit felles mønster, blir følgt opp. 




Vi er for så vidt ikkje så ueinige om dette. Eg vil vise til saksordføraren og for så vidt også til representanten Hansen sine innlegg - det er brei semje. 




Det er litt usemje om organiseringa. Vi er av den meininga at når det gjeld større saker, synest vi det er riktig at dei blir lagde under Statsministerens kontor, og at dei er statsministerens ansvar. Det er ikkje dermed sagt at det ikkje er eit ansvar for heile regjeringa.




Med bakgrunn i Riksrevisjonens undersøking og avdekking av fleire svakheiter i det beståande systemet og eit aukande terrorbilete - det har vi opplevd dei seinaste dagane også - ønskjer vi å vise til Innst. S. nr. 265 for 2004-2005 om flodbølgjekatastrofen i Sør-Asia, der ein under «Merknader til kap. 7 - Krisehåndtering på strategisk nivå» fokuserer på systemet med leiaransvar etter kva slags katastrofe det er snakk om. Vi meiner dette systemet er lite eigna og inneber svakheiter. Derfor foreslår vi at det overordna ansvaret for samfunnssikkerheitsarbeidet blir lagt til det øvste nivået i regjeringa, altså Statsministerens kontor. 




Til slutt: Med erfaringa frå den ulukka som skjedde i ein by i Noreg nyleg, må eg seie at eg har følt på kroppen kor viktig det er at organiseringa er god, og at ansvaret blir lagt der det bør vere, og for så vidt på høgste nivå. Det er viktig at folk der ute veit kven som har ansvaret, kor det ligg, og kven ein skal vende seg til. Eg synest at når vi har så store ulukker som dei som har vore nemnde her, bl.a. naturkatastrofen i Sør-Asia, og når vi ser ein del andre som kan kome gjennom terrortrusselen, synest vi det har vore viktig å flytte dette ansvaret opp på høgste nivå i Regjeringa, og at Statsministerens kontor er dei som har det berande ansvaret. Til sjuande og sist er det jo statsministeren som er ansvarleg også i Regjeringa. 




