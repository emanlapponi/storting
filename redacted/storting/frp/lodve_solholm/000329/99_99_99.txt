  Eg vil stille fiskeriministeren følgjande
spørsmål:

«Det har kome sterke protestar frå fiskarhald
på Regjeringa sitt vedtak om stopp i fisket nord for 62.
breiddegrad for torsk, sei og hyse i tida frå og
med 15. til 24. april 2000.

Vil statsråden oppheve dette vedtaket
og heller gå for helgedagsfreding, som er det vanlege?»

  Også eg ser behovet for at vi skal
ha stabile rammevilkår. Men det er visse ting, når ein
skal drifte på sjøen, som ikkje er så lette å forutsjå, nemleg
ver og vind. I år har vi hatt svært dårleg
ver på kysten. Det har bl.a. ført til at fiskeridirektøren
tok til vettet – som vi seier på våre
kantar av landet – og oppheva helgefredinga frå torsdag
i førre veke. Når vi no har hatt så dårleg
ver denne perioden, kan eg ikkje forstå kvifor ein ikkje
då heller kan innføre helgedagsfreding i påska
og oppheve vedtaket, slik at fiskarane har moglegheit til å drifte.
For eg er redd for at veldig mange fiskarar no ikkje klarer å ta
kvota si i løpet av denne perioden då torsk, hyse
og sei er på kysten, og at dette vil føre til
vanskelege driftstilhøve og vanskeleg økonomi
for fiskarane.

  I dag får vi ikkje stabilitet i rammevilkåra,
fordi vêret har skapt ustabile forhold. Det har skapt uvisse
for fiskarane som skal drifte båten, og som har vedlikehaldsutgifter.
Det har også skapt uvisse om vi klarer å fiske
opp dei små tildelte kvotane. Det var litt usikkert om
kvotane var store nok, men la no det vere. Det er iallfall vedteke
eit kvotenivå som står der. Men då er
det også viktig at fiskaren får den stabiliteten
som er mogleg innanfor dei gitte driftsperiodane – for
ein skiftar vegn og utstyr her for å drifte i dei forskjellige
fasane av året – og det er viktig at den stabiliteten
som no er blitt ustabilitet på grunn av dårleg
ver, kan opprettast ved at ein tek desse små knepa, som
bl.a. det fiskeridirektøren gjorde ved å oppheve
helgedagsfredinga no i denne perioden fram til påske. Derfor
er mitt spørsmål igjen: Er det då ikkje
mogleg å gjere det om til helgedagsfreding i påska,
og ikkje ta fiskestopp heile påska?

  Eg vil stille justisministeren følgjande
spørsmål:

«Kva er årsaka til at Justisdepartementet,
mot intensjonane til stortingsfleirtalet, pålegg politimeisteren
i Nordmøre politidistrikt å halde ei lensmannsbetjentstilling
vakant ved Surnadal og Rindal lensmannskontor?»

  Det som forundrar meg, er at vi her i denne
salen sit og lagar det eine budsjettet etter det andre, har det
eine ønskemålet etter det andre, til og med har
gjort vedtak om at vi skal sikre dei 300 studentane som kjem ut
frå Politiskulen, jobb i framtida, og vi er alle – eg
trur nesten tverrpolitisk – einige om at vi no bør satse
på å styrkje politiressursane ute i distrikta
og i byane, og så opplever vi at det blir oppretta stillingar,
og dei har tilsette kanskje to–tre månader, for
så å bli utan nokon tilsette, for så å gjere
stillingane vakante. Ser ikkje statsråden at dette på ein
måte er å kaste blår i auga på folk
som har tillit til at det Stortinget vedtek, og dei måla Stortinget
har med gjennomføring av vedtak, skal vere med på å gje
folk ute i distrikta og i byane – ja i heile landet – ein
tryggare kvardag? 

  Eg skjønar at statsråden
på ein måte har ei unnskyldning i og med at ho
har vore statsråd i berre ein fjorten dagars tid, og at
budsjettet er framlagt av ei anna regjering, men likevel sit Arbeidarpartiet,
som statsråden representerer, med ansvaret også for
dette inneverande budsjettet. 

Lat meg no seie at eg skal vere så stor
av meg at eg unnskylder statsråden, og at eg skal gi ho
eit høve til til å kome tilbake til saka, nemleg:
Vil statsråden prøve gjennom revidert nasjonalbudsjett,
som Arbeidarpartiet og denne regjeringa no skal legge fram, å endre
på rammene, slik at ein i dei vakante lensmannsbetjentstillingane og
stillingar i politiet no kan få tilsette for resten av året, og
spesielt kanskje i denne stillinga som eg her har teke opp?

