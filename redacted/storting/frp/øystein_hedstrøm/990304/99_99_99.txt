 Det politiske flertall i Norge har et uttrykt ønske om å høyne grensen for konsesjonsplikt ved omsetning av gårdsbruk. Det kom senest til uttrykk i foregående innlegg, da Arbeiderpartiets landbrukspolitiske talsmann nevnte dette. Men Regjeringen har hele tiden vært en bremsekloss, det må vi kunne konstatere, og den bruker, slik jeg ser det, samme taktikk i spørsmålet om å heve konsesjonsgrensene som i mange andre landbrukspolitiske spørsmål, nemlig å vise til at det arbeides med stortingsmeldingen om landbrukspolitikken, som varsles sent på høsten. Det betyr i realiteten at det kanskje tar to-tre år å få fram en odelstingsproposisjon om konsesjonsgrenser. 




Fremskrittspartiet er veldig utålmodig i denne saken, og det er mange med oss som ønsker å starte en liberaliseringsprosess tidligere. Men det er det altså ikke et politisk flertall for, fordi Arbeiderpartiet ikke ønsker å forsere dette. De sier tydelig nå at fremleggelsen av landbruksmeldingen er et egnet tidspunkt til å debattere og diskutere og legge føringer framover, men Fremskrittspartiet kommer til å jobbe aktivt for en forsering, fordi vi ikke ønsker rolig å se på at hundrevis av småbruk omkring i landet skal stå tomme og råtne på rot på grunn av alle ufornuftige reguleringer. 




Fremskrittspartiet har kontinuerlig og gjennom mange år fremmet forslag om å fjerne de fleste restriksjoner lagt på omsetning av jord- og skogbrukseiendommer, inkludert nåværende bestemmelser vedrørende bo- og driveplikt. Den 25 år gamle konsesjonsloven må oppheves, slik at lav pris og forgubbing i eierskapet kan avløses av høyere priser, mer effektiv ressursbruk og flere bosatte på landet, mener vi. Det burde faktisk være en selvfølge at kjøper og selger selv må få bestemme prisen ved omsetning av landbrukseiendommer, til det trengs intet prisforstanderskap som omstøter individets frie valg. En slik trellbinding av selvstendige enkeltmennesker er ikke bare moralsk forkastelig, men også et brudd med de mange intensjoner et moderne demokrati er tuftet på. Fremskrittspartiet finner ingen fornuft i å videreføre lov om konsesjon og om forkjøpsrett for det offentlige ved erverv av fast eiendom. Over hele landet fins i dag gjennomarbeidede reguleringsplaner som gir samfunnet tilnærmet full kontroll med disponeringen av grunnarealene. Det offentlige har gjennom annet lovverk hjemmel til å gripe inn når sterke samfunnsmessige hensyn tilsier det. 




Min taletid er ute, og jeg tar da opp Fremskrittspartiets forslag, som er omdelt på representantenes plasser.




