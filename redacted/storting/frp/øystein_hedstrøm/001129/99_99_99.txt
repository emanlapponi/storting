 Jeg har et spørsmål til miljøvernministeren:

«I Våler i Østfold gir ulvefrykten
seg utslag i psykiske plager i form av angst og depresjoner. Mange
holder seg mest mulig innendørs, og skolebarn uteblir fra
undervisning. Dette er eksempler på at ulven gir større
omkostninger for samfunnet enn bøndenes tap av sau og bufe. Informasjonsarbeid
har ikke gitt mindre ulvefrykt eller mindre aggresjon.

Mener statsråden det bør
gis utdypende informasjon rettet mot utsatte grupper, og vil de
sentrale myndighetene finansiere dette?»

  Jeg takker statsråden for svaret. 

Jeg er glad for at ikke hun vil bidra til at
denne ulvefrykten stemples som hysteri, og at hun forstår
at det ikke bare er gjerdeprosjekter og liknende tiltak som må settes inn,
men at informasjonen må forsterkes. Hun listet opp en rekke
prosjekter som Direktoratet for naturforvaltning vil være
involvert i, så jeg regner da med at dette vil bli møtt
positivt også når det gjelder økonomiske
midler til denne virksomheten. 

Østfold fylkeskommune har behandlet saken i
fylkestinget. Man forventer at det blir satt i gang storskalaprosjekter,
og jeg regner med at det er en annen definisjon av en del av de
tiltakene som statsråden nevnte i sin samlede oversikt.

 Jeg har et spørsmål til landbruksministeren: 

«Tre ulike prisundersøkelser
for matvarer har ikke brakt klarhet i hvilke ledd i matvarekjeden
som har økt sine marginer, men det er enighet om at primærprodusentenes
priskutt ikke har nådd frem til forbruker. Matmomsen skal
reduseres til 12 pst. fra 1. juli 2001.

Hvordan vil statsråden sikre at momsreduksjonen kommer
forbrukerne til gode?»

 Jeg takker statsråden for svaret.
Jeg vet at landbruksministeren er opptatt av disse spørsmålene,
kanskje spesielt fordi han har gitt en del løfter på et
tidligere stadium. 

I inneværende år har så vidt
jeg vet, tre forskjellige undersøkelser brakt opp i dagen
at de priskuttene som bøndene har tatt, ikke har kommet
forbrukerne til gode – det er faktisk det eneste jeg har
sett de er enige om. Hvilke ledd i verdikjeden som har økt
sine marginer, er man uenig om. 

Nå skal altså momsen på matvarer
reduseres fra 1. juli neste år, og da er veldig mange forbrukere
opptatt av – selvfølgelig – at disse
kuttene kommer forbrukerne til gode. Vi vet jo at svenskene reduserte
sin moms på matvarer 1. januar 1996, og at det da var flere
prosenter som ikke kom forbrukerne til gode. 

Vil statsråden bidra til at Konkurransetilsynet
får en sentral oppgave i dette bildet, slik at man ikke
kan mistenke at de forskjellige forskningsinstitusjonene som deltar,
representerer særinteresser?

