  Det er helt klart at i en opphetet debatt
kan noen og hver komme til å si ting som ikke
er så riktig plassert. Men jeg føler at dette har
skjedd i så mange sammenhenger at det danner et mønster,
og det er derfor jeg har reagert på det.

Når statsråden uttaler at
Synnøve Finden lager mye politisk støy, må jeg
spørre om hva som i realiteten har skjedd. Først
ble Synnøve Finden skviset ut av Rema uten å få noen
forklaring. De var konkurransedyktige i alle de tre andre
kjedene. Så kom Tine og det som holdt på å skje i
ICA. Hadde Synnøve Finden blitt skviset ut av ICA også,
ville selskapet vært konkurs. Er det da noe rart at de forsøker å bli
hørt i de politiske miljøer? Det er jo en del av
det demokratiske systemet å få gehør
for sine synspunkter, slik at man kan overleve i konkurransen
som er på det norske meierimarkedet. Er ikke
dette fullt akseptabelt?

  Jeg takker statsråden for tilleggssvaret.

Jeg føler at han her begår
en stor feil. Som landbruksminister skal man legge forholdene til
rette slik at alle aktørene innenfor
meierimarkedet kan konkurrere og fungere i det norske
samfunnet. Man skal ikke gå inn og kritisere
enkelte aktører på en slik måte
at det virker som man kan ha mistanke om at det kan være
et mønster i det. Ledelsen i Synnøve
Finden har reagert meget sterkt og følt seg motarbeidet
helt siden etableringen i 1997 – av myndighetene, selvfølgelig, ikke bare
av Sponheim.

Mener ikke statsråden
at han først og fremst må prioritere samarbeid
og dialog og få dette systemet til å fungere, fremfor å komme
med sterke påstander og karakteristikker som kan virke ødeleggende
for enkelte aktører i meierimarkedet?

