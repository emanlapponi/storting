 Jeg har et spørsmål til vår ærede
helseminister:

«Det er bestemt at medisinsk
sengepost, og dermed også kreftenheten, ved Sykehuset
Østfold Sarpsborg, skal legges ned 15. juni. Overlegen ved kreftpoliklinikken
frykter et dårligere tilbud, og at etablering av ny kreftenhet
i Fredrikstad som planlegges klar 1. september,
virker tidsmessig usikker. En ekspertgruppe motsatte seg avvikling
før et like godt tilbud var etablert.

Mener statsråden det er
forsvarlig å avvikle kreftenheten i
Sarpsborg før et likeverdig tilbud er etablert i Fredrikstad?»

  Jeg takker statsråden for hovedsvaret. Etter
det jeg forstår, har han sin informasjon fra ledelsen ved
Østfold Sentralsykehus – det gir altså ingen balansert
fremstilling. Vi har mange interessegrupper, bl.a. de som ivaretar
pasientene, og også ansatte, både
ved Fredrikstad sykehus og ved Sarpsborg
sykehus, som har et helt annet syn, uten at jeg skal gå 100 pst. god
for hva som er de reelle forhold. 

Fra en eventuell nedleggelse av kreftavdelingen
i Sarpsborg til en ny avdeling i beste fall står
ferdig i Fredrikstad 1. september er
det et gap på to og en halv måned. Svært
få tror at man vil klare det på denne tiden, for
det skal gjennomføres betydelige ombygningsprosesser, og det
skal ansettes overleger og øvrige nøkkelpersoner – i beste
ferietid. Apparatet for smertelindrende behandling og det totale
omsorgsapparatet må også stå ferdig.
Mener helseministeren at elleve uker, som en minimumstid
frem til nyåpning i Fredrikstad, er en akseptabel sommerstengning
for kreftpasientene?

  Jeg takker statsråden for tilleggssvaret.
Jeg er meget glad for at han vil følge dette opp og motta
informasjon også fra andre som er involvert
i sykehussituasjonen i Østfold og i kreftavdelingens videre skjebne.

Denne avdelingen skulle egentlig vært
klar i Fredrikstad i februar i inneværende år,
men det skjer hele tiden forsinkelser. Vi vet at Arbeiderpartiet
og Fremskrittspartiet, som utgjør et flertall i det norske
storting, går inn for at staten skal overta sykehusene
fra 1. januar neste år. Når vi får
et statlig ansvar, regner jeg med at man også når
det gjelder kreftomsorgen, vil legge opp til gode, kvalitative tilbud,
som er mest mulig like over hele landet. Mener ikke
statsråden det er uheldig at man foretar en så vesentlig
strukturendring i Sykehuset Østfold,
når man nå er nær en statlig overtakelse
av våre fylkessykehus?

