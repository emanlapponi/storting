  Jeg har følgende spørsmål til
landbruksministeren:

«Tre private fjørfebedrifter
har meldt seg ut av merkeordningen til Stiftelsen Godt Norsk, fordi
de mener den har vist en lemfeldig holdning i smuglerskandalen rundt Priors
tidligere alliansepartner Light Food A/S. Det gis betydelige
millionbeløp årlig fra det offentlige til ordningen.

Mener statsråden det er forsvarlig å bidra
med tilskudd til en merkeordning der det er skapt stor usikkerhet
om merkets verdi?»

  Jeg takker statsråden for svaret.
Jeg kan jo delvis være enig i at hvis vi har et merke som
står for kvalitet, og oppfattes som det av forbrukerne,
er vi et stykke på vei. Men mange fjørfeprodusenter
er engstelige for at oppstyret og uavklarte forhold mellom Prior
og Light Food har bidratt til å sette Godt Norsk-merket
i miskreditt. Emballasjen har tidligere av mange vært oppfattet
som et kvalitetssertifikat. Jeg viser til en uttalelse fra lederen
i Norsk Kalkunforum, Konrad Bjoner:

«Jeg
er livredd for Godt Norsk-merket vårt. At det kan ha mistet
tillit er det verste med smuglerskandalen.» 

Vi vet, som også statsråden
var inne på, at denne saken tar tid. En rettslig behandling
av forelegget vil trolig ikke kunne finne sted før til
høsten. Tidsfaktoren er jo utrolig viktig. Hvis denne saken
skal rulle og gå, er det veldig viktig at departementet,
som gir tilskuddene, gjør noe, f.eks. at de selv går
inn og kontrollerer rutiner og ser på hvordan ordrene styres
når det gjelder emballasje.

 Jeg har følgende spørsmål til
justisministeren:

«Store narkotikamengder flommer inn
over landet via E6 i Østfold ved Svinesund. 8. februar 2000 ble
en kurer, norsk statsborger av makedonsk opprinnelse, stoppet ved Svinesund
tollsted med fem kilo heroin til en gateverdi av 20 mill. kroner.
Internasjonale bander viser interesse for Norden fordi prisene er
lave i andre markeder.

Hvilke tiltak planlegger statsråden
for å møte denne utviklingen?»

  Jeg takker statsråden for svaret.
Det var et bredt sett av virkemidler han nevnte, og det er selvfølgelig
positivt isolert sett og i sum. Allikevel er det bekymringsfullt
når vi ser på statistikk for Norden, at man aldri
har gjort så mange og så store heroinbeslag. Ja,
men da tar man mer, vil man kanskje si. Men det faktiske forhold
er nok at tilstrømmingen er enorm fordi narkotikasyndikatene
ser at bunnen har gått ut av markedet i Europa, og i Norden
får man ennå relativt høye priser. 

Som østfolding vil jeg påpeke
at vi har mange grenseoverganger landeveien til Norge via Østfold.
Vi vet også at utenlandstoget benyttes og at kurerer går
av i Halden, Sarpsborg, Fredrikstad og Moss for å unngå tollkontrollen
på Oslo S. Det er en massiv tilstrømming av narkotiske
stoffer som bidrar til å skade norsk ungdom. Så jeg
vil spørre statsråden om nødvendige kontrollaksjoner
på utenlandstogene og ved Svinesund for å forsøke å oppnå større
avskrekkingseffekt også tas med i disse vurderingene som
foretas.

