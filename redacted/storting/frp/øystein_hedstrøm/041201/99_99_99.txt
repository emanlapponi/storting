  Jeg takker statsråden for svaret.

Det er nå slik at over halvparten
av vogntogene som skaper kaos på norske
vinterveier, er utenlandske.

Redningstjenesten Falck sier at de
hittil i år har hatt 2 300 bergingsoppdrag
for tungtransport. 1 200 av dem var utenlandske. Hos Viking
Redningstjeneste sier man noe av det samme, man har hatt
2 400 oppdrag for nordmenn så langt, og minst like
mange for utlendinger. Vi vet jo at vi har langt flere norske
lastebiler som trafikkerer veiene i Norge, og da blir overrepresentasjonen
av utenlandske kjøretøyer
ganske stor.

Begge disse organisasjonene sier:

«Vi
ser at mange utenlandske vogntog har dårlige dekk
og dårlige kjettinger. Sjåførene har ofte
mangelfull kunnskap om når de skal ta kjettingene i bruk,
og har generelt lite erfaring og dårlig vurderingsevne
i forhold til kjøring på glatt føre.»

Dette stemmer jo ikke helt med den
fremstillingen statsråden hadde, men det er jo et betydelig
problem. Mener ikke statsråden at det
nå haster med å få innført tiltak,
slik at vi får redusert ulykkesfrekvensen?

