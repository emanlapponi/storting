  Jeg har følgende spørsmål til
vår ærede landbruksminister:

«Ulovlig rituell slakting og salg
av kjøtt til muslimer har vært utbredt i Østfold.
Nylig oppdaget dyrevernsnemnda i Mosseregionen et nytt tilfelle
av halal-slakting. For å tilfredsstille en muslimsk skikk
påføres dyrene sterke lidelser når de
tappes for blod i bevisst tilstand i slakteprosessen.

Vil statsråden skjerpe beredskapen
mot ulovlig rituell slakting?»

  Jeg takker statsråden for svaret,
som jeg syns var veldig defensivt. Det er en rekke innspill som
er kommet angående halal-slakt. Jeg har også vært
i kontakt med Dyrevernalliansen, en omfattende allianse, som sier
at det er indikasjoner på dette. I Østfold har pressen
vært ute og avdekket tilfeller. Jeg vil minne om at dette
er en bestialsk form for slakting og et grovt brudd på dyrevernsloven.

Jeg tok opp dette i 1998 med tidligere landbruksminister
Gjønnes, og han gjennomførte nettopp
det som statsråden nå refererer til. Men det har
altså vist seg ikke å være
nok. Vi har vurdert dette i samband med bl.a. Dyrevernalliansen,
hva man kunne gjøre for å bedre forholdene.

Kunne f.eks. statsråden vurdere at
det ble laget en informasjonsbrosjyre som blir utdelt til dem som
driver virksomheter rundt omkring, slik at ingen er i tvil om regelverket?
En annen måte å gjøre dette
på er at man kan pålegge produsenter å melde
fra om dødsfall og dødsårsak
i slakteprosessen, slik at man kan ta stikkprøvekontroller
og være ute for å forsøke å avdekke
dette på en annen måte. (Presidenten klubber.)
Da vil det ikke være så lett å unnskylde
seg heller. For det man ofte merker, er at produsentene sier
de ikke kjenner regelverket. Men enhver næringsdrivende
ellers i Norge må kjenne det elementære
regelverket for næringsdrift.
Her bør det ikke være noen
forskjellsbehandling.

