 Jeg har følgende spørsmål til
landbruksministeren:

«Det er en utbredt oppfatning at store
prisforskjeller på norske og nabolandenes matvarepriser
sterkt vil redusere landbrukets overlevelsesevne. Prisene på dagligvarer
i Sverige ligger 20–25 pst. over EU-gjennomsnittet, og
den svenske regjeringen foretar grep som styrker konkurransen
for å oppnå lavere matvarepriser.

Hvilke tiltak forbereder statsråden
som kan motvirke at prisforskjellene øker?»

 Jeg takker statsråden for svaret.

Det er den samme oppfatningen i alle
politiske miljøer at forholdene i Norge, med struktur,
klimatiske forhold osv., gjør at vi generelt ikke
kan komme ned på samme prisnivå som gjennomsnittet
i Europa. Men hovedpoenget er at hvis prisforskjellene blir for
store, vil stadig flere nordmenn bli fristet til å handle
andre steder. Og når vi vet at vi har et marked
i tilnærmet balanse i Norge – den norske
landbruksproduksjonen og etterspørselen i Norge er
i tilnærmet balanse – skal
det ikke mye til før det blir en betydelig ubalanse,
og at dette vil slå negativt ut for norske bønder.

Statsråden skisserte tre muligheter
innenfor jordbruksoppgjøret, men han
sa veldig lite konkret om hva man vil prioritere
fra Regjeringens side. Er vi ikke snart nødt
til å se på verdikjeden, rasjonalitet, effektivitet
osv. for å hindre at prisforskjellene øker
utover det vi ser i dag? Vi vet at svenskene har en rekke tiltak
de nå vil gjennomføre, som vil redusere prisene eller
holde dem på et lavt nivå.

Elisabeth Røbekk
Nørve hadde her overtatt presidentplassen.

 Jeg takker statsråden for tilleggssvaret.

Den undersøkelsen i Nationen i dag
om at 53 pst. ønsker å betale
en del mer for å kjøpe sine matvarer
i Norge for å beholde landbruksproduksjonen,
er en side av saken. Den andre siden er at 31 pst. ønsker
mer import og grensehandel osv. for å få lavere
matvarepriser, og 10 pst. ønsker dagens
nivå.

Nå går alle signaler
ut på at prisene på norske landbruksprodukter
vil stige i tiden fremover, mens svenskene gjennomfører
grep ved konkurransemyndigheter og Agenda 2000, som gjør
at en del basisprodusenter i nabolandene vil redusere prisene med
10–20 pst. osv. Da vil vi få økte
prisforskjeller. Vi har også WTO og andre
ting som på sikt vil virke inn. Er det ikke nå viktig
at vi tar høyde for dette hvis det norske landbruket
og aktørene tilknyttet det skal overleve lenger frem?

