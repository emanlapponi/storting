  Jeg har et spørsmål til
vår ærede sosialminister:

«Mange serveringssteder i Moss med
skjenkebevilling bryter alkoholforskriften fordi de ikke
får tak i alkoholsvakt øl og alkoholsvak
vin. De må etter reglene ha et rimelig utvalg
av alkoholsvakt øl og alkoholsvak
vin mellom 0,7 og 2,5 volumprosent som ikke
lenger finnes i utvalget til Vinmonopolet og engrosselskapene, og
får anmerkninger ved skjenkekontroller.

Hva kan statsråden bidra med slik
at regelverket kan etterleves?»

  Jeg takker statsråden for svaret,
som var fullt ut tilfredsstillende.

Det betyr jo at vi klarer å fjerne
en av de mange molboreglene som finnes i vår lovgivning.
For det faktiske forhold er, slik statsråden påpeker,
at restaurantnæringen, de med skjenkebevilling, biter negler
og er nervøse når de får skjenkekontroller
av Securitas, fordi de ikke kan tilfredsstille regelverket
slik det har vært fram til i dag. Noen av de
eldre restaurantene har igjen en flaske med Martini Flash,
som Vinmonopolet førte for noen år siden, og
som hadde under 2,5 volumprosent alkohol, og setter den opp på disken
når skjenkekontrollen kommer. Men alle de nye
restauratørene har ikke hatt den muligheten og
har vært redde for å miste skjenkebevillingen. Noen av
dem har vel reist til Sverige kanskje og skaffet seg alternativet
derfra. Så jeg vil gi statsråden honnør.
Dette er et steg i riktig retning, slik at næringslivet – i
denne henseende restaurantbransjen – kan fungere fornuftig.





                

