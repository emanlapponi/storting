 Jeg har et spørsmål til landbruksministeren:

«Arbeiderpartiet har i to år
gitt løfter om at matvareprisene skal reduseres med 15–20
pst. Kjøttprisene stiger stadig, og dette vil fortsette
blant annet fordi Norsk Kjøtt har varslet betydelige prisøkninger.
Mange forbrukere forventer at løftene om lavere matvarepriser
innfris.

Hvilke tiltak vil statsråden iverksette,
og når kan vi regne med lavere priser til forbruker?» 

  Jeg takker statsråden for svaret.

Det er mulig det kan være misforståelser
ute og går når det gjelder statsrådens
og Arbeiderpartiets uttalelser om lavere matvarepriser. Jeg har
i hvert fall sakset noe fra mediene, men vi vet jo at det kan være
misforståelser – alle har vi vel blitt feiltolket
i mediene. Ifølge mediene skal statsråden ha sagt
den 16. juni 1999 – da som landbrukspolitisk talsmann – at
maten må bli mellom 15 og 20 pst. billigere. Han
sa også i november 1999 at EU skal gjennom Agenda 2000
redusere matvareprisene med 15–20 pst. i løpet
av fem år, og gapet skal ikke øke. Og han sa i
mars 2000 at maten skal bli billigere fra sommeren av.

Jeg er veldig opptatt av og engasjert i disse
tingene. At svenskene nå har hatt visse problemer, tror
jeg er et forbigående fenomen, for svenskene er nemlig
profesjonelle. Der har de en helt annen debatt når det
gjelder matvareprisene, og befinner seg i en helt annen verden.
Det de er opptatt av, er at matvareprisene er 20 pst. høyere
enn gjennomsnittet i Europa. Og forbrukerne i Norge, også i Østfold,
merker i hvert fall ikke at prisforskjellene har blitt mindre mellom
Sverige og Norge – foreløpig.

  Hvis vi ser på svensk landbruk, har
de utrolig ren mat, der også Norge scorer høyest
i klassen – «highly unlikely» – av
EUs vitenskapskomite. Men som en god toer kommer Sverige
og noen andre land, slik at østfoldingen er ikke redd for å spise svensk
kjøtt. Og man er heller ikke redd for maskinelt jordbruk
i Sverige, så den konkurransebiten vil ligge der åkkesom.

Jeg vil komme litt inn på VGs matbørs.
Hvis den er riktig, så avslører den en prisstigning
på 36 pst. fra Norsk Kjøtt fra januar
2000 til februar 2001. Så selv om vi nå får
halvering av matmomsen, noe som innebærer en senkning på 9 pst.
hvis man tar den fullt ut i lavere matvarepriser, skal man jo lykkes
med ganske mange andre virkemidler for reelt å kunne ta
inn den prisdifferansen vi har til Sverige og andre land.

Jeg håper derfor at statsråden
nå med de tiltakene som varsles, vil følge nøye
med, gå inn med argusøyne her, slik at vi ser
at vi virkelig får prisreduksjoner.

