  Jeg har et spørsmål til
vår ærede olje- og energiminister:

«Mange kommuner på Sør-
og Østlandet plages av oversvømmelser på grunn
av flom. Likevel følges ikke manøvreringsreglementet
for uttapping av vann. I Vansjø i Østfold sørget
man ikke for å redusere nivået til den standardiserte
vannstand på 1,5 meter, men lot vannet stå på 2,5
meter med betydelige flomskader som resultat.

Hva vil statsråden foreta seg slik
at regelverket følges og flomskader reduseres?»

  Jeg takker statsråden for svaret,
som for så vidt var fyllestgjørende, men jeg håper vi
kan være enige om at hvis man hadde praktisert manøvreringsreglementet
annerledes og vært tidligere ute med nedtapping på bakgrunn
av alle signaler som er kommet om betydelig nedbør, så ville
ikke problemet vært så betydelig for Vansjø som
det har vært. Jeg understreker at man selvfølgelig
ikke helt kan gardere seg mot flomkatastrofer, men man kan forebygge
en negativ utvikling. Det var endog slik at fossen fra Vansjø var
stengt i ti dager i oktober, og man fikk et betydelig økt
vannivå i Vansjø. 

Er ikke statsråden enig i at de ansvarlige
for vannføringen bør være mer aktpågivende,
slik at flomskadene bedre kan forebygges ved en mer fornuftig praktisering av
manøvreringsreglementet?

