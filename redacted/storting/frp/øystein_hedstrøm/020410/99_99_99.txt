 Jeg har følgende spørsmål til
landbruksministeren:

«Statskog satser statlige
midler til etableringen av en skog- og utmarksportal på Internett.
Private NORSKOG, som tidligere har etablert portalen «skoginfo.no»,
dekker omsetning av jakt, fiske og tomter mv. Statskog
er fritatt for merverdiavgift på omsetning av jakt og fiske.

Hva vil statsråden gjøre
for å hindre at Statskog bruker fellesskapets
midler til etablering som gir negative effekter for private aktører?»

 Jeg takker statsråden for svaret,
et svar som jeg er overrasket over. At Statskog, eller
staten, nå skal engasjere seg i ny, spekulativ forretningsvirksomhet
når det finnes et godt privat tilbud, er vanskelig å forstå.
Portalen til NORSKOG er godt etablert, den har 400–500
besøkende daglig, og den gir gratis annonsering.
Kostnadene dekkes av utstyrsleverandører. Flere har forsøkt
seg i dette markedet, men har ikke lyktes, og det er en
utbredt oppfatning at det ikke er plass for mer enn én
aktør på dette markedet. Jeg synes det da er vanskelig å forstå argumentasjonen
fra statsråden. Mener virkelig statsråden
at det er akseptabelt at staten går inn i konkurranse
med det private næringsliv på et område
der det i realiteten kun er plass til én aktør,
og der tilbudet til selgere og kjøpere av tjenesten i dag
er gratis og åpent for alle?

 Jeg takker statsråden for tilleggssvaret.
Det er, som statsråden nevner, selvfølgelig mulig
for Statskog å gå inn og benytte seg
av tjenestene til den portalen som alt eksisterer. Det man hører
fra ekspertene innenfor dette området,
er at de midlene som nå tenkes etablert i dette
selskapet der staten er en dominerende aktør, er så store
at private i det hele tatt ikke vil kunne gå inn
med den typen størrelse på kapitalen for å gjøre
det bedriftsøkonomisk regningssvarende. Man kommer ikke
bort fra at det er store muligheter for at den private portalen
som alt er etablert, og som fungerer utmerket, nå vil bli
utkonkurrert, ikke på et reelt grunnlag, men
ved innsprøyting av betydelig statlig
kapital.

Hvordan mener statsråden
dette overensstemmer med Venstres program overfor småbedrifter?

