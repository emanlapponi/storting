  Jeg har et spørsmål til
nærings- og handelsministeren:

«For å kunne avhende statens
eiendommer og bygningsmasse på Fornebu uten å utløse
notifikasjonsplikt til EFTAs overvåkningsorgan, bør
det avholdes en uavhengig takst før staten utpeker den
private samarbeidspartner for IT- og kompetansesentret. 

Har Nærings- og handelsdepartementet
innhentet slik takst, eller er slik takst under arbeid? Hvis ikke,
hvilken begrunnelse har departementet for å utsette dette?»

  Jeg takker statsråden for svaret.

Stortingsflertallet har sagt at verdien av
statens grunn og bygninger avgjøres ved takst i henhold
til EØS-reglementet. Etter Stortingets vedtak den 25. februar ville
det vært mulig, slik jeg ser det, å bestille en
takst basert på de forutsetninger som ligger i forslag
til kommunedelplan 2. Endringer som måtte bli vedtatt etter
Bærum kommunes behandling av planen den 16. juni, vil da
måtte føre til justeringer. Men jeg understreker:
Det er justeringer som, slik jeg har forstått det etter å ha
snakket med EØS-jurister, kan foretas uten at man notifiserer. Når
det gjelder det statsråden påstår om
inhabilitet, gikk det vel an å velge takstmenn – eventuelt
tre uavhengige takstmenn – som det var stor sannsynlighet
for ikke ville være involvert i forhold til de tilbyderne
som har kommet med tilbud på Fornebu. 

  Jeg takker statsråden for svaret. 

Det har hele tiden vært kjent at det
var daværende administrasjonsminister Løwer og
Regjeringen som tilla Bærum kommune reguleringsansvar.
Det har gått igjennom i formannskapet, og høyst
sannsynlig vil det passere kommunestyret med klart flertall den
16. juni, så jeg vil påstå at det måtte
kunne gå an å justere dette, og få avholdt
en takst på bakgrunn av Bærums vurderinger når det
gjelder å utnytte dette området.

Men jeg vil også spørre statsråden
om han i disse vurderingene har konsultert andre departementer,
f.eks. Arbeids- og administrasjonsdepartementet, om avholdelse av
takst. Mener han ikke at det er veldig viktig at dette takstarbeidet
har stor fremdrift, for resultatet vil jo være uavhengig
av valg av aktør?

  Jeg har et spørsmål til landbruksministeren:

«Omsetningsrådets vedtak
19. mars 1999 om å begrense Tines leveringsplikt til private
meierier er i strid med Stortingets intensjon om like konkurransevilkår
på foredlingsleddet i melkesektoren. Private meierier som vil
utvide virksomheten eller nye meierigründere, vil møte
sterke konkurransebegrensninger. 

Vil statsråden ta et initiativ slik
at Omsetningsrådets sammensetning kan endres til fordel
for forbrukerne?»

  Jeg takker statsråden for svaret.

Jeg registrerte at han ikke ønsket å ta
noe initiativ for å endre sammensetningen i Omsetningsrådet.
Og da er det kanskje på tide at Stortinget tar et initiativ.
Det er jo lenge siden 1992 nå. Og den praktiske situasjonen
ut fra det vedtaket som er fattet, er at landbruksorganisasjonene sitter
på begge sider av bordet og har en avgjørende
betydning når det gjelder landbrukspolitikken innenfor
visse områder. 

Nå behandlet Stortinget ny markedsordning
for melk, og der ble det fremhevet fra Stortingets side at det skulle skapes
konkurranse i foredlingen basert på åpne, sammenliknbare
og like forhold. 

Mener statsråden at dette vedtaket
i Omsetningsrådet er forenlig med Stortingets ønske
om like konkurransevilkår? Ellers er det alvorlig hvis
Omsetningsrådet kan sette seg over stortingsvedtak.

 Jeg takker statsråden for tilleggssvaret.

Han har i flere omganger nå understreket
at det er landbruket via omsetningsmidlene som finansierer dette, som
 liksom en formildende omstendighet. Men det som i realiteten skjer,
er at man legger en del av disse varene inn på reguleringslageret,
slik at man ikke får for mye landbruksvarer ut i markedet,
som kan bidra til å presse prisene nedover. Man ivaretar
da kun landbrukets interesser og ikke forbrukernes interesser. Det
er det som er mitt hovedpoeng. Vi vet at vi ligger på verdenstoppen når
det gjelder priser på matvarer fra før, så hvorfor
ikke håndtere dette noe bedre og gi forbrukerne en mulighet
i Omsetningsrådet til å si ifra om dette? Mener
ikke statsråden det er betenkelig at produsentorganisasjonene
sitter på begge sider av bordet i en flertallssituasjon,
når det beviselig påvirker prisene på norske
landbruksvarer?

