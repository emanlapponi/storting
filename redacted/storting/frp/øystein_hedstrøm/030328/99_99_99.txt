 Senterpartiet leder an i å overdrive WTO-faren. Når man hele tiden trekker frem Stuart Harbinsons WTO-forslag, som er svært ytterliggående, minner det om skremselspropaganda, sannsynligvis langt fra virkelighetens verden. Det er mer realistisk at sluttresultatet av WTO-forhandlingene vil ligge i nærheten av EUs innspill, der kun et mindretall av norske landbruksprodukter vil bli konkurranseeksponert, og det har ingen nevnt i dag.




Senterpartiet burde også være opptatt av hvordan man skal føre en realistisk landbrukspolitikk, og dermed legge denne om i Norge. Starter vi nå, vil det være mulig å møte denne lille smule av konkurranse, som kan bli et resultat av WTO-forhandlingene, og utvikle et robust jordbruk som kan overleve lenger frem.




Flere har i dag brukt uttrykket «robust landbruk», men vi mister jo vitterlig 2 000–3 000 bønder hvert eneste år til tross for alle overføringer. Og da har vi ikke i dag et robust landbruk.




Det er gledelig at i hvert fall næringsmiddelindustrien, som interpellanten også var inne på, har tatt virkelighetens verden innover seg. Man etterlyser en landbrukspolitikk som kan reformere landbruket, slik at det overordnede målet kan bli noe mer enn distriktspolitikk. Industrien sier det rett ut: Det går ikke lenger an å leve med det økte gapet i prisforskjell mellom norske og utenlandske matvarer. Derfor må vi nå komme bort fra statiske resonnementer om at bøndene skal fortsette å oppføre seg slik som de alltid har gjort. Det betyr at vi må innføre fri konkurranse i alle ledd av verdikjeden for matvarer, inkludert landbrukssamvirkets industri. Det må møtes med konkurranse innad, mens vi ennå har et tollbasert vern utad, som vi alle vet vil falle før eller siden. Slik er det dessverre ikke i dag. I stedet for å la jordbruket bli omfattet av konkurranselovgivning, begrenses konkurransen gjennom markedsregulering i omsetningsleddene, reguleringseksport og pris- og markedssamarbeid. Det betyr at norske konsumenter betaler langt mer for norske varer under våre vanskelige klimatiske og topografiske forhold enn det som er absolutt nødvendig – dessverre.




Vi må bedre driftige bønders overlevelsesevne ved å gi dem spillerom for egen utvikling, bl.a. ved å oppheve en del produksjonsbegrensninger, oppheve konsesjonsgrenser i lov om ervervsmessig husdyrhold, avvikle restriksjoner på omsetning av jordbrukseiendom og mye mer. Og vi må avvikle ordningen med en jordbruksavtale som er spesiell for Norge, som ingen andre land har. Her hever tusenvis av offentlig ansatte lønn for å holde orden på alle utbetalinger, søknader og kontroller, og dette fordyrer i stor grad.




Vi bør alt nå i vårens jordbruksoppgjør ta disse forholdene innover oss.




