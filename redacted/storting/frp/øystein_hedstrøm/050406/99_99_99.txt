  Jeg har et spørsmål til
samferdselsministeren:

«Statsavtalen mellom den
svenske og den norske regjering la premissene
for en felles bompengeordning ved Svinesund for finansiering
av ny bru. Avtalen bryter med den svenske grunnloven,
fordi det legges opp til bompengeinnkreving
på den gamle brua for å finansiere
utbyggingskostnadene for den nye.

Mener statsråden dette vil bety
at bilistene vil slippe ekstra belastning med bompenger
over lang tid?»

  Jeg takker statsråden for svaret.

Dette med bompengeinnkreving
på svensk side er selvfølgelig et internt
svensk anliggende. Men jeg har brakt i erfaring at det svenske
finansdepartementet har utarbeidet et promemoria angående
ferdsel over de to broene, den nye og den gamle Svinesundbroen,
at man betrakter bompengeinnkreving
som en skatt og ikke en avgift. Så selv om det ikke
skulle være nødvendig med en grunnlovsendring,
må det en ny lov, eventuelt forskrift, til, og denne
loven må ut på høring. Det må også opplyses
om rabatter, takster og de tingene som hører
med, i god tid før man starter bompengeinnkreving. Dette
vil ta tid. Har statsråden noen formening om
hvor lenge bilistene kan passere avgiftsfritt over Svinesundbroen?
Jeg regner med at man må jobbe for å få til
felles løsninger, først og fremst.

  Jeg takker statsråden for tilleggssvaret.

Når det gjelder dette med bompengebetaling
av veisystemer, inkludert broer, er dette noe nytt og uprøvd
i Sverige. Og ut fra den informasjon jeg har innhentet, virker det
som om svenskene vil bekjenne seg til andre regler for dette
enn det vi har i Norge, og at det blir problemer
med en samordnet innkreving ved Svinesund. Jeg regner med at man
innenfor Vegdirektoratet og i departementet
har sett på disse tingene når det gjelder tidsaspektet
for å innføre fullgode ordninger. Mener
statsråden vi nå står overfor et problem,
at innkrevingskostnadene kan bli høyere på grunn
av at det blir vanskeligere å samordne
innkrevingen?

