  Jeg takker statsråden for svaret.

Det er ganske riktig tatt en rekke
prøver, og man har ikke kunnet konstatere planteskadegjørere.
Men det er mulig at man kan gjøre dette enda
mer rigorøst. Jeg minner om at disse potetene nå har
vært dyrket i fem år, og dyrkeren har erkjent
at han har brutt et forbud, men man bør jo gjøre
det beste ut av situasjonen. Statsråden sier
at man kan kontakte en settepotetforretning, og at man kan gjennomføre
karantenedyrking.

Denne dyrkeren er til stede her i dag. Jeg
snakket med ham før spørretimen, og han sier
han har gjort alt som står i hans makt, men myndighetene
og Mattilsynet har ikke kunnet gi nok informasjon. Han
fikk i går greie på at Graminor har godkjenningsprosedyre,
og at man kan importere disse potetene på reagensglass.
Dette kan ta år, og denne bonden risikerer å bli
pensjonist før han kan starte med en
skikkelig kvalitetsproduksjon i Norge. Er det ikke mulig,
i dette enkelte tilfellet, å gi dispensasjon, slik at vi
kan få verdiskapingen på Hvasser og ikke
i Strømstad?

