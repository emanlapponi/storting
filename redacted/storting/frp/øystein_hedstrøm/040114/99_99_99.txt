 Jeg har følgende spørsmål til
samferdselsministeren:

«Dødsveien E6 gjennom Østfold
krevde mange menneskeliv i 2003. Tidlig i november la Statens vegvesen og
politiet frem en tiltaksplan for å gjøre
E6 sikrere med forslag om å sette opp midtdelere fra Åsgård
til Lekevold og fra Ingedal til Svingenskogen. Strakstiltakene er ennå ikke
gjennomført.

Kan statsråden gi signaler om når
de nye sikkerhetstiltakene blir realisert?»

 Jeg takker statsråden for svaret.
Ut av det er å lese at det vil ta tid før
vi eventuelt får midtdelere på de aktuelle
strekningene gjennom Østfold, fordi statsråden skisserte
at det var statsbudsjettet for neste år som ville klargjøre
dette.

Vi har jo alt positive erfaringer når
det gjelder konsekvenser og virkninger av midtdelere, og vi vet
at antallet dødsulykker blir sterkt redusert. Statsråden
nevnte at firefeltsmotorvei gjennom Østfold
ville være klar sannsynligvis i 2009, og da har vi statistikk
som sier at 48 nye mennesker vil bli drept i trafikken
på dødsveien E6 gjennom Østfold før dette
er klart. Mener ikke statsråden at det
haster å få disse midlertidige midtdelerne, slik
at tapet av menneskeliv blir langt mindre enn det vi opplever på dødsveien
i dag?

 Jeg takker statsråden for tilleggssvaret.

Før vi kommer til 2009, har det gått
seks år, og vi vet at veldig mange mennesker vil være
drept på E6. Det er såpass alvorlig at denne veien
er kommet i vanry blant bilister. Til og med politifolk som må trafikkere veien
i tjenestetid, benytter seg av andre samferdselsårer
i fritiden fordi det er så farlig å bruke
E6. Vi har en parallell riksvei til E6, der frekvensen når
det gjelder alvorlige ulykker, er 4,5 ganger lavere enn på E6.
Hva er statsrådens kommentarer til dette, når
vi vet at midtdelere har en veldig positiv effekt når det
gjelder å unngå trafikkulykker?

