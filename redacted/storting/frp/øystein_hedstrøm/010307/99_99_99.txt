  Jeg har et spørsmål til
finansministeren:

«Særnorske alkoholavgifter
er et betydelig bidrag til grensehandelslekkasjen. Statistikk fra
Vin- og Brennevinsimportørenes Forening viser at over 1
million nordmenn handlet vin og brennevin i Sverige og Danmark i fjor.
Det kjøpes like mye alkohol ved Systembolaget i Strømstad
som i Fredrikstad, Moss og Sarpsborg til sammen.

Vil Regjeringen foreslå å redusere
alkoholavgiftene i revidert budsjett?» 

  Jeg vil komme inn på det siste statsråden
tok opp. Ikke bare Sverige, men også Finland og Danmark
står foran omfattende omlegginger i avgiftspolitikken.
Det er helt klart at når de slutter seg til EUs kvoter,
vil man kunne ta inn betydelige kvanta når man reiser i
EUs lavprisland for alkohol. I 2004 vil det være mulig å importere
10 liter sprit, 20 liter sterkvin og 90 liter
vin. Dette vil naturligvis legge et sterkt press på disse
landenes regjeringer for å kunne holde en viss kontroll,
som statsråden brukte som uttrykk, med eget salg og egen
omsetning, så dette vil helt sikkert tvinge seg fram. 

Dette er jo et viktig ledd i grensehandelslekkasjen.
Ser ikke statsråden at belastningen og presset på handels-
og servicenæringen og de som er involvert i handel og vandel – vi
har jo en utrolig lang grense mot Sverige – stadig blir
større, og at de kommer i bakleksa konkurransemessig?

  Det har også vært undersøkelser
blant det norske folk. En stor undersøkelse utført av
et gallupinstitutt i 1999 viste at det var et betydelig flertall
i alle partier for reduserte alkoholavgifter, unntatt i Kristelig
Folkeparti. Til og med Avholdsfolkets Landsråd ønsker
at disse avgiftene skal bli redusert, nettopp for å redusere
kriminaliteten på dette området, som statsråden
var inne på. Det er altså et betydelig flertall
i det norske folk som ikke ønsker noen særordninger
for Norge, men som ønsker en utvikling mot harmonisering
i Europa. Mener ikke statsråden det burde være
fornuftig å lytte   til disse nærmest unisone
rådene som kommer på dette området?

