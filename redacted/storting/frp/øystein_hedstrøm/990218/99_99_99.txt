 Slik jeg forstår interpellanten, skal det offentlige trå til og bruke offentlige ressurser for å innarbeide en viss holdning hos landbrukets aktører om hvordan kulturlandskapet kan utvikles. «Kulturlandskap» er et begrep som kan sammenliknes med en fleksibel dørhengsel som passer til alle dører. Det er vanskelig å definere, og vil være avhengig av øynene som ser. 




Statens fagtjeneste for landbruket har bidratt til å skape en ny yrkesgruppe i Norge i en brosjyre kalt «Skjøtsel Av Kulturlandskap», hvor det understrekes at vern og utvikling av kulturlandskap vil bli et nytt fagfelt og en tilleggsproduksjon i jordbruket. Jeg antar at intensjonen er at bøndene skal fungere som kulturlandskapsarbeidere og kulturlandskapsprodusenter, finansiert med skattemidler. Alt i dag bevilges det betydelige beløp i form av areal- og kulturlandskapstilskudd over jordbruksavtalen. 




Fra generasjon til generasjon har bøndenes dyr beitet i landskapet. Bøndene har reist sine skigarder, og de har vedlikeholdt sine hus. Men nå ser det ut til at kulturlandskapet skal lanseres som en nasjonal bevisstgjøring av bøndene selv. 




La oss gå noen år tilbake i tid. Under landbrukssubsidienes gullalder, på 1970-tallet, ble det sprøytet inn enorme summer i næringen som et betydelig bidrag til å omskape Norges ansikt. Midlene ble anvendt til såkalt holesletting, og bulldoserene gikk natt og dag. Dalsøkk ble høvlet ned der man kunne komme til. Flatjordene erstattet bekkefar. Bekkene ble lagt i rør. Småkuperte beiteområder ble til flate kornjorder. Jeg lurer på hvor mange fornminner som ble skyflet vekk i denne perioden. Det kan man bare spekulere over. 




Nå skal det ryddes opp. Først skulle det altså skapes flate jorder for offentlige midler, for så i neste omgang å la bøndene som kulturlandskapsprodusenter ordne opp i dette med nye offentlige midler. Fremskrittspartiet anser ikke denne kulturlandskapsmålsettingen å være en målsetting innenfor landbrukspolitikken, finansiert ved jordbruksoppgjøret. Men vi imøteser departementets landbruksmelding og får komme mer konkret tilbake til spørsmålet ved behandlingen av den. Jeg håper at den skal komme i høstsesjonen. 




