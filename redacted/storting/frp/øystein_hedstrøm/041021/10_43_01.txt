 Alle i denne sal og alle politiske partier er selvfølgelig enige om at IKT er et viktig virkemiddel for å modernisere og effektivisere offentlig sektor, og kostnadene ved en oppblåst offentlig sektor har presset frem moderniseringstiltak i mange land. Kostnadskontroll, økonomisk åpenhet, bruk av ulike former for markedsmekanismer, informasjon og resultatmåling er det som er blitt vektlagt. Men erfaringene er ulike. Ikke i noe land er man til nå i nærheten av å løse offentlig sektors kostnadsproblemer. Der det er gjennomført kostnadskutt, har det ofte skjedd ved at det offentlige tjenestetilbudet er blitt svekket, mens byråkratiet består. Erfaringene så langt har vært med på å gjøre modernisering av offentlig sektor til et politisk kontroversielt tema.




Det viktigste virkemidlet for å styrke effektiviseringen av offentlig sektor er datateknologien. Poenget er imidlertid ikke datateknologien som sådan, men evnen til å utnytte den til tjenesteyting. Til nå har bestrebelsene i det offentlige for å øke effektiviteten gjennom nettbaserte løsninger gitt begrensede resultater. Hovedårsaken er manglende helhet, og at innføring av nettbaserte løsninger ikke har vært ledsaget av nødvendige organisatoriske omlegginger. Man tar i bruk digitale løsninger, men opprettholder byråkratiene som digitaliseringen skulle erstatte.




Hovedutfordringene er således både å skape nødvendig innsikt i hvordan man skal utnytte datateknologiens muligheter til å gjennomføre nødvendige produktivitetsforbedringer, og å skape nødvendig politisk oppslutning og forståelse slik at dette lar seg gjennomføre i praksis.




Det offentlige er en stor forbruker av avanserte varer og tjenester fra næringslivet. Gjennom en målrettet satsing på digitalisering, fornyelser og effektivisering vil offentlig sektors behov for nye og avanserte produkter og tjenester fra næringslivet øke kraftig. På denne måten kan det offentliges behov for modernisering innebære at dette blir en viktig drivkraft i fornyelsen av norsk næringsliv.




Offentlig sektors behov for nye løsninger kan dessuten legge grunnlaget for nye og avanserte produkter som kan eksporteres til andre land. Denne sektors rolle som drivkraft for fornyelser i norsk næringsliv vil forsterkes dersom næringspolitikken legges om for å understøtte denne rollen. Det krever økt satsing på relevante virkemidler, som FoU, statlige utviklingskontrakter, et skattesystem som stimulerer til sparing og investering fremfor forbruk, for å ha nevnt noe.




Utfordringene står i kø. Som et lite og homogent samfunn bør Norge ha bedre forutsetninger for å lykkes enn de fleste andre land.




