 Jeg har et spørsmål til vår ærede
sosialminister:

«I åtte av ti av
de nærmere tusen trygdesaker som en erfaren rettshjelper
og jurist har gjennomgått, er det oppdaget feil i saksbehandlingen.
I noen tilfeller har brukerne tapt hundretusener av kroner
over flere år. Regelverket
er komplisert, og klienter får ikke sine
rettigheter etter loven.

Hva vil statsråden bidra med for å rette
på forholdene?»

 Jeg takker statsråden for hovedsvaret.

Det virker i utgangspunktet betryggende, men
likevel. Denne juristen har vært ansatt i trygdevesenet
og har jo veldig bastante oppfatninger om dette. Han går
ut og sier at i enkelte tilfeller kan personer ha tapt
midler i hundretusenkronersklassen. I et oppslag i Moss Avis sier også fylkestrygdedirektøren
følgende:

«Ut
fra vårt regnskapssystem har vi funnet at vi har måttet
betale saksomkostninger i litt over 100 av trygdesakene som Geir
Myhrvold har tatt opp. Det er langt mindre enn 800 saker
som han hevder å ha funnet feil i.»

Det forekommer altså en del feil.
Det kan også utledes av hovedsvaret. Jeg håper
at dette nå følges opp videre, slik at vi kan være
rimelig sikre på at de fleste og, som statsråden
sa, helst alle får den rett de har krav på i
disse sakene.

 Jeg takker for det tilleggssvaret.

I hovedsvaret til meg sier statsråden
at fylkestrygdekontoret har sendt et brev 8. mars i år
til den aktuelle juristen for å få en gjennomgang
av vedkommendes materiale, og at man ikke har mottatt noen
slik dokumentasjon. Men det er ikke mange dagene siden
8. mars, så jeg synes ikke det er noe argument
man kan bruke. Hvis vedkommende jurist har gått gjennom
1 000 saker, må han trenge litt lengre
tid på å få gi svar. Vil statsråden
vie denne saken interesse etter at svaret er
ankommet trygdekontoret?

