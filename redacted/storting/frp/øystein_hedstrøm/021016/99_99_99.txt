 Jeg har et spørsmål til vår ærede
justisminister:

«Næringsdrivende over hele
landet som har asylmottak lokalisert i nærheten av sine
virksomheter, rundstjeles av asylsøkere. Folkestad Mat
i Våler i Østfold opplevde at tyveriene eksploderte etter
at asylmottakene på Kasper og Nordbybråten ble
etablert. Til tross for egne kostbare tiltak er svinnet
betydelig og kan bety kroken på døra
for mange næringsdrivende.

Hva vil statsråden foreta seg for å avhjelpe
situasjonen?»

 Jeg takker statsråden for svaret.
Det er positivt at det jobbes på bred basis, og tverrdepartementalt,
for å finne løsninger på disse problemene. Etter
hva jeg har forstått, gjør man mye for å kontrollere
innad i asylmottakene og ved inn- og utpassasje av mottakene.
Man jobber nå med en egen mobil vaktpatrulje som har hatt
suksess i Lier, og det etableres også nå en
for Østfold. Det er det ene. Jeg føler vel at vi kanskje
må gjøre noe mer for å hjelpe de næringsdrivende,
som tross alt skal leve av egen virksomhet, og lokalbefolkningen,
som også utsettes for mye vinningskriminalitet.
Dette eksploderer jo ofte etter at mottakene
blir etablert.

Vi er jo nå i en budsjettid. Kunne én måte å gå frem
på være å styrke de lokale
politidistriktene med nye ressurser, slik at de kan sette dette
inn i en helhetlig vurdering når det gjelder all kriminalitet,
for å få en bedre nytte/kost-effekt?

 Jeg takker statsråden for tilleggssvaret.
Jeg er helt enig med statsråden i at det er en liten, hard
kjerne vinningskriminelle og gjengangere som står for en
stor prosentuell andel av de kriminelle handlingene. Jeg ville da
lufte dette med statsråden: Hvis disse personene blir pågrepet
flere ganger, kunne det være en idé å plassere
dem i såkalte lukkede transittmottak inntil de får sone
sin straff i Norge, eller sone i opprinnelseslandet,
i de landene vi har utleveringsavtale med?

