 Jeg har et spørsmål til vår ærede
landbruksminister:

«Den kaotiske BSE-situasjonen i Europa
gir store muligheter for norsk landbruk og kjøttindustri
med et eksportpotensial i milliardklassen. I Frankrike
er for eksempel kalvebrissel og T-bonestek forbudt omsatt. Utviklingen
bærer preg av massepsykose i dette landet med en salgsnedgang
på 50 pst.. Markedet vil betale mye for trygghetsgaranterte
produkter.

Vil Landbruksdepartementet utrede mulighetene
for storskalaeksport av norsk kjøtt?»

  Jeg takker statsråden for svaret
som for så vidt var greit, men kanskje noe defensivt. 

Som statsråden vet, har vi beste kategori
innenfor EØS, «highly unlikely», og vi burde kunne
utnytte det i vår markedsføring. La oss ta det
tankeeksperimentet at    1 pst. av EUs befolkning var villig til å betale
en del mer for å kjøpe norske landbruksprodukter
med kvalitetsgaranti. Da kunne vi selge alt vi kunne produsere
her i landet. 

Det er vel ikke helt riktig, at vi har et marked
i balanse. I 1999 hadde vi en reguleringseksport på 19 000
tonn prima storfe- og svinekjøtt til det internasjonale
markedet, og det er en ressurssløsing uten like. Med en
skikkelig markedsføring av dette vil det være
mulig å få langt bedre betalt, få utnyttet
norske ressurser bedre og få bøndene opp av skyttergravene. 

Mener ikke statsråden at det er riktig
at vi må mer på banen, slik at det blir trendy å spise
norsk mat ute og slik at vi får bedre økonomi
i vår landbruksnæring?

 Jeg takker statsråden for tilleggssvaret.
Vi vet at Fatland-gruppen har kontakt med internasjonale kjeder
som har vist interesse for å bruke norske råvarer.
Vi kjenner jo også til at Hakon-Gruppen og Coop Norden
nå jobber over landegrensene. Og det må jo når
det er norske interesser med, være litt attraktivt for
norske produsenter å kunne løfte ut noen av de
varene vi produserer her hjemme. Jeg føler vel at statsråden
har et ansvar for å se på rammebetingelsene for
de som nå prøver å være offensive – jeg
nevnte Fatland-gruppen, men det er også andre som står
i startgropen – og forsøker å hjelpe
til her etter beste evne, selv om vi nå kjenner til dette
med tollbasert vern, og at det er en stor kostnad med å få ut
norske produkter. 

