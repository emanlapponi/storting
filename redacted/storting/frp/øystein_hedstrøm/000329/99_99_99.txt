  Jeg har et spørsmål til
vår ærede helseminister:

«Statens helsetilsyn mener lov om
tannhelsetjenesten av 1983 skal endres slik at barn fra 0 til 18 år
ikke lenger skal ha førsterett til tannbehandling i Den
offentlige tannhelsetjenesten. Mange odontologer har reagert kraftig
på Helsetilsynets forslag, fordi de frykter at tannråte hos
barn kan øke dramatisk i årene fremover.

Hva er begrunnelsen for nedprioriteringen,
og vil den følges opp med en lovendring?»

  Jeg takker statsråden for svaret.
Han nevnte lik prioritet. Det må i praksis bety like lav
prioritet, for det som nå skjer, er at det offentlige tannhelsetilbudet
blir redusert rundt omkring i fylkeskommunene. Det gjelder både
for barn og de andre prioriterte gruppene. Det synes jeg ikke er
verdens rikeste samfunn verdig. 

Det er ikke riktig at det skjer en sterk bedring
blant alle grupperinger av barn. Vi får nå inn årsmeldinger
fra en rekke fylkeskommuner som viser at antall kariesfrie barn
har gått ned, så det er en bekymringsfull utvikling. Tannlegeforeningen
uttalte senest i dag til TV 2-nyhetene at de ikke ønsker
noen omprioritering. De ønsker at gruppen 0–18 år
bør være den som har topp prioritet. Er ikke statsråden
enig i dette – de blir jo eldre og gamle – og
at grunnlaget må legges i ungdommen for at man skal prioritere
riktig?

  Jeg takker statsråden for tilleggssvaret. 

Det som vi nå ser, og som er uakseptabelt
i en rekke fylkeskommuner, er at det i praksis skjer en nedprioritering
av mange av disse gruppene. Det gis bare akuttbehandling. For eksempel
i Sør-Trøndelag og i Telemark får man
kun behandling ved akutte tannsmerter. Det må jo rettes
opp. Selv om det er et fylkeskommunalt ansvar, har sentrale myndigheter
en tilsynsmyndighet og en plikt til å følge opp
at tannhelseloven blir fulgt opp også av de ansvarlige
i fylkene.

Nå er det jo tannlegemangel i dagens
Norge. Det er vel et forbigående fenomen. Det vil bedres
ved bygging av en ny tannlegehøyskole i Tromsø eller
ved større inntak ved de bestående tannlegehøyskolene.
Men vil man nå i en overgangsperiode vurdere kjøp
av tannhelsetjenester eller andre tiltak fra private tannleger slik
at disse uverdige forholdene kan rettes opp, enten det gjelder barn
eller andre prioriterte grupper?

  Jeg har følgende spørsmål til
miljøvernministeren:

«Skiptvet og Våler kommuner
i Østfold påklager Direktoratet for naturforvaltning
sitt avslag på søknaden om felling av «ulvetispa» i
området, og ber Miljøverndepartementet
omgjøre vedtaket og innvilge søknaden. Kommunene
mener det ikke er tatt nok hensyn til den hyppige eksponeringen
for mennesker, som har skapt frykt i området.

Vil departementet vektlegge dette forhold ved
klagebehandlingen?»

  Jeg takker statsråden for svaret.

Direktoratets vurdering av søknadens
innhold bedømmes som korrekt, men vurderingene antas å være
mangelfulle i forhold til hele innholdet i søknaden. Avslaget er
kun begrunnet med at bestandsmålet i Sør-Skandinavia
ikke er nådd. Søknaden inneholdt mange andre momenter
som ikke er vektlagt i avslaget. Jeg vil ta noen eksempler: Ulvetispa
har ofte eksponert seg for mennesker og nærmest oppført
seg som en hund, og antydningene om at ulven kan være utplassert
av mennesker, er ikke drøftet. Videre er det mulig at flokken
dyret tilhører, har angrepet mennesker. Summen av nevnte
og andre ting er ikke tillagt vekt.

Ifølge stortingsmelding om rovviltforvaltningen, Bern-konvensjonen
og viltloven kan det gis rom for å ta ut ulv med uønsket
atferd uten at det endelige bestandsmålet er
nådd. Er statsråden enig i dette?

 Jeg takker statsråden for svaret.

I dagens Dagbladet omtales «Siris
miljøoffensiv». Der står det bl.a.:

«Regjeringen
Bondevik maktet aldri å legge fram en plan for en egen
ulvesone i Norge, utarbeidet av Direktoratet for Naturforvaltning
og fylkesmennene i våre sørøstlige områder.
Overfor Dagbladet bekrefter statsråd Siri Bjerke at soneplanen
vil bli lagt fram før påske.»

Så vidt jeg kan se, skal den omfatte
det sørøstlige Hedmark med Finnskogen og sørover øst
for Glomma, videre det meste av Akershus med Oslos nordmark samt hele
Østfold. Mitt spørsmål blir da: Har denne planen vært
ute på høring? Det må vel være
slik at de berørte kommuner har krav på å få uttale
seg før en endelig plan fremlegges.

