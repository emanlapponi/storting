 Jeg takker statsråden for svaret.

Det kan være liten tvil
om at matvarekjedene jukser for å komme best mulig ut av
medienes pristester, uavhengig av redaktøransvaret i avisene.
Man kutter de prisene som er tatt med i barometrene, for å forsøke å komme
godt ut. Det er for så vidt kanskje tillatelig, men man
oppgir priser på helt andre produkter.

Jeg skal ta et par eksempler
på det. Hvis man oppgir en kjøttpris, kan man
oppgi prisen på frosset kjøtt, som naturlig nok
er billigere fordi det er av forringet kvalitet. Eller
når det gjelder pølser, kan man oppgi prisen på sportswiener,
som kanskje har et annet fettinnhold enn vanlig
wienerpølse, som det stilles strengere krav til. På den
måten mister konsumentene muligheten til å fungere som
prispoliti og kunne sammenligne priser. Det er helt klart villedende
forretningsmetoder etter markedsføringsloven § 2,
slik som jeg forstår det.

I sitt hovedsvar nevner
statsråden forbrukerombudet. Er det ikke nå på tide
at forbrukermyndighetene går inn og rydder opp i dette?

  Jeg takker statsråden for tilleggsvaret.

Dagligvareomsetningen i Norge er
på ca. 160 milliarder kr i året, og den har forskjellige
konkurransebegrensende faktorer – jeg rekker ikke å ta
opp det. Men den reduserte matvaremomsen som Fremskrittspartiet
fikk til sammen med Regjeringen, og som skulle komme forbrukerne
til gode, er heller ikke fulgt opp. Det viser tallene. Det
er klart at dette skaper irritasjon hos lavinntektsgruppene, for
en konkurransebegrensning bare
på 1 eller 2 pst. vil jo bety milliardbeløp.

Føler ikke statsråden
at det er behov for at konkurransemyndighetene og forbrukermyndighetene
nå går inn og ser på dette og gjør
noe konkret for å forsøke å sikre
forbrukernes interesser?

