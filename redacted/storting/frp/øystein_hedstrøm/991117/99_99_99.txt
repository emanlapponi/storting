  Jeg har et spørsmål til
vår ærede nærings- og handelsminister:

«Enkelte kommuner nonchalerer EØS-reglene
om offentlige anskaffelser ved å gå direkte til
en leverandør av varer eller tjenester uten å utlyse
en konkurranse. Potensielle konkurrenter på leverandørsiden
har ingen mulighet til å stoppe kontraktstildelingen eller
påregne seg erstatning.

Hva vil statsråden foreta seg for å tette
de åpenbare hull som finnes i regelverket for offentlige
anskaffelser?»

  Jeg takker statsråden for svaret.

Det forekommer at EØS-regelverket omgås
av kommuner og annen offentlig virksomhet ved at de henvender seg
direkte til en leverandør av varer og tjenester uten først å sende
oppdraget ut på anbud. På denne måten
kan ikke potensielle konkurrenter stoppe en kontraktstildeling,
fordi man ikke kjenner til den før den er tildelt, eller få erstatning. 

Statsråden var inne på at
man nå har et utvalg i arbeid for å finne frem
til et apparat for å håndheve EØS-regelverket,
og det er bra, fordi det foregår urimelig og usaklig forskjellsbehandling.
Innen visse sektorer, forsyningssektoren, energi, telekommunikasjon,
transport og varer, er det innført regler om bøtelegging
ved brudd på EØS-regelverket. Mener statsråden
det kunne være fornuftig å åpne for at
kommuner og andre offentlige virksomheter som hopper bukk over EØS-reglene
ved kjøp av varer og tjenester, kunne bøtelegges
i de tilfellene?

 Jeg har følgende spørsmål til
vår ærede helseminister:

«Ved de to akuttsykehusene i Fredrikstad
og Moss ved Sykehuset Østfold risikerer de som blir innlagt som øyeblikkelig
hjelp-pasienter å måtte vente over 24 timer på operasjon.
Eldre mennesker venter over ett døgn på blindtarminngrep
og med brukne lårhalser.

Hva kan statsråden bidra med, slik
at øyeblikkelig hjelp blir en reell garanti for behandling?»

  Jeg takker statsråden for svaret,
og er glad for at han var så klar når det gjaldt å definere øyeblikkelig
hjelp – det var tindrende klart hva som er fylkeskommunens
ansvar her. 

Det har vært problematisk i Østfold.
Det har vært en rekke eksempler der særlig eldre
mennesker har måttet vente særdeles lenge. Jeg
blir litt oppbrakt når assisterende sykehusdirektør
ved Sykehuset Østfold sier at dette ikke er et økonomisk
problem for dem, men det er et organisatorisk problem. Jeg er ingen
helseperson som har jobbet i sykehusvesenet. Men hvis det er et
organisatorisk problem, må vel dette sykehuset lære
av andre sykehus og gjøre det relativt raskt, slik at syke
mennesker ikke må lide på den måten som
de har gjort i Fredrikstad og Moss. 

Vi vet også at det er veldig vanskelig
for de pårørende i en sånn situasjon å få informasjon
ut, selv om vi har et pasientombud som gjør sitt beste
for å informere pasienter og pårørende. 





                

