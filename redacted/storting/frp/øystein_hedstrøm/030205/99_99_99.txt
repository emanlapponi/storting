 Jeg har følgende spørsmål til
samferdselsministeren:

«Jernbaneverket og NSB, som har delt
ansvar for punktligheten, klarer ikke å oppfylle
målet om ni av ti tog i rute på østre
linje. Totalt endte østre linje på 74
pst. punktlighet for fjoråret. Mange østfoldpendlere
lider pga. forsinkelser og dårlig service og ser bussen
som et fullgodt alternativ.

Hva vil statsråden bidra med slik
at målsettingen om større punktlighet kan innfris?»

 Jeg takker statsråden for svaret.

Jeg følte at hun forsøkte å snakke
seg bort fra den politikken som Regjeringen har ansvaret for, og
det vedtatte budsjett. Hun brukte meget tid på å kritisere
Fremskrittspartiets politikk og alternative løsninger for
samferdsel, noe som dette spørsmålet ikke
innebærer.

Det er innenfor den politikken
som Regjeringen står for og fører, at vi har en
kritikkverdig regularitet. Den har også blitt
dårligere de siste månedene av fjoråret
og er helt nede i 65 pst. med den samferdselspolitikken
som Regjeringen har ansvaret for. Det er ikke de små avvikene,
noe over 3 minutter, som betyr så mye, men det er de store
avvikene som har betydelige samfunnsøkonomiske konsekvenser
både for pendlere og andre reisende.

Er det ikke nå på tide
at man forsøker å gjenopprette tilliten til NSB
ved at man fra Regjeringens side velger å satse
på å gi bedre service og å få til
bedre regularitet, altså at Regjeringen kjenner
sin egen besøkelsestid?

 Jeg vil presisere overfor statsråden
at den politikken hun står for, har bidratt til at 2,1
millioner passasjerer, ifølge Transportøkonomisk
institutt, i fjor forlot NSB, at 500 000 av disse passasjerene har
gått over til ekspressbusser, og at langt flere bruker privatbiler.
Den samferdselspolitikken som statsråden sier
hun står for, har beviselig ikke virket.

Når det gjelder Fremskrittspartiets
engasjement og de bevilgninger og den satsing som er gjort på jernbanen, bl.a.
med nye tog – Agenda og Signatur og andre togsett – er
vi selvfølgelig interessert
i å få mest mulig samfunnsøkonomisk
nytte ut av de investeringene. Når nå antall reisende
med NSB går nedover, risikerer vi at det blir færre
avganger, og at servicen blir dårligere. Samtidig har jo
dette en negativ miljømessig effekt ved at flere bruker
buss og bil. Det burde bekymre statsråden og den samferdselspolitikken
hun har ansvaret for.

