 Jeg har et spørsmål til vår ærede
kommunal- og regionalminister:

«Utlendingsdirektoratet (UDI) har
nå besluttet å plassere et asylmottak for personer
i alderen 0 til 15 år på Vårli i Moss.
Kommunen er uten innflytelse, i tillegg til at naboer og andre
berørte føler seg overkjørt. Lokalbefolkningen
har protestert mot etableringen, og underskriftslister
er sendt UDI og kommunen.

Mener statsråden det lokale
selvstyret blir godt nok ivaretatt når UDI inngår
avtaler med privat utleier/selger uten at kommunen eller
berørte innbyggere kan innvirke på beslutningen?»

 Jeg takker statsråden for svaret.

Vi begynner nå etter hvert å se
en del langsiktige konsekvenser og virkninger av en altfor liberal
asyl-, innvandrings- og flyktningpolitikk, og jeg er fullstendig
klar over det regelverket som stortingsflertallet
stiller seg bak. Men når det kommer protester fra hele
landet, og vi vet at det til dette mottaket som statsråden
betegner som meget lite, sannsynligvis vil komme barn og unge
med sterke traumer, og vi erfaringsmessig vet at kriminaliteten øker,
antall vinningsforbrytelser øker og det blir bråk og
uroligheter i nærområdene, burde man ikke
da i hvert fall vurdere å plassere asylmottak litt vekk
fra byene, tettstedene og sentrum for å forsøke å motvirke noen
av disse negative konsekvensene og virkningene?

Og en annen ting: Burde man ikke
ta befolkningen med på råd – jeg vet
jo at man må plassere dette et eller annet sted – slik
at dette kan foregå litt mer smidig og fleksibelt
i nærområdene?

 Jeg vil si til statsråden at det finnes
en mellomting mellom å plassere dem i svarteste
skauen og i et tett byområde, så vi behøver ikke overdramatisere
dette.

En annen ting er at Moss kommunes representanter selv
har uttalt at det blir betydelige utfordringer, særlig når
det gjelder utdannelse for disse barna.

Jeg leste et skriv fra Kommunenes Sentralforbund som
viser at der det er barn og ungdom som er veldig ressurskrevende,
dekker ikke staten de totale utgiftene. De overkjører
kommunen når det gjelder plassering av mottak, men de følger ikke
opp med tilstrekkelige midler. Vil statsråden sørge
for at dette mottaket får dekket alle utgiftene
av staten?

