 Jeg har et spørsmål til vår ærede
justisminister:

«Sea King-beredskapen på Rygge
har en reaksjonstid på 45 minutter. Ved å følge
opp NOU 1997:3 Om Redningshelikoptertjenesten, som foreslo 15 minutters
reaksjonstid, vil tjenesten bli satt i stand til å redde
flere liv. Dette er et krav Storbritannia og Danmark allerede har.

Vil Regjeringen følge opp anbefalinger
og gode ordninger i andre land ved å beslutte at reaksjonstiden
settes ned til 15 minutter?»

  Jeg takker statsråden for svaret.
Intensjonen er da at vi skal være «den beste jenta
i klassen» på dette området. Det burde
egentlig være en selvfølge, med vår økonomi,
vår langstrakte kyst og forvaltning av enorme havområder.

Jeg deltok i et arbeid for å få utplassert
et tungt Sea King-redningshelikopter på Rygge for nesten
to år siden, og det har alt bevist sin eksistensberettigelse.
Vi husker jo alle «Alexander Kielland»-ulykken, «Sleipner»-ulykken – i
nær fortid – og jernbanetragediene. Derfor er
reaksjonstiden så viktig. Det påpekte da også Fostervoll-utvalget
i forkant av denne NoU-en fra 1997.

Nå har det i mediene kommet frem at
dette med økonomi skal være et argument fra departementets
side for å bremse utviklingen mot en kortere reaksjonstid.
Vil det være en viktig begrunnelse for ikke å få dette
til?

  Jeg takker statsråden for svaret.

I forbindelse med arbeidet med meldingen om
en redningshelikopterberedskap, som jeg regner med at departementet
nå er i full gang med, og er kommet langt med, vil det
også dukke opp et spørsmål: Hvem skal
ha ansvaret for denne biten? I dag har jeg en følelse av
at det ikke er noe hovedansvar, verken i Justisdepartementet eller
i Forsvarsdepartementet. 

Vil man vurdere å legge dette ansvaret
under ett departement, slik at ansvarslinjene blir langt klarere
enn det som er de faktiske forhold i dag?

