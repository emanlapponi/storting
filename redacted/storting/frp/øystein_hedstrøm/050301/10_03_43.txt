 Det er en samlet komite som støtter Regjeringens forslag til kapitalforhøyelse i BaneTele, som vikarierende saksordfører Grethe Fossli var inne på. Det er også en enstemmig komite som mener at spørsmålet om fremtidig eierskap og organisering skal behandles som egen sak.




Ved behandlingen av bredbåndsmeldingen for nøyaktig ett år siden var det et samlet storting som la sterke føringer for utviklingen av nye BaneTele. Det er bred enighet om at selskapet skal bygges opp til en landsdekkende og fullverdig konkurrent til Telenor, og at selskapet skal ha disposisjonsretten til en helhetlig nasjonal nettstruktur og kunne levere ende til ende-løsninger for bredbåndskapasitet. – Det ble slått klinkende klart fast av et betydelig flertall da vi behandlet bredbåndsmeldingen.




Tiden går, og det er mange som venter på at Regjeringen skal legge frem en proposisjon for Stortinget som tar høyde for de føringer og vedtak som følger av behandlingen av denne meldingen. Det er et betydelig behov for at BaneTele kan tilby markedet elektronisk transport fra ende til ende, slik at aktørene kan få et reelt alternativ til Telenor på hele transportstrekningen. Dette er viktig både for konkurrerende aktører som TDC Song, Tele2, NextGenTel og andre, og for bedrifter og offentlige etater som ønsker bredbånd for å løse egne kommunikasjonsbehov.




Det er en kjensgjerning at prisene for teletjenester i Norge er for høye for folk flest sammenlignet med andre land. Derfor er selskaper som ønsker å konkurrere med Telenor, helt avhengige av at det finnes alternativ infrastruktur som gir mulighet for uavhengig og fri prisfastsettelse når det gjelder de innsatsfaktorer de ulike aktører er så avhengige av.




Til tross for at det er etablert mange nye aktører innenfor bredbånd, viser Post- og teletilsynets markedsanalyser at Telenor fortsatt er den aktøren som har total dominans i alle 18 markeder som er analysert.




Ved næringskomiteens behandling av statsbudsjettet for inneværende år var det et flertall i komiteen, bestående av Arbeiderpartiet, Fremskrittspartiet og Senterpartiet, som hevdet at det haster med å bygge opp en helhetlig nasjonal nettstruktur, som kan fremstå som en fullverdig konkurrent til Telenor på landsbasis. Disse partiene mente også at Stortinget må få muligheten til å behandle saken om BaneTeles fremtid i løpet av denne våren.




Det er derfor, slik Fremskrittspartiet ser det, sterkt beklagelig at spørsmålene om eierskap i BaneTele fortsatt ikke er løst, og at uavklarte avtaleforhold er Regjeringens argument for at saken tar så lang tid. Det er nå gått ett år siden Stortinget sa sitt. Selv om staten har 100 pst. eierskap til BaneTele og Jernbaneverket, har man ikke fått en sak til Stortinget. Dette er svært negativt, fordi det begrenser konkurransen og tilbudsmangfoldet i markedet. Dette svekker også Regjeringens politikk om mest mulig bredbåndsutbygging basert på et fungerende marked.




VG gjorde forleden dag et nummer av at Nærings- og handelsdepartementet lå på jumboplass i antall saker som fremlegges for Stortinget i vårsesjonen. Her har departementet virkelig en viktig og populær sak den kan legge ressurser i, slik at vi kan få en rask fremleggelse.




Så vil jeg til slutt spørre statsråden: Hvor lenge skal vi vente, når vi har en slik rivende utvikling i tele- og kommunikasjonsmarkedet internasjonalt? Når kan vi regne med at denne viktige saken følges opp med en proposisjon til Stortinget?




