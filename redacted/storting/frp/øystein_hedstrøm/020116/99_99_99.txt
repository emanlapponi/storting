 Jeg har følgende spørsmål til
vår ærede finansminister:

«Tollvesenet i Østfold gjorde rekordbeslag
i 2001 av 97 000 liter sprit samtidig som beslagene av dopingmidler,
ecstasy og kokain skjøt i været. Det er ikke
gjort større alkoholbeslag siden forbudstiden. Blant annet
på grunn av høye alkoholavgifter kontrollerer
internasjonale bander deler av smuglingen, og det kan være
de samme som smugler alkohol, narkotika og mennesker.

Hvordan vil Regjeringen gripe fatt i problemet?»

 Jeg takker statsråden for svaret.

Det er riktig som han sier, at noe har gått
opp og noe har gått ned. Men det som er relativt entydig
på ettårsbasis og sett over tid, er at alkoholsmuglingen øker.
Den er faktisk i ferd med å komme ut av kontroll fra Tollvesenets
side, og alle spesialister innen Toll- og avgiftsdirektoratet sier
at det er de skyhøye avgiftene som gjør det attraktivt å smugle.
Selv om vi har fått en reduksjon på 15 pst.
på sprit og 5 pst. på andre
alkoholholdige varer, så monner ikke det noe.
Og vi vet jo hva som vil skje i våre naboland
frem mot år 2004.

Nå har vi en Høyre-dominert
regjering. Jeg regner med at den ikke vil at vi skal fortsette å ha
Europas, kanskje verdens, høyeste alkoholavgifter når
det får disse negative følgene med en rekordsmugling
av alkohol til Norge med de negative konsekvenser det
innebærer.

Jeg vil gjerne ha et svar på om Høyre
nå vil presse på ytterligere, slik at vi ikke bare
får kosmetiske avgiftsendringer, men noe som virkelig betyr
noe i praksis.

 Jeg takker statsråden for tilleggssvaret.

Det er klart det er viktig med et internasjonalt
samarbeid. Men det tolletaten selv sier, er at de kriminelle i dag holder
på å vinne denne kampen fordi det er slike enorme fortjenestemuligheter.
Det er tall så høye at vi har vanskelig
for å forstå det. Så de er altså på vikende
front, selv om de forsøker å få til et
internasjonalt samarbeid for å knekke
kriminaliteten.

Det som jeg hadde i mitt hovedspørsmål,
at det er dels de samme som smugler narkotiske stoffer og mennesker, gjør
jo denne problematikken enda mer alvorlig. Betyr ikke
det at de tiltakene og de virkemidlene vi lett kan sette inn, nemlig å redusere
avgiftene, får større betydning når vi
må se det i en større og helhetlig sammenheng?

