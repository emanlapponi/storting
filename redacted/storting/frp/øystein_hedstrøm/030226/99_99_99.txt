 Jeg har følgende spørsmål til
vår ærede sosialminister:

«Den 6. februar d.å.
har Vinmonopolets styre prioritert distriktene ved tildelinger av
ti nye utsalg. Mysen i Østfold er utelatt, selv om kommunen har
søkt flere ganger. I Østfold vil nye utsalg bidra til å redusere
grensehandelslekkasjen, gi ringvirkninger til handelsnæringen og
bedre tilgjengeligheten for lovlig omsetning av alkoholholdige
varer.

Vil statsråden ta et initiativ
for å få etablert et polutsalg i Mysen?»

 Jeg takker statsråden for svaret og
hører argumentene.

Det er vitterlig slik at Østfold står
i en særstilling på grunn av beliggenheten. 75–80 pst.
av all landeveistrafikk til Norge går gjennom
Østfold. Vi har den høyeste grensehandelslekkasjen
i landet. Vi har den høyeste smuglingen, selv om den er
redusert noe nå på grunn av alle metanolskandalene,
men det er sannsynligvis midlertidig. Det er knallhard konkurranse
fra systembolagene som ligger nært opptil norsk grense.
Derfor er det stor interesse for å få et
utsalg i Mysen for å få redusert lekkasjen, for å redusere
den illegale omsetningen og for å få lokale ringvirkninger.
Mener ikke statsråden at det er en spesiell
situasjon, at det er gode argumenter for å få etablert
et vinmonopolutsalg
i Mysen?

 Jeg takker statsråden for tilleggssvaret.

Jeg er enig i at Vinmonopolet selvfølgelig
må ha en selvstendig stilling, i hvert fall i en viss utstrekning,
når de skal vurdere markedet for sine produkter.

Men det har nå vitterlig vært
slik tidligere at Sosial- og helsedepartementet har hatt lokaliseringsplaner
og en viss strategi for etableringen av nye polutsalg. Nå vet
jeg ikke hvordan status er for dette i dag, men hvis man
legger slike planer, kan statsråden, som også kommer
fra Østfold og kjenner forholdene der godt, da tenke seg på ny å vurdere
etablering av et utsalg på Mysen, i samarbeide med styret
i Vinmonopolet?

