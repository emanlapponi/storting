  Jeg har følgende spørsmål til
nærings- og handelsministeren:

«Halden kommune diskriminerer utenbys
håndverksbedrifter. Fredrikstad-firmaet Borge Rør
A/S gav et tilbud på 701 000 kroner angående
rørleggerarbeider på det kommunale Karrestad bofellesskap,
men kommunen valgte et lokalt rørleggerfirma som lå 23
000 kroner høyere i pris. EØS-avtalens generelle prinsipper
gjelder også kommunal sektor under terskelverdiene.

Hva vil statsråden foreta seg for å hindre
at Halden kommune bryter EØS-regelverket?»

  Jeg takker statsråden for svaret,
og er glad for at departementet og Regjeringen arbeider med å finne
bedre løsninger som kan hjelpe små og mellomstore
bedrifter som er konkurransedyktige. Tilfellet Borge Rør
A/S er ikke enestående. Også andre firmaer
sier seg forbigått ved anbud i Halden kommune. Selv om
EØS-avtalens prosedyreregler ikke kommer til anvendelse for anskaffelser
under terskelverdiene, gjelder avtalens generelle prinsipper også innen
kommunal sektor og for alle anskaffelser, uavhengig av verdi. Dette var
statsråden for øvrig inne på. 

Det at kommunen ikke tar det beste og billigste
anbudet, betyr jo at det er skattebetalerne som til syvende og sist
vil betale for dette. På landsbasis kan det være
store beløp som betyr en negativ effekt for dem som til
syvende og sist vil betale regningen. 

Mitt tilleggsspørsmål til
statsråden blir: Hva vil statsråden bidra med
i tillegg til det han har sagt, for å gi de bedriftene
som er konkurransedyktige, sin rett? Vil han f.eks. gjøre
det lettere å kunne klage på usaklig forskjellsbehandling?

   Jeg takker statsråden for tilleggssvaret,
som var fullt tilfredsstillende.  

Jeg vil også påpeke at det
er viktig når resultatene av arbeidet i departementet foreligger,
at man går ut og informerer små og mellomstore
bedrifter, slik at de mer konkret og på et skikkelig grunnlag
kan vite hva som er deres rettigheter, og dermed skape trygghet
slik at de kan fortsette å inngi anbud.  Dette koster jo
relativt betydelige beløp.  Jeg håper at slik
informasjon vil være en selvfølge fra departementet,
og at det gjøres grundig når resultatene foreligger.

 Jeg har følgende spørsmål til
vår ærede justisminister:

«Fra 22. mars 1999 etableres Sea King
beredskap ved Rygge  hovedflystasjon. Det har gjennom vedtak i Stortinget
vært en forutsetning at det ikke skulle være en
85 pst. beredskap som det legges opp til, men en 100 pst. (fullverdig)
beredskap. Videre er målsettingen å få etablert
15 minutters beredskap hele døgnet, slik Fostervoll-utvalget
foreslår. 

Vil statsråden sørge for
at det etableres på Rygge en tilnærmet 100 pst.
beredskap slik det er på Sola, Ørland, Bodø og
Banak?»

 Jeg takker statsråden for svaret,
som jeg synes var fullt ut tilfredsstillende. 

Når justisministeren nå tar
kontakt med forsvarsministeren, vil det praktisk sett kunne finnes
en løsning på dette i og med at Bell-skvadronen
allerede er plassert ved Rygge hovedflystasjon og tidligere har
hatt døgnkontinuerlig beredskap. En praktisk løsning
på dette vil 100 pst. sikkert finne sted, men det vil selvfølgelig
få en budsjettmessig konsekvens. 

Ved at Bell-helikoptrene er stasjonert på Rygge
og har en rimelig driftssituasjon, vil man når det gjelder
meromkostningene med full, kontinuerlig beredskap, og tillegget
på 15 pst. for Bell-helikoptrene, komme meget rimelig ut. 

Jeg takker igjen statsråden for svaret,
og er da temmelig sikker på at det her kan finnes en løsning. 

