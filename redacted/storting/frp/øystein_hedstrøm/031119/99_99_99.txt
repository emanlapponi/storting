 Jeg har et spørsmål til finansministeren:

«Borg Bryggerier i Sarpsborg er en
moderne bedrift med 200 arbeidsplasser. På grunn av høye
avgifter på øl, alkoholfrie drikker og grensenær
beliggenhet tapes betydelige markedsandeler til grensehandel med øl
i tillegg til smugling, importert vin og brennevin. Dagens konkurransevridende
rammebetingelser i norsk disfavør kan bety nedleggelse.

Hva vil statsråden foreta seg for å bedre
rammebetingelsene for bryggerinæringen?»

 For å slå fast de faktiske forhold: Norge
har Europas høyeste ølavgifter, og med budsjettforliket øker
de ytterligere med 2,5 pst. Hvis Borg Bryggerier, som er
et moderne bryggeri, hadde hatt samme ølavgifter som i
Sverige, ville de være fullt ut konkurransedyktige
og faktisk på enkelte varer kunnet produsere rimeligere
enn i Sverige.

For å ta et eksempel
på hvor ille dette er: Borg Bryggerier leverer
juleøl til Sverige. Hvis Kari og Ola østfolding
kjørte etter bryggeribilen til de svenske
systembolagene, kunne de kjøpe tilbake norske
varer og spare kr 10,50 på en flaske juleøl!

Er det ikke snart på tide
at vi gjør noe med disse urimelighetene, slik at de 5 300
bryggeriarbeidsplassene vi har igjen i Norge, kan forbli i Norge?
Jeg minner om at vi har mistet ett stort og to mindre
bryggerier alt i inneværende år. Det eneste som
skjer, er at arbeidsplassene flyttes ut, men ølet blir
konsumert likevel.

 Jeg må bare konstatere at jeg
er sterkt uenig med finansministeren. Det må da være klinkende
klart at hvis avgiftene er på det samme nivået, og
Regjeringen og næringsvennlige Høyre ikke
følger opp med det samme avgiftsnivået som nabolandene
har, får vi en negativ konkurransevridning, i norsk disfavør, og
det vil selvfølgelig bety at vi taper mange industriarbeidsplasser.
Jeg vil minne om at vi har mistet 21 000 industriarbeidsplasser – det
er nesten norgeshistoriens største industridød – fra
tredje kvartal i fjor til tredje kvartal i inneværende år.
Så det finansministeren bidrar til, er å fase
ut nye deler av norsk industri, i dette tilfellet bryggerinæringen.

