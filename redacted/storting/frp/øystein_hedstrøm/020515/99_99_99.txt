 Jeg har følgende spørsmål til
landbruksministeren:

«Det tollbaserte vernet for poteter
er et virkemiddel som skal gi den norske potetproduksjonen
importbeskyttelse. Importavgiften dobles i perioden 15. mai–15. juli, selv
om det ikke er norsk produksjon eller
helt marginal produksjon i dette tidsrommet.
Avgiften bidrar til å skade omsetningen av senere norsk
potetproduksjon fordi markedet må opparbeides på nytt.

Vil statsråden fjerne det tollbaserte
vernet i den aktuelle perioden?»

 Jeg takker statsråden for svaret.
Dette var meget positivt og vil bidra til at tilliten til den norske
landbrukspolitikken ikke blir dårligere enn den
er i dag.

Jeg vil påstå at med den
regelen som har gjeldt i tidsrommet fra 15. mai – forresten
dags dato – og to måneder fremover,
når man ikke har en egen potetproduksjon å beskytte,
skal forbrukeren helt unødvendig
behøve å betale høyere priser for kvalitetsprodukter.
Det tjener heller ikke bøndene selv, for hvis
jeg skal tro bransjen og NorgesGruppen, er det bedre
for norske produsenter at man har et relativt høyt
forbruk av poteter – vi vet jo alle at det forbruket
har gått ned de siste årene – for å sikre avsetningen
av norske poteter når de kommer på markedet
utover i juli. Så her er det et steg i riktig retning som tjener både
forbrukere og bønder, og det er jeg meget tilfreds med.

