  Jeg har et spørsmål til

vår ærede finansminister:

«Fjordlink-Helminsen Skips AS driver

kortrutetrafikk med begrenset taxfreesalg på utlandet mellom

Fredrikstad og Strømstad med båten M/S

La Vida. Selskapet har søkt om dispensasjon fra regelverket

for å få status som langrute, men har fått

avslag selv om konkurrenten i fergetrafikk på ruten

Sandefjord – Strømstad av samme kategori er gitt

dispensasjon for fritt taxfreesalg. 

Hva er statsrådens begrunnelse for

forskjellsbehandlingen?»

  Jeg takker statsråden for svaret,

som jeg på bakgrunn av spørsmålet selvfølgelig ikke

er fornøyd med. Som argumentasjon for ikke å gi dispensasjon

pekte han bl.a. på at handelen vil innebære en

uthuling av det norske toll- og avgiftssystemet og bortfall av inntekter

til staten. Men slik vi opplever det i dag, har vi jo en enorm grensehandelslekkasje

fra Østfold – 2 milliarder kr i fjor – og

det er de typiske lokkevarene, nettopp alkoholholdige varer, tobakk

og matvarer, som står for den enorme lekkasjen og tap av

inntekter til det norske samfunn. Med de betydelige prisforskjeller vi

har i dag, vil en noe mer liberal dispensasjonspolitikk kun ha en

positiv effekt, fordi svenske turister som ankommer med båt,

vil bidra til større handel i Norge. Jeg spør

derfor: Vil statsråden ut fra dette resonnementet revurdere

departementets restriktive dispensasjonspolitikk? 

  Jeg kommer ikke til å følge

opp med ytterligere argumentasjon, for jeg forstår at departementet

har bestemt seg i saken, til tross for to gjentatte søknader

og den argumentasjon jeg legger opp til her og nå. Men

jeg synes jo det er trist at man skal åpne for en forskjellsbehandling,

og at den type virksomhet med turisme osv. skal bli selektert ved

at man favoriserer en ferjerute fremfor andre.

Det synes jeg i dagens samfunn er meget uheldig.

