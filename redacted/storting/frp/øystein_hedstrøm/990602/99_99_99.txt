  Jeg har et spørsmål til
justisministeren:

«Regjeringen vil utvide adgangen til
arbeidsinnvandring fra land utenfor EØS-området også for
lavtutdannede og ufaglærte. Ved behandlingen av næringsmeldingen gikk
Arbeiderpartiet og Fremskrittspartiet imot økt arbeidsinnvandring.
Likevel har Regjeringen sendt forslagene ut til høring.
Siden det dreier seg om forskrifter, kreves ikke stortingsbehandling.

Vil statsråden sørge for
at forslagene legges til side?»

  Jeg takker statsråden for svaret,
og vil nevne behandlingen av næringsmeldingen, der de to
partiene Arbeiderpartiet og Fremskrittspartiet ikke ville åpne
for økt arbeidsinnvandring. Og jeg vil sitere LO-sekretær
Liv Undheim, som danner grunnlaget for Arbeiderpartiets merknader:

«Vi
må beskikke vårt eget hus før vi starter
med å importere arbeidskraft. Det er meningsløst å snakke om økt
arbeidsinnvandring når vi har om lag 70.000 uten ordinært
arbeid her hjemme.

I tillegg til de 70.000 uten ordinært
arbeid, er det tusenvis av kvinner som går på deltid
men som ønsker å jobbe heltid. Det er også slik
at ledigheten blant innvandrere … er tre-fire ganger så høy
som for gjennomsnittet. Før vi starter med å importere
flere, bør vi kvalifisere disse.»

Jeg er veldig glad for at statsråden,
siden vi har en mindretallsregjering, er lydhør for hva
et flertall i Stortinget mener. Hvis man er det minste i tvil om
tolkningen av merknaden til næringsmeldingen, vil man komme
tilbake til Stortinget – og det er jeg glad for.

