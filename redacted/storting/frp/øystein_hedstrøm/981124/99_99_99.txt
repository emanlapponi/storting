   Selv om saksordføreren velger å forholde
seg taus til denne meldingen, er det en viktig sak for Fremskrittspartiet,
og jeg ønsker å benytte min tilmålte
tid til å si noen ord om Omsetningsrådets virksomhet
og regnskap.

Omsetningsrådet baserer seg på inntekter
fra en varierende omsetningsavgift fra produsenter samt bevilgninger
over den årlige jordbruksavtale – dette for å sikre produsentene
en sikker og jevn avsetning for sin produksjon og priser som er
regulert i henhold til jordbruksavtalen.  Fremskrittspartiet mener
dagens reguleringer gjennom pris- og markedssamarbeid faller uheldig
ut for norske konsumenter.  Omsetningsrådets virksomhet
som en del av jordbrukets kommandoøkonomi bidrar til et
høyt kostnadsnivå og svekker konkurranseevnen.
 Derfor er det behov for en avvikling av Omsetningsrådets
virksomhet på lik linje med andre offentlige innblandingsmekanismer
i landbruket.  

Hvorfor skal man videreføre omsetningsloven
og Omsetningsrådet når det dreier seg om en over
60 år gammel lov, som kan sammenlignes med systemet man
hadde i det tidligere Øst-Europa, hvor man ikke først og
fremst tenkte på hva forbrukerne og markedet var tjent
med?   Man kan produsere og produsere og sørge for at varene blir
mottatt gjennom et rigid lovverk og reguleringer.  Dette vil selvfølgelig
skade produsentene på lengre sikt og være uheldig
for forbrukerne.  Vi burde i 1998 ha kommet lenger og forlatt et
system som minner om tidligere østeuropeiske tilstander,
hvor man sikret seg beskyttelse mot konkurranse.  Systemet ble et
formål i seg selv og la seg som en klam hånd over
samfunnsutviklingen og var i utakt med innbyggernes interesser.

Fremskrittspartiet har lenge arbeidet for å oppheve omsetningsloven.
 Vi har tidligere ved flere anledninger fremmet forslag om å ta
fjørfe- og grøntsektoren ut av loven.  Dette er
områder hvor det skulle være relativt lett å tilpasse
seg det innenlandske forbruket, men vi har dessverre ikke fått
med oss et flertall i Stortinget.  Likevel er det bare et spørsmål
om tid før en omlegging av markedspolitikken, med mer konkurranse
i omsetningen, vil tvinge seg frem.  Dessuten støtter Næringslovutvalget
og Konkurransetilsynet våre forslag.

For en tid tilbake tok en arbeidsgruppe oppnevnt
av Næringslovutvalget for seg forskjellige reguleringsordninger
innen landbrukssektoren.  Det ble rettet et kritisk søkelys
på omsetningssystemet for landbruksvarer, og det ble gitt
en rekke anbefalinger.  Blant annet mente arbeidsgruppen at den
offentlige reguleringen av fjørfe- og grøntsektorene
burde oppheves.  

Noen må alltid gå foran,
trekke opp løypa, fjerne en del gammel vanetenkning og
noen hellige kuer, og i denne saken er det Fremskrittspartiet som
gjør den jobben.  Jeg håper og tror at det snart
vil kunne bli et flertall slik at noe kan skje i forhold til den
60 år gamle omsetningsloven – dette som et ledd
i et viktig arbeid for å få fjernet den maktkonsentrasjon
som Omsetningsrådet representerer, til beste for forbrukere,
skattebetalere, næringen selv og de eksportproduserende
land i den tredje verden.

  Det er i dag en altfor restriktiv lovgivning
som gjelder for landbrukseiendommer. Dette representerer en alvorlig
trussel mot den enkeltes frihet – altså frihet
til å eie og råde over egen eiendom.

Fremskrittspartiet vil fjerne de fleste av
disse restriksjonene, bl.a. på salg av jord- og skogbrukseiendommer, samt
oppheve statens forkjøpsrett og fjerne nåværende bestemmelser
vedrørende bo- og driveplikt. Vi mener den enkelte gårdbruker
selv må bestemme utnyttelsen av egen jord og forme investeringene
deretter.

Fremskrittspartiet har fremmet en rekke forslag
i den hensikt å redusere myndighetenes muligheter til å skalte og
valte med menneskers eiendom, noe som kan forårsake personlige økonomiske
problemer. Så tidlig som i 1990 fremmet vi et forslag om å oppheve
lov om konsesjon og om forkjøpsrett for det offentlige
ved erverv av fast eiendom. Dette er fulgt opp med liknende forslag ved
behandlingen av forslag til ny jordlov og endringer i bo- og drivepliktsbestemmelsene
etter odelsloven og konsesjonsloven. 

Dagens konsesjonslovgivning innebærer
i prinsippet en klar tilsidesettelse av eiendomsretten. Dette er
svært betenkelig fordi eiendomsretten er en av de mest
fundamentale bærebjelker i vårt demokrati, samtidig
som den representerer den beste garantien for å oppnå en
riktig nasjonal ressursforvaltning. Konsesjonsloven skal i henhold
til sin formålsparagraf tilgodese et behov for regulering
av og kontroll med omsetningen av fast eiendom. Med dette regulerings-
og kontrollsystemet har en nok lyktes i å holde prisene
kunstig lave på en del eiendommer, men fordi loven medfører
utvekster, særlig ved anvendelse i bynære områder,
har den stimulert og dels fremtvunget betalingsformer under bordet. 

Konsesjonsloven er snart 25 år, og
mye har forandret seg i samfunnet siden den gang den ble vedtatt.
Nå må denne loven oppheves, mener vi, slik at
lave priser og forgubbing i eierskapet kan avløses av muligheten
for høyere priser, mer effektiv ressursbruk og flere bosatte på landet.
Vi forstår ikke at det skal være så vanskelig å samle
et flertall for å liberalisere lovgivningen på dette området.
Hvorfor kan ikke kjøper og selger selv få bestemme
prisen ved omsetning av landbrukseiendommer? Jeg bare spør.
Vi trenger da ikke et prisforstanderskap til å avgjøre
spørsmålet! Hvis kjøper og selger blir
enige om prisen, så handler de. Slik er det også når
en kjøper en bil eller en bolig. Derfor bør markedsprisen
legges til grunn også for landbrukseiendommer. 

Det er ingenting som tyder på at konsesjonsloven
er et tjenlig redskap til å fremme fornuftig ressursutnyttelse
i en helhetlig landbrukspolitikk. Enten vi liker det eller ikke,
vil de selvstendig næringsdrivende i matvareproduksjonsbransjen
i tiden fremover bli tvunget til å ta større ansvar
for egen inntekt, derfor burde man legge forholdene til rette istedenfor å tviholde
på et uhensiktsmessig lovverk. Dette kan gjøres
gjennom å redusere omfanget av de reguleringer som hindrer
landbruket i å være rasjonelt og effektivt, og
jord- og konsesjonslovgivningen står sentralt i dette. 

Det dokumentforslaget vi behandler i dag, er
et skritt i riktig retning, og de foreslåtte endringer
vil motvirke noen av de mest uheldige utslag av dagens lovgivning. Den
varslede landbruksmeldingen vil være en egnet anledning
for å komme videre med dette. Jeg vil på den bakgrunn
ta opp forslaget fra Høyre og Fremskrittspartiet som er
referert i innstillingen. 

I den senere tid har spørsmål
angående eiendomsforhold i landbruket vært i fokus.
På den ene side står de som mener lovgivningen
er et stengsel for aktive jord- og skogbrukere som kan øke
verdiskapingen hvis et fritt marked blir realisert. På den
annen side står sentrale krefter, bl.a. i landbruksorganisasjonene,
som kjemper imot enhver liberalisering av landbrukslovgivningen.
I den forbindelse er det prisverdig at Norskog har tatt initiativ
til et prosjekt som skal se på hvordan lovverket er med
på å styre verdiskapingen i norsk landbruk. Det
legges vekt på å analysere hvordan aktiviteten
kan økes. Hovedmålet med prosjektet er å klarlegge
den betydning det har for verdiskapingen å få et fungerende
marked for jord- og skogbrukseiendommer i Norge. Forskningsprosjektet
er allerede i gang og utføres av Institutt for økonomi
og samfunnsfag ved Norges landbrukshøgskole. Den endelige
rapporten fra prosjektet forventes å foreligge i august
1999. Dette vil kunne gi Stortinget verdifulle innspill, som kan
få betydning når saker om offentlig regulering
av eiendomsmarkedet og verdiskaping i norsk landbruk skal behandles
på et senere stadium og i samband med behandlingen av landbruksmeldingen.

