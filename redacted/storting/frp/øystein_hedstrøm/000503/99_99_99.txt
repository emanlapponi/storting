 «Statistikk fra Handels- og Servicenæringens
Hovedorganisasjon og Kreditkassen viser en sterk økning
i handelslekkasjen til Sverige som i første kvartal 2000
overstiger tallene fra rekordåret 1999. Lave avgifter på lokkevarer
som brennevin, vin, sigaretter, rulletobakk, drivstoff og matvarer
bidrar sterkt til at nordmenn valfarter over grensen.

Hva vil statsråden bidra med for å redusere
grensehandelslekkasjen?»

  Jeg takker statsråden for svaret,
som egentlig var konsist nok. Dette skal vurderes, og de konkrete
forslagene kommer i samband med statsbudsjettet for neste år.

Nå gav jo Arbeiderpartiets leder,
Thorbjørn Jagland, for nesten to år siden på et
fylkesårsmøte i Halden informasjon om at det skulle
nedsettes en arbeidsgruppe. Den har jobbet, og skattepolitisk talsmann
Erik Dalheim har ved en rekke anledninger uttalt at avgiftene bør
ned. Men vi har ikke kommet noe lenger. 

Selv om det er litt uenighet om hvor stor denne
grensehandelslekkasjen er, må vi vel alle innrømme
at den har et betydelig omfang og skaper problemer for norsk næringsliv
i mange grensefylker. Jeg regner da med at når forslagene
fra Arbeiderpartiet kommer, vil det bli avgiftslettelsesforslag
som virkelig monner.

  Jeg har et spørsmål til
vår ærede landbruksminister:

«Som et ledd i å redusere
det betydelige melkeoverskuddet kjøpes melkebønder
ut av næringen med offentlige midler. Bønder som
slutter med melk og starter med kjøttproduksjon som et
alternativ, kan gis offentlige midler gjennom tilskudd og lån,
til tross for betydelig overproduksjon av norsk svine- og storfekjøtt.

Hva vil statsråden bidra med for å rette
på forholdene?»

  Jeg takker statsråden for svaret.
Det var jeg fornøyd med. Han sa seg helt enig med representanten
Hedstrøm, og han presiserte også at han personlig
skulle ta et initiativ for å se at kontrolltiltakene via
SND var tilfredsstillende. 

For man vil bare bringe disse ordningene i
vanry hvis den ene hånden slår den andre i hjel.
Men vi vil inneværende år likevel innenfor dagens
systemer få overproduksjon – det er jo et kjent økonomisk
fenomen at det skjer når man sprøyter betydelige
midler inn i en næring. Selv om det etter hvert går
en del ut av melkeproduksjon, har vi et stort kjøttoverskudd
i Norge, både når det gjelder svin og storfe.
Etter hva jeg kan huske, er det anslått til ca. 12 000
tonn inneværende år. Har Regjeringen tatt høyde
for hvordan man skal kvitte seg med dette overskuddet? Det er jo
sterke begrensninger innad i WTO nå på hva man
kan dumpe i utlandet gjennom reguleringseksport.

  Vi har jo i dag en veldig gjennomregulert
landbruksnæring. Jeg vet ikke om det var det den svenske
statsråden tenkte på, da han i Telenor–Telia-saken
omtalte Norge som den siste sovjetstaten. Det er jo en
viss mulighet for det. 

Vi har en omsetningslov som jeg kaller en stalinistisk reguleringslov,
og den hjemler jo faktisk billigsalg. Mener statsråden
det ville være fornuftig å legge ut noe av den
enorme overproduksjonen vi ser, på billigsalg i Norge,
slik at Kari og Ola Nordmann kan få noe igjen av sine egne
subsidiepenger på dette området?

