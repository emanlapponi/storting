 

(ordfører for saken): 

Atter en gang er bedriften Moxy Trucks AS gjenstand for behandling i denne sal. Etter økonomiske vanskeligheter gikk statseide AS Olivin inn på eiersiden i 1991 med to tredjedeler, eller 20 mill. kr, av aksjekapitalen. I 1996 tilførte Olivin Moxy ytterligere 10 mill. kr. Året etter kjøpte Olivin Komatsus eierandel. I 1998 kom det 30 nye og friske millioner til dette selskapet.




Etter at staten overtok aksjene i Moxy i desember 2000, som et ledd i delprivatiseringen av Olivin, har man for ca. ett år siden tilført 50 mill. kr i statlig aksjekapital i tillegg til en garanti for driftskreditt på 30 mill. kr. Det er en forlengelse av denne garantien Stortinget i dag skal ta stilling til. Komiteen har merket seg tiltakene som er gjennomført for å bringe virksomheten fremover, få bedriften over på lønnsom fot.




I desember 2000 foretok konsulentfirmaet Hartmark Consulting en uavhengig gjennomgang og vurdering av situasjonen og planene for den videre drift. Man pekte på i sluttrapporten at Moxy har et godt resultat og synes å beherske produksjonsteknologien. Videre ble det understreket at hovedproblemet var mangelen på én industriell eier som kan tilføre bransjekunnskap, kundeinnsikt og internasjonal markedskraft. Dette er komiteen enig i og understreker betydningen av at Moxy overtas av private eiere som kan løfte virksomheten slik at den blir bedriftsøkonomisk lønnsom.




Status for selskapet er en anstrengt likviditetssituasjon. Hovedgrunnen er at selskapet har måttet dekke opp det vesentligste av arbeidskapitalbehovet til datterselskapet i USA med driftskreditten i Norge. Likviditetspresset har blitt økt grunnet salgssuksess i det amerikanske marked. Det er styrets oppfatning at uten en løsning av driftskredittproblemet i USA er sannsynligheten for at Spilka Gruppen vil utøve sin opsjonsrett, sterkt forringet. Man tror det kan redusere muligheten for en overgang for Moxy til private eiere. Jeg var i kontakt med Spilka Gruppen nå for en time siden, og de skal ha styremøte nå i kveld der de skal vurdere om de skal gå inn og ta over 51 pst. av aksjene i selskapet.




Komiteens flertall, alle unntatt Fremskrittspartiets medlemmer, mener en forlengelse av den statlige garantien for driftskreditt er nødvendig, både for å sikre tilstrekkelig finansiering og avslutte omstruktureringsprosessen. Flertallet støtter derfor Regjeringens forslag.




Fremskrittspartiet har i alle år det har vært aktuelt, motsatt seg forslag om statlig aksjekapital og garantier til virksomheten. Når det nå sies at Moxy Trucks AS har et godt produkt, et betydelig salg og kan etableres som et lønnsomt selskap – hvis det er riktig – burde interessentene nærmest stå i kø for å satse egne penger på denne virksomheten. Hvis alt som står i konsulentrapporten, er riktig, og det som sies fra styrets side, er riktig, burde det ikke være noe problem å få private til å engasjere seg, mener vi. Det burde da være slik at mange av de millionærene eller milliardærene vi kjenner til, f.eks. i Møre og Romsdal, kan antas å være interessert, ja faktisk konkurrere om å satse på denne virksomheten. Fremskrittspartiet har et forslag om dette. Vi mener det må gjennomføres en aksjeemisjon som fremskaffer nødvendig risikokapital ved økt privat eierdeltakelse i Moxy Trucks AS.




Jeg vil ta opp Fremskrittspartiets forslag om dette, referert i innstillingen.




