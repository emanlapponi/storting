Jeg har følgende spørsmål til justisministeren:




«I den søte juletid stjeler folk som ravner i butikkene. Meldinger om naskerier kommer fra hele landet og skaper problemer for varehandelen. I Fredrikstad har antallet butikktyverier økt med 60 pst. siste året. Det er svært store forskjeller mellom politidistriktene på hvordan det reageres på butikktyverier. 




Vil statsråden gå inn for å innføre en minstestraff eller et gebyr for denne typen kriminell handling?»




 Jeg takker statsråden for svaret. Jeg forstår at det arbeides med disse sakene, og at man er opptatt av det i departementet. 




Det er noe fortvilet når mange butikkeiere og ansatte i butikkene reagerer på at det stadig er påtaleunnlatelse på påtaleunnlatelse, og at man føler at myndighetene ikke gjør nok for å bidra til å forebygge denne type kriminalitet. Enkelte butikkeiere frykter faktisk for levebrødet sitt, fordi problemene er blitt for store. Derfor er nettopp dette med et gebyr eller en minstestraff i disse sakene veldig viktig, så man i hvert fall får en reaksjon. Mener ikke statsråden at det i alle saker bør foreligge en eller annen form for reaksjon fra myndighetenes side?




 Jeg har et spørsmål til helseministeren:

«Det er rekrutteringskrise i den offentlige
tannhelsetjenesten, som har hele 90 ledige stillinger ubesatt på landsbasis.
Med den store tannlegemangelen vil det være umulig å opprettholde
det tilbudet som barn, ungdom og andre grupper av befolkningen har
krav på ifølge lov om tannhelsetjensten.

Hvilke strakstiltak vil statsråden
foreslå?»

 Jeg takker statsråden for svaret.

Det er helt riktig at tilgangen på nordiske
tannleger i Norge har blitt mindre. Det ser ut som om det er verre å rekruttere
tannleger i det hele tatt – at den fine naturen vi har,
og andre ting som er attraktivt i den nordlige landsdelen, ikke
er tilstrekkelig lenger. Vi vet også at det skjer en forgubbing
i tannhelsesektoren, bl.a. i Nord-Norge. Gjennomsnittsalderen ligger
et sted mellom 50 og 60 år. 

Statsråden nevnte en del stimuleringstiltak.
Så vidt jeg vet, er det blandede erfaringer med dem. Det
er én ordning som fungerer, forstår jeg, og det
er provisjonsordningen som ble innført på 1970-tallet.
Ellers er det veldig blandede erfaringer. Lønns- og arbeidsforhold
er veldig viktig, som partene forhandler seg fram til, men her tror jeg
det er ting som kan gjøres. 

Det vil ta lang tid før vi eventuelt
kan få nye studieplasser i Nord-Norge. Vil statsråden
vurdere kjøp av studieplasser f.eks. i nabolandene – Umeå kan
være aktuelt – eller andre tiltak for å sikre
flere norske tannleger?

