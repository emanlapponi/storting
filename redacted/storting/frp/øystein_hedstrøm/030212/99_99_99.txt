 Jeg har følgende spørsmål til
samferdselsministeren:

«AB Svenska Orientexpressen har tilnærmet
fullsatte tog i trafikk mellom Göteborg og Kornsjø med
mat, underholdning, butikker og opplevelser som tilbud. Selskapet
arbeider for å utvikle togtilbudet videre til Fredrikstad.
Dette krever samarbeid med NSB. Fordi dette
har mislyktes og departementet ikke har gitt tillatelse,
må passasjerene viderebefordres med buss til Oslo.

Hva er begrunnelsen for at departementet på denne måten
reduserer mulighetene for turisme, handel og miljøvennlig
transport?»

 Jeg takker statsråden for svaret.

Orientexpressen trafikkerer mellom
Gøteborg og Kornsjø to dager i uken. Dette er
opplevelsesreiser som ikke forstyrrer annen virksomhet
på denne linjen, verken på norsk eller
svensk side. NSB er – selv om de ikke vil delta – også positive
til virksomheten.

Orientexpressen har, så vidt jeg har
forstått, søkt departementet, etter
forskrift av 4. desember 2001 nr. 1333, tillatelsesforskriften § 2-1
første ledd c), om man kan åpne
for trafikk på strekningen. Vil statsråden sørge
for endringer i forskriftene slik at det kan åpnes for
at andre enn NSB kan drive transport på den aktuelle
strekningen, underforstått at selskapet etablerer seg i Norge
og søker om å drive jernbanevirksomhet? Vil departementet
i utgangspunktet være positiv til en slik søknad?

 Da har vi fått statsrådens synspunkt
på det.

Disse initiativtakerne er dyktige og bidrar
til å bringe svenske turister til Norge, både
dagsturister og pakketurister. Vi vet jo at den internasjonale turismen
er på vei ned i Norge, og dette kan da være
et bidrag til positive ringvirkninger.

Det som nå skjer, er at man må stoppe
toget på Kornsjø og befordre passasjerene videre
med buss på den – som statsråden kjenner
til – sterkt trafikkerte E6. Ut fra statsrådens
ståsted som Venstre-statsråd, som gjerne
vil ha mer trafikk over på bane, burde det ikke
da være miljøvennlig å etterstrebe
at man får muligheten til det, vel å merke at
man er positiv hvis dette selskapet søker om å drive
jernbanevirksomhet, og søker om det hos rette vedkommende?

