 Jeg har følgende spørsmål til
vår ærede fiskeriminister:

«Etter fiskeriministerens
besøk på nytt fiskemottak og orientering om havneutbygging
i Utgårdskilen på Hvaler 21. januar råder
optimismen i fiskerikretser. Likevel, til tross for et stort engasjement,
har sørnorske fiskere mistet betydelige rettigheter til
fiske. Eksempelvis er fartøykvotene for Nordsjøsild
for den mest aktuelle gruppen redusert til 100 tonn pr. fartøy.

Hva vil statsråden bidra med slik
at sørnorske fiskere kan oppnå en
rettmessig andel ved kvotetildelingen?»

 Jeg takker statsråden for svaret.

Det er ikke bare sild Oslofjord-
og Skagerrak-fiskerne fokuserer på, det er også makrell.
Her er det problematisk, fordi departementet fastsatte vilkårene
for deltakelse uten å ta hensyn til Fiskarlagets tilføyelse
om at fartøy som ikke har levert 5 tonn i et
av årene 1998, 1999 eller 2000, må ha
deltatt i makrellfiske i to av årene 1998, 1999 eller
2000. Konsekvensene av at dette vilkåret ble satt til side,
er at mange fiskere i Oslofjordområdet falt ut av det ordinære
makrellfisket. De må nå forholde seg til et maksimalt
kvantum på 5 tonn makrell, som er beregnet for fiskere
som er falt ut av ordningen, og som i stor grad er deltidsfiskere.

Vil statsråden vurdere å senke
terskelen for deltakelse i makrellfisket, slik at Oslofjordens fiskere
gis større muligheter til å delta?

 Jeg takker statsråden for svaret.

Som Østfold-representant og interessert
i hva som foregår i Oslofjorden og i Skagerrak på fiskerisiden,
har jeg registrert det faktum at man gjennom
mange år har vært misfornøyd. Man mener
at det har skjedd en diskriminering når det gjelder tildeling
av kvoter til sørnorske fiskere. Jeg
husker at det for noen år siden, det var vel
på begynnelsen av 1990-tallet, var en debatt her i salen.
Det var flere stortingsrepresentanter fra forskjellige fylker som
engasjerte seg, bl.a. når det gjaldt torskekvoter og tildeling
av rekrutteringskvoter for torsk, der Sør-Norge ble diskriminert
i og med at ingen fra Sør-Norge fikk kvoter nord for 62. breddegrad.
Dette er et hensyn man bør ta ved den videre kvotetildeling,
mener jeg, slik at man ikke får noen
diskriminering. Jeg regner med at statsråden mener
at alle fiskere skal ha de samme muligheter i utgangspunktet
til å sikre sitt eksistensgrunnlag.

