 Jeg har et spørsmål til vår ærede justisminister:




«Våre naboland har tatt i bruk åndedrettsdetektorer i kampen mot illegal innvandring. Apparatet måler innholdet av kulldioksid i utåndingsluft og kan således oppdage mennesker som er gjemt. Utlendingskontrollen har ved grenseovergangene i Østfold avdekket mange forsøk på ulovlig innvandring.




Vil statsråden ta et initiativ slik at instrumentet kan tas i bruk ved norske grensestasjoner?»




 Jeg takker statsråden for svaret. Det er gledelig at avgjørelsen også kan tas i Norge om relativt kort tid. Vi vet at en slik detektor nå benyttes i en rekke land, og så vidt jeg vet, med veldig gode resultater, bl.a. i Danmark og i Sverige. 




Vi vet at det er et økende press mot norske og europeiske grenser og en økt illegal innvandring. Vi har svært begrensede ressurser for å møte denne illegale innvandringen, derfor er det positivt med bruk av åndedrettsdetektorer. En trailer kan man f.eks. undersøke på fire minutter, i stedet for 40 minutter i dag. Man har også problemer med plomberingen av disse bilene. Det vil også ha en veldig god avskrekkingseffekt, mener jeg.




Mitt første tilleggsspørsmål til statsråden blir: Ser hun at det kan være noen hindring for at vi her i Norge kan tillate bruken av åndedrettsdetektorer, når man bruker det i Danmark og i Sverige og har god nytte av det?




 Jeg takker statsråden for svaret. Utlendingsseksjonen i Halden har ved ganske få stikkprøver i løpet av et år stoppet ca. 500 personer som illegalt forsøkte å ta seg inn i Norge, og en del av dem vet vi ville forsøke å forsørge seg i dette landet ved hjelp av illegal virksomhet og kriminalitet, derfor er det et viktig spørsmål å ta opp. Jeg vet også at det er avsatt midler til ekstraordinær grensekontroll. Så vidt jeg vet, er det 3 mill. kr. Vil dette være midler som det kan være hensiktsmessig å bruke til anskaffelse av åndedrettsdetektorer, hvis man nå kommer til at det er hjemmelsgrunnlag for det?




