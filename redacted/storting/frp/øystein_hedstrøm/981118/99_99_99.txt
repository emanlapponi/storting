  Jeg har følgende spørsmål til
vår ærede fiskeriminister:

«Selbestanden i Oslofjorden har økt
sterkt på få år med redusert fiskebestand
i samme periode. I fjor ble det gitt fellingstillatelse for 15 sel
langs Østfoldkysten. Indre Oslofjord Fiskerlag foretar nå en
bestandsregistrering og anslår den totale selbestanden
i dette området til 2000 dyr. 

Vil man ta hensyn til økningen i selbestanden
og anbefale en betydelig økning av fellingskvoten for neste år?»

  Jeg takker statsråden for svaret.

Selbestanden i Oslofjordområdet er
mangedoblet på få år. Gjennom observasjoner
og registreringer kan dette ikke trekkes i tvil, selv om det selvfølgelig
er vanskelig å kunne beregne økningen med et helt
nøyaktig tall. Jeg er derfor meget glad for at statsråden
vil vurdere bestandsanslagene nærmere med bakgrunn
i de tellinger som er foretatt av Indre Oslofjord Fiskerlag, før
de nye fellingskvotene fastsettes. Så det er et positivt
svar. 

Bare rundt Heia i Ytre Oslofjord har en oppsynsmann registrert
270 sel, mens antallet i hele området – Koster-skjærgården
inkludert – anslås til det tidobbelte. Det er
i tråd med de anslag Indre Oslofjord Fiskerlag har gjort tidligere.
Så dette dreier seg om en fellingstillatelse, slik som
den er blitt gitt for inneværende år, på noen
tiendedels prosent eller promille – hvis disse tallene
viser seg å være riktige. Mener ikke statsråden
det må legges realistiske vurderinger til grunn gjennom å gi
fellingstillatelse på et høyere nivå hvis
bestandsregistreringen tilsier det?

 Jeg takker statsråden for tilleggssvaret.

Inneværende år er det foretatt
en avskytning av kun sju sel av en totalkvote på 15 dyr.
Årsaken er ifølge jegerne at hver enkelt bare får én
sel å felle. Skal det bli effektivitet i fellingen, må enkeltpersoner
få et større antall dyr å felle. Vil
det kunne åpnes for å gi større kvoter
pr. jeger, slik at jakten kan ta seg opp?

  Jeg har et spørsmål til samferdselsministeren:

«Gjennom enstemmig vedtak 28. april
1997 bad Stortinget Regjeringen sørge for etablering av
tverrfaglige ulykkesanalysegrupper til å granske trafikkulykker
i ulike deler av landet. Til tross for en beklagelig økning
i ulykkestallene er vedtaket ikke fulgt opp med systematisk opprettelse
av slike grupper. 

Hvor står denne saken, og hvilken
fremdriftsplan har departementet for det videre arbeid?»

  Jeg takker statsråden for svaret,
som jeg er meget fornøyd med. Dette med etablering av ulykkesanalysegrupper
er nå nært forestående, og da er det
greit sett på bakgrunn av den tiden som er gått siden
Stortingets vedtak. 

Antallet ulykker der vogntog er involvert,
er økende. 365 personer omkom eller ble skadet i slike
ulykker i fjor. Lastebileierne ønsker en gransking av ulykkene
for å finne årsakene, og slik mener de også at
ulykkestallene kan reduseres. Jeg har merket meg at Transportøkonomisk
institutt i en utredning i 1996 pekte på at det å kjøre et
tungt kjøretøy er så forskjellig fra å kjøre
andre kjøretøyer at eventuelle utredningsgrupper
også bør ha med en representant for førere
av slike kjøretøyer, altså en yrkesspesialist.
Det var også et viktig punkt i debatten i Stortinget i
forkant av vedtaket om å etablere tverrfaglige ulykkesanalysegrupper.
Er dette tatt hensyn til i de retningslinjene som er under utarbeidelse?

  Jeg takker statsråden for tilleggssvaret,
som jeg også er fornøyd med. Han svarte helt konkret
at det også kan være aktuelt å trekke
inn representanter for lastebilnæringen, spesialister på dette området,
men at man skal vise fleksibilitet i dette systemet og vurdere dette
ut fra behovet – så svaret er fullt ut tilfredsstillende.





                

