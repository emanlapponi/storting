   Jeg har følgende spørsmål til
kirke-, utdannings- og forskningsministeren på vegne av
justisministeren:

«Halden politikammers utlendingsseksjon,
som utfører stikkprøver langs riksgrensen, herunder
jernbanen, har avdekket mange forsøk på illegale
innreiser, menneskesmugling og import av narkotiske stoffer.
Grensekrimsakene er ressurskrevende med sine forgreninger til organiserte
kriminelle miljøer i inn- og utland.

Hva vil departementet bidra med for å bedre
utlendingsseksjonens arbeidsbetingelser i kampen mot grenseoverskridende
kriminalitet?»

  Jeg takker statsråden for svaret,
men svaret var lite tilfredsstillende når det gjelder hensynet
til grensekontrollen.

De tallene som statsråden nevnte tidligere,
hvor han trakk en sammenlikning mellom Kongsvinger og Halden, er
lite relevante.  Som representanten Tømmerås sa,
er dette hovedinnfallsporten – med E6. Vi har også E18,
vi har jernbanen over Kornsjø, vi har 12 forskjellige passeringssteder
mot Sverige. Dette bør ha høyeste prioritet. Vi
vet at under Golf-krisen i 1991, da det ble etablert ekstrakontroller,
beslagla man alt fra avsagde hagler, finlandshetter, komplette falskneriutstyr
for falske pass osv. Politidistriktet har  tidligere  avgitt  to
 stillinger.  Nå  blir det to til, og da er det én
igjen av de fem som ble tilgodesett utlendingsseksjonen i Halden.
 Mener statsråden dette vil være tilstrekkelig
til å ha en god avskrekkingseffekt og virke mot grenseoverskridende
kriminalitet og illegal innvandring til Norge i dette distriktet?

   Jeg takker statsråden for tilleggssvaret.
 

Når det gjelder de forhold statsråden
her trekker opp, er det ganske riktig at det er nye ressurser, men
det er for å møte nye utfordringer i Europa og
det samarbeid Norge skal ha med andre europeiske land innen justissektoren.

Jeg vil komme litt inn på budsjettforliket.
 Nå sier politiets organisasjoner at man må redusere
driftsbudsjettene rundt omkring.  Jeg vil i den forbindelse spørre
statsråden – og da kommer jeg inn på disse
100 mill. kr i budsjettforliket – om
han mener at denne reduksjonen i driftsmidlene som vi nå opplever,
er i tråd med budsjettforliket.

