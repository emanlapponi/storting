 Jeg har følgende spørsmål til
samferdselsministeren:

«Bompengebruken i Østfold er i ferd
med å komme ut av kontroll. I tillegg til at finansieringen
av Norges mest trafikkerte samferdselsårer, E6 og E18 gjennom
fylket, skjer ved hjelp av 50 pst. bompengemidler, skal ny Svinesundsforbindelse
fullfinansieres med bompenger. Selv om bompenger var ment som et
tillegg til ordinære veibevilgninger, finansieres nå 1/3
av all veibygging gjennom ordningen.

Hvor går grensen for Regjeringen når
der gjelder bompengefinansiering?»

 De faktiske forhold er at bomstasjonene vokser
opp som paddehatter. Da vi behandlet den forrige vegplanen,
ble det ganske klart at i tilknytning til den ville vi
få en dobling av antallet bomstasjoner i landet
vårt.

Når det gjelder E6 og E18, som er
de mest trafikkerte samferdselsårer til landet, er det
lokale politikere i Østfold som har bidratt til disse, men den nye
Svinesundsforbindelsen skal altså fullfinansieres. Det
er et anslag på at Østfolds befolkning kommer til å betale
40 pst. av disse bompengene, fordi de reiser en del i Sverige,
handler en del i Sverige, osv. En nasjonal gjennomfartsåre
skal i stor utstrekning altså finansieres av innbyggere
i ett fylke. Men nå vokser det frem protestaksjoner
over hele landet. Man registrerer at staten og Regjeringen
har budsjettert med 33 milliarder kr i inntekter
fra bil i inneværende år, men bruker
en svært liten del av det. (Presidenten klubber.) Samtidig
er kvaliteten på våre veier for dårlig.
Vi vet at bare 4 pst. (presidenten klubber) av
hovedveinettet tilfredsstiller europeiske krav.

