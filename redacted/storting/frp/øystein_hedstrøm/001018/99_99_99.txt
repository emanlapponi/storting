  Jeg har et spørsmål til
vår ærede helseminister:

«En 81-årig Fredrikstad-dame
sitter igjen med en tannlegeregning på 26 000 kroner etter
at hun falt, slo ut tenner og brokonstruksjon. Ektemannen rammes økonomisk
fordi han har påtatt seg omsorgen, selv om kona er døgnkontinuerlig
institusjonstrengende. Hadde hun fått behandling av offentlig
tannlege, vært under omsorg av kommunal hjemmesykepleie
eller plassert i institusjon, ville utgifter blitt dekket.

Hva vil statsråden foreta seg som
kan muliggjøre refusjon av utgifter?»

  Jeg takker statsråden for svaret.
Det var for så vidt et godt svar ved at han viste at denne
saken ikke står helt stille, men at man jobber med det
i departementet. For det er jo litt spesielt at en mann over 80 år
som sparer samfunnet for betydelige beløp og som en dag
må søke akutt hjelp, ikke får noen informasjon
av sin private tannlege om mulighetene for refusjon fra det offentlige.
Han har gjort en enorm innsats denne gamle mannen, og så stilles
han overfor denne regningen. Mener ikke statsråden at trygdekontor,
sosialkontor, tannleger og annet helsepersonell må informere
bredt om dette, slik at de eldre får kjennskap til sine
rettigheter?

Og et spørsmål til: Vi vet
jo at andre vesteuropeiske land i stor utstrekning har refusjonsordninger
når det gjelder tannkjøttsykdommer og tannbehandling
ellers. En tidligere statsminister i Sverige, Olof Palme, sosialdemokrat,
vant et valg ved å innføre en «tandvårdsreform». Vurderer
man å gjøre tilsvarende ting også her
i Norge?

  Jeg stiller følgende spørsmål
til helseministeren:

«Østfold og noen andre fylker mangler
tannlegevakt eller har etablert lite tilfredsstillende ordninger.
Personer i befolkningen med behov for øyeblikkelig hjelp
ved tannskader/smerter har ingen organisert tannlegevakt å henvende
seg til.

Vil statsråden ta et initiativ slik
at en likeverdig og tilfredsstillende vaktordning kan etableres
i samtlige fylker?»

