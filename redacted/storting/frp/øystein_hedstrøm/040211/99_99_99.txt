 Jeg har et spørsmål til miljøvernministeren:

«I Budsjett-innst. S. nr. 8 for 2003-2004
viste næringskomiteen spesielt til at Østfolds
avrenningssituasjon har skapt store problemer
for vassdragene, og at fylket bør gis prioritet i arbeidet
med å forhindre og redusere avrenning. Morsa-prosjektet
trenger ressurser for å nå de myndighetsbestemte
mål om vannkvalitet.

Hvilke statlige virkemidler planlegges fra
statsrådens side?»

 Jeg takker statsråden for svaret.

Det er helt riktig, og det er også gledelig,
at statsråden ønsker å følge
opp Morsa-prosjektet. Man har kommet et godt stykke på vei,
men man må komme langt lenger i etterkant av dette prosjektet
for å komme ned på selvrensing når det
gjelder utslipp, f.eks. av fosfor.

Alle politiske partier bekjenner
seg til prinsippet om at forurenser skal betale. Men det er vitterlig
slik at den landbrukspolitikken som føres etter
kanaliseringsvedtaket på 1970-tallet, gjør at
det på det sentrale Østlandet blir stimulert via tilskudds-
og støtteordninger til ensartet korndyrking.
Det gjør at vi får enorme utslipp av nitrogen
og fosfor. En kan jo dermed si at staten har et indirekte ansvar.
Vi vet at det fortsatt er enorme utslipp, og at det f.eks. i Vansjø er
algevekst, giftige blågrønnalger. Den utviklingen
vil være irreversibel i tiår før
vi ser bedringer, hvis man ikke går
litt mer aktivt til verks.

Mener ikke statsråden
at man må ta et større ansvar for å redde
Østfolds ødelagte vassdrag, inkludert Hobøl-Vansjøvassdraget?

 Jeg takker statsråden for tilleggssvaret.

Jeg har fått en oversikt over utviklingen
i fylkeskvoter når det gjelder midler til spesielle miljøtiltak
og områdetiltak, og de har altså ikke økt
i den siste fireårsperioden, for å ha sagt det.

Selv om det nå gjøres noe
fra landbrukets side, slik statsråden var inne
på, må det ikke mer drastiske tiltak
og sterkere virkemidler til? Hadde det vært en bedrift
som hadde forurenset slik som landbruket gjør, ville det
vært snakk om miljøkriminalitet. Er det ikke
snart et klima fra departementets side for å ta
i bruk sterkere virkemidler, slik at dette kan få en lykkelig
slutt?

