 Jeg har følgende spørsmål til
helseministeren:

«Tannhelsen er i ferd med å forverres
hos førskolebarn. Likevel stiller flere fylkeskommuner
krav til den offentlige tannhelsetjenesten om å prioritere
voksne betalende pasienter som kan betale for seg, fremfor barn, pga. økonomien.
Når barn nå nedprioriteres til fordel for voksne
som kan betale for seg, vil dette føre til dårligere tannhelse
for neste voksengenerasjon.

Hva vil statsråden foreta seg for å rette
på forholdene?»

 Jeg takker statsråden for svaret.

Som han informerer om, kan det selvfølgelig være
flere årsaker til at tannhelsen forverres, spesielt
hos førskolebarn. Men jeg har fått inntrykk av,
ved kontakt med tannleger og Tannlegeforeningen, at det er riktig
at man nå opprioriterer voksenbehandling, og at det da
gir reduserte ressurser til det frie klientellet. Dette er meget
bekymringsfullt, fordi det er en gammeldags måte å drive tannbehandling
på. Det er forebyggende arbeid som er viktig på dette
området, som når det gjelder helsen ellers.

I kommentarene til statsbudsjettet for 2003
blir det slått fast at 5-åringenes tannpleie har
hatt en negativ utvikling. Og ikke nok med det: Helsemyndighetene
er bekymret og vil gjøre noe med det, og de viser til Statens helsetilsyns
veileder for 1999 i sine kommentarer. Det gjelder den
veilederen som heter «Tenner for livet». Vi har også fått
en ny stortingsmelding, nr. 16, Resept for et sunnere Norge. Det
er Sosial- og helsedirektoratet som skal følge opp dette.
I lys av den situasjonen vi nå opplever, og at barna får
dårligere tannhelse, er det viktig at man fra Helsedepartementets side
nå konsentrerer seg om å få gjort noe
med dette og følger opp dette.

 Jeg takker statsråden for tilleggssvaret.

I det arbeidet han nå skal følge
opp, er det viktig å se på de fylker og kommuner
hvor man virkelig lykkes. Jeg viser til Øksnes kommune i Nordland,
der man hadde et akkumulert behandlingsbehov, men der man prioriterte dette
området, involverte helsestasjoner og satte tannhelsen
på dagsordenen. Der har man nå kommet à jour.
Man har fått frigjort tannhelseressurser til det frie klientell. Man
begynner altså på rett side med forebyggende
arbeid og kommer à jour, så kan man siden
gjøre noe med det voksne klientellet. Dette blir riktig
profylaktisk og økonomisk for den enkelte fylkeskommune.
Så dette er vel noe som jeg regner med statsråden
mener er en farbar vei å se videre på i
det arbeidet som skal gjøres.

