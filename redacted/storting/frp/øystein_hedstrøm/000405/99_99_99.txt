  Jeg har følgende spørsmål til
vår ærede landbruksminister:

«Gilde er avslørt i å ha
dypfryst opptil 2,5 tonn ferskt bankekjøtt tre dager før
holdbarhetsdatoen gikk ut. Kjøttet er deretter solgt som
frysevare til Spar-kjeden. I fjor solgte Gilde 34 tonn «gammelt» dypfryst
svinekjøtt som nye ferske grillskiver. I begge tilfellene
havner Gilde Agro Fellesslakteri i Lillesand i klemme.

Vil statsråden vurdere nye kontrollrutiner
som kan gi forbrukerne større sikkerhet?»

  Jeg takker statsråden for svaret,
som jeg er ganske godt fornøyd med.

Gilde er jo en sentral aktør og skal
kjenne regelverket, i og med at de er profesjonelle. Likevel har
de vært involvert negativt i disse historiene flere ganger.
Derfor er det grunn til å reagere når de ikke
har tatt lærdom av hva som har skjedd tidligere.

Det har kommet mange henvendelser i denne saken, særlig
fra Sørlandet. Forbrukerne reagerer kraftig fordi de får
en vare som er en annen enn den regelverket tilsier, og fordi de
kanskje tar en helsemessig risiko som det ikke er nødvendig å ta.
Ifølge markedssjefen i Gilde Norge er dette en
vanlig måte å kvitte seg med eldre kjøttpartier
på, og da er det jo grunn til å reagere.

Slakteriforskriften er klinkende klar: Kjøtt
som er bestemt for innfrysing, skal innfryses med en gang det er ferdig
skåret og modnet. Bankekjøttet fra Gilde Agro
ble først produsert, pakket og merket som vanlig kjølevare. Mener
ikke statsråden at det da er en uforsvarlig praksis som
er blitt fulgt her, særlig når man også sier
at dette er en vanlig måte å gjøre det
på?

  Jeg takker statsråden for tilleggssvaret.

I debatten om næringsmiddelkontroll
er det nevnt at SNT og andre kontrollinstanser som i dag er underlagt Landbruksdepartementet,
burde vært underlagt f.eks. Helsedepartementet, fordi det
er helsemessige aspekter som det er viktig å fokusere på i
denne sammenheng.

Hva mener statsråden om å plassere
SNT og andre kontrollinstitusjoner under et annet departements ansvarsområde?

