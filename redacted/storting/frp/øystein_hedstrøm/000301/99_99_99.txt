 Jeg har følgende spørsmål til
miljøvernministeren:

«En hydrogeolog mener at miljøkonsekvensene
kan bli store dersom det anlegges en sivil flyplass i Rygge. Vansjø,
som er drikkevannskilden til tusenvis av mennesker i Mosseregionen,
kan bli forurenset av avisningsvæsker fordi de trenger
ned i grunnen og forringer vannkvaliteten.

Mener statsråden sivil luftfart på Rygge
er forenlig med en akseptabel vannkvalitet på drikkevannskilden?»

  Jeg takker statsråden for svaret,
og jeg forstår at det er vanskelig for henne å gi noen
mer konkret og presis vurdering før de reelle undersøkelsene
er foretatt. Allikevel er dette et veldig viktig spørsmål.
Det er en enorm oppmerksomhet rundt en eventuell sivil etablering
på Rygge, men det er spesielle geologiske problemer her.
Det er myr, og den samme hydrogeologen som har vært inne
i bildet her og gjort sine vurderinger, foretok sin doktoravhandling
på bakgrunn av hva som skjedde på Gardermoen.
Der ble det også stilt visse betingelser angående
avisingsvæsker osv., men vi vet alle hvordan det er gått
med det. Derfor er det også en viss bekymring om man klarer å balansere
de trafikale hensyn med de miljømessige. Jeg vet ikke om
statsråden kan si noe mer, eller om hun vil gi noen utfyllende
informasjon på et bredt grunnlag ut fra hennes kunnskaper
om dette.

  Jeg har følgende spørsmål til
arbeids- og administrasjonsministeren:

«Fra nyttår er det gitt en
forskrift som pålegger virksomheter å oppgi pris
pr. måleenhet på salgsvarene. Butikker i Mosseregionen
har ikke fulgt opp regelverket med enhetsprising, som skal gjøre
det lettere for forbrukerne å sammenligne varepriser. Dette
hemmer konkurransen butikker imellom.

Hva vil statsråden foreta seg slik
at regelverket etterleves?»

  Jeg takker statsråden for svaret,
og har i grunnen ikke noe oppfølgingsspørsmål, men
vil komme med en kort kommentar.

Det er helt klart at alle forretninger, også en
god del større forretninger med betydelige ressurser, ikke
vil klare å nå intensjonen i forskriften til 18.
mars. Men jeg fikk klart for meg at myndighetene er opptatt av dette.
Og hvorfor jeg kanskje er spesielt opptatt av dette som Østfold-representant,
er den enorme handelslekkasjen til Sverige. Vi er nødt
til å få et konkurransetrykk i alle ledd i verdikjeden,
også i butikkene, slik at kundene kan sammenligne priser.
De som er prisbevisste, ønsker å handle der det
er billigst. Dette vil være ett ledd i det.





                

