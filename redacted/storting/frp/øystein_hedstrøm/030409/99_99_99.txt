 Jeg har et spørsmål til vår ærede
finansminister:

«Påskehandelslekkasjen til Sverige
blir norgeshistoriens største, viser omsetningsøkningen
med 20-30 pst. på svensk side d.å. Det
handles mer kjøtt, tobakk, alkohol, søtsaker,
brune- og hvitevarer, innredninger, medisiner og foretas bilreperasjoner
og serviceoppgaver mv. Tapet blir 10 000 jobber på norsk side
i forhold til en grensehandel i balanse. På konferansen «Handel
03» lovte næringsministeren reduserte særavgifter
på grensehandelsutsatte varer.

Hva vil Regjeringen foreta seg for å redusere
grensehandelslekkasjen?»

 Jeg takker statsråden for svaret.

Det at det norske vinmonopolet har økt
omsetningen, kan ha sin naturlige forklaring i disse metanolsakene
vi har hatt, for det som er det faktiske forhold, er at grensehandelen
når det gjelder alkoholholdige varer, også sprit, har økt
i det svenske Systembolaget.

Men jeg vil komme inn på en del andre
faktorer. Vi har jo nå en grensehandel på stadig
flere områder, og det vi ser, er at valutaflommen ut av
landet når betydelige dimensjoner. Vi har dette nye området
med f.eks. medisiner. I Sverige har man ikke
moms på medisiner på blå resept, og også ikke-reseptbelagte
medisiner er betydelig billigere. Det andre er turisttrafikken.
Vi taper i Norge hele tiden markedsandeler til Sverige
og andre naboland, og man har ved utredninger i Sverige
konkludert med at det faktisk er grensehandelen og nordmenn som
handler i Sverige, som bidrar til økt turisttrafikk. Og
så har vi de tradisjonelle områdene.

Så jeg vil spørre statsråden:
Når og på hvilket nivå mener
han at vi skal få avgiftsreduksjoner og andre
tiltak som kan redusere grensehandelslekkasjen?

 Jeg minner finansministeren om at merverdiavgiften
er en avgift. Den ligger på null i Sverige når
det gjelder reseptbelagte legemidler, mens vi har 24 pst.
i Norge – 7,2 pst. er gjennomsnittet
i Europa.

Jeg vil også komme tilbake
til dette utvalget – det var en del av budsjettavtalen mellom
Fremskrittspartiet og Regjeringen.
Jeg regner med at resultatene blir lagt frem i revidert nasjonalbudsjett,
slik at Regjeringen og Stortinget kan forholde seg til det. Utvalget
skulle vurdere de økonomiske konsekvensene ved grensehandelen.
Vi hadde et tilsvarende departementalt utvalg på 1990-tallet,
og konklusjonen da var at det var avgiftsforskjellene på alkohol
og tobakk og prisforskjellene på kjøttvarer
som var hovedårsaken. Hvis man nå kommer til de
samme konklusjonene, vil man da gjøre noe med det og redusere
avgiftene på grensehandelsfølsomme varer?

