 Jeg har følgende spørsmål til
vår ærede landbruksminister: 

«I 2000 vil det være umulig
for norske kjøttprodusenter å eksportere seg bort
fra overskuddsproblemene, fordi WTO begrenser mulighetene til å bruke
eksportsubsidier. 2 000 tonn av kjøttberget ble nedgradert
til dyrefôr for å holde prisen til forbrukerne
oppe, men dette ble omgjort på grunn av kraftige reaksjoner. 

Vil statsråden bidra til at overskuddskjøtt
legges ut på billigsalg som et ledd i å redusere
kjøttoverskuddet og grensehandelslekkasjen, og gi forbrukerne
rimeligere matvarer?»

  Jeg takker statsråden for svaret,
men jeg har store problemer med å følge hans tankegang.
Han kommer stadig tilbake til at det er jordbrukets eget ansvar,
og det burde det jo være. Til tross for det har man jo
norgesrekord i produksjon av svinekjøtt, 110 000 tonn.
Man har altså denne gass-brems-problematikken. Først
sprøytes det milliarder av kroner inn i denne næringen,
og da får man en overproduksjon, alle økonomiske
teorier tilsier det. Men så skal man komme med nye stimuleringstiltak – tidligslaktingstilskudd
ble nevnt – for å bremse dette ned, altså en
totalt gjennomregulert politikk som etter mitt skjønn
er helt uansvarlig overfor dem som må betale regningen,
først for det som pumpes inn, og så for dette
med reduksjon av produksjonen. Det blir et astronomisk subsidiesluk. 

Vil ikke statsråden nå i
forbindelse med jordbruksforhandlingene osv. forsøke å få til
helhetlige virkemidler som motvirker denne gass-brems-problematikken,
som motvirker at de som går ut av enkelte næringer
innenfor landbruksbransjen og starter på andre områder
der det også er overproduksjon, får tilskudd til
det?

Per Ove Width hadde
her overtatt presidentplassen. 

