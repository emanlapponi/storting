 Jeg har et spørsmål til vår ærede
landbruksminister:

«Grensehandelslekkasjen for økologiske
varer øker. Mens man må lete med lys og lykte etter
miljøvarer i norske butikker, tilbyr svenskene
et stort utvalg innen kjøtt-, meieri- og bakervarer
i tillegg til et antall pleieprodukter. Til tross for betydelig
støtte til økologisk produksjon
selges mellom 60 og 80 pst. av kjøttet og melka
i Norge som ordinære butikkvarer.

Hva vil statsråden foreta seg i saken?»

 Jeg takker statsråden for svaret.

Det er ingen tvil om at svenske butikker
har et langt bedre utvalg av miljømerkede økologiske
produkter. Man kan få kjøpt økologisk
frossen pizza, økologisk øl, økologisk
melkesjokolade og lakris, og man kan vaske håret med svanemerket
sjampo og balsam. I Strømstad har man en konsumforretning
som er én av flere hundre miljømerkede
butikker i Sverige som har et vell av utvalg, der også nordmenn
i større grad strømmer til på grunn av
at de ikke får tilfredsstilt sitt behov i norske
butikker i nærområdet. Det man legger merke til – jeg
har selv vært der – er at produktene ikke bare
er lett tilgjengelige, men de har et fristende utseende og en god
smak. I Sverige, for å ta et eksempel, er 20 pst.
av det totale antall liter melk som selges, økologisk melk.
I Norge tror jeg det ligger mellom 1 pst.
og 2 pst. Det er jo et bevis på at svenskene har
hatt suksess. Er det ikke nå på tide
at vi i Norge, hvis disse informasjonsprogrammene og premieringstiltakene
som statsråden nevnte, ikke har det tilsiktede
resultat – dette er jo ikke et nytt problem, da
vi behandlet landbruksmeldingen i 2000, var jo dette et kjent problem – nå forsøker å gå nye
veier for å få resultater?

 Jeg takker statsråden for tilleggssvaret
og har bare en kort kommentar til dette.

Vi får da se frem mot hva som kommer
av forslag på dette området i samband med jordbruksoppgjøret
og avtalen til våren. Det er betydelige tilskudd og støtteordninger
knyttet til økologisk produksjon i
Norge, og man kan jo da sette spørsmålstegn ved
hvor riktig det er å avsette de store beløpene
til dette, når over halvparten av produksjonen selges som
ordinær vare. Jeg håper jo at man – ikke
minst av hensyn til dem som driver med det, og motivasjonen til
dem som driver med det – finner frem til mer praktikable
løsninger også i Norge, i likhet med
hva man har klart å komme frem til i Sverige.

