  Jeg takker statsråden for svaret.
Jeg regner med at han tenker på dette med finansielle tjenester
og tolkningen av det, men jeg skal la det ligge. Her registrerer
jeg at det er professorer og ESA som har andre tolkninger
og legger det til grunn.

Vi har altså tre offentlige forvaltningsnivåer
i Norge. Man kjøper varer og tjenester for anslagsvis 220 milliarder kr,
og det er et betydelig innsparingspotensial. Hvis man har en uprofesjonell eller
ulovlig håndtering, kan det få store økonomiske
konsekvenser.

Klagenemnda for offentlige anskaffelser har
avdekket at en rekke statlige etater bryter regelverket. Jeg skal nevne noen
eksempler: Avinor, Statens forvaltningstjeneste, Universitetet i
Tromsø og UDI. I det siste tilfellet dreier det
seg om 160 mill. kr som ikke var lagt
ut på anbud.

Siden statsrådens departement forvalter
loven om offentlige anskaffelser og også forskriften,
hva mener statsråden man bør gjøre
for at statlige etater i større grad etterlever regelverket?
Det må jo være veldig viktig at de går
foran med et godt eksempel, når det er så store
milliardbeløp totalt sett man kan hente inn i besparelser
på dette området.

