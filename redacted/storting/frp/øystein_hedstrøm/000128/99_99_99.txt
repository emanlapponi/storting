 Som Østfold-representant vil jeg gi uttrykk for at de erfaringer vi høster i eget fylke, viser at den rovdyrpolitikk som føres i dag, ikke er egnet i den rådende situasjon. 




De forutsetninger som ble lagt til grunn for behandlingen av St.meld. nr. 35 for 1996-97, er nå totalt forandret. Ulv har etablert seg innenfor hele Østfold fylke, også inntil byer og tettsteder, med de økonomiske, dyreetiske og følelsesmessige konsekvenser dette innebærer. Derfor er det viktig at de nye og negative erfaringer bakes inn i en troverdig forvaltningsstrategi. I påvente av en nasjonal forvaltningsplan for ulv må det ikke snikinnføres en kjerneområdeforvaltning, som betyr en urimelig og skjev belastning for enkelte distrikter. 




Dagens situasjon bekrefter at kjerneområdeetablering er uegnet som virkemiddel. Politikere kan nemlig ikke vedta hvor rovdyr skal bevege seg. Dyrene bestemmer selv, og beveger seg naturlig nok i de områder hvor det er enklest å finne mat. 




Situasjonen er totalt forandret og gir grunnlag for bekymring. Det er derfor sterke indikasjoner på at man må ta rovviltmeldingen opp til ny behandling.




Bern-konvensjonen er fra flere hold tolket slik at det skal legges opp til etablering av faste stammer av rovdyrarter, f.eks. ulv, som gjennom lang tid ikke har vært en del av norsk fauna. Konvensjonen er ment å være et redskap som skal bidra til å sikre truede dyrearter. Ulvestammen, med sin svenske base, som genetisk er den samme ulv som finnes i store deler av finsk og russisk territorium, er derimot ikke truet.




Det har trukket ut i tid å få avklart status for den mulige hybridflokken i Østfold. Sommel i forvaltningen og ikke kompleksiteten i arbeidet med en genetisk avklaring har vært årsaken til at det har tatt så lang tid å få en endelig avgjørelse. I dag foreligger svarene på de genetiske prøvene som avgjør de fire ulvevalpenes skjebne. Prøvene fastslår at Gyro og hennes søsken er hybrider. Det er på tide, fordi det nå er like før valpene vandrer ut av flokken, noe som kan gjøre det problematisk å finne frem til dyrene. Nå forenkles situasjonen fordi det er total enighet om at ulvehybrider er uønsket. Det blir ikke akseptert å ha krysning mellom ulv og hund i norsk fauna. 




Jeg vil derfor benytte anledningen til å gi statsråden honnør for at hun nå vil følge opp sine tidligere løfter om å få dyrene fjernet snarest mulig nå når ulvehybridteorien er verifisert.




