  Jeg har et spørsmål til
miljøvernministeren: 

«Lokaliseringen av tre familiegrupper
av ulv i Østfold gir betydelige problemer. Selv om fylket var utpekt
som et område med lavt konfliktpotensial, har den økte
ulvetettheten gitt dyretragedier av store dimensjoner. Et forslag
til forvaltningsplan for ulv ligger til behandling i departementet.

Hvor lang tid vil det ta å behandle
forvaltningsplanen?»

  Jeg takker statsråden for svaret. 

Det er bekymringsfullt at det nå er
etablert ulv innenfor hele Østfold fylke – også inntil
byer og tettsteder. Med begrensning i beitemuligheter både
på innmark og utmark begrenses gårdenes verdi
og bøndenes inntektsmuligheter. Det registreres også at
viltbestanden reduseres i flere områder av fylket, og det
gir inntektstap. Fremskrittspartiet mener det er rimelig at de som
skal leve av husdyrhold, får anledning til å gjøre
det, slik at man kan utnytte de ressursene som er gitt fra naturens
side. 

Mange av dem som berøres av stadig
sterkere konflikter på grunn av et stigende antall ulver,
mener de mange nye og negative konsekvenser og virkninger som har kommet
til overflaten i sommer, må bakes inn i en troverdig forvaltningsstrategi.
Mener ikke statsråden at det økende konfliktnivået
må få konsekvenser, slik at det gjøres
lettere å ta ut skadedyr og håndheve nødvergeparagrafen? 

  Jeg takker statsråden for svaret
på tilleggsspørsmålet. Vi får
nå se på utviklingen. Det kan bli aktuelt for
partier i Stortinget å reise spørsmålene
i rovviltmeldingen på nytt til realitetsbehandling. 

Men med bakgrunn i den spesielle situasjonen
vi har i Østfold, er det grunn til å understreke betydningen
av at fylkesmannen gis økonomiske midler til å drive
informasjonsarbeid og til å intensivere arbeidet med registreringen
av ulv i fylket. Videre må fylkesmannen gis nødvendige
fullmakter til å gi fellingstillatelse for ulv – ikke bare
betinget, slik som statsråden nevnte, men også for ulv
med uønsket atferd – i påvente av forvaltningsplanen. Vil
statsråden medvirke til dette?

