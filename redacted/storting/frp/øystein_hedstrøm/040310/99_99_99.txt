 Jeg har følgende spørsmål til
justisministeren:

«Ordføreren i Halden
har registrert signaler som tyder på at
byggingen av det nye storfengselet i kommunen blir skjøvet
ut i tid. Planlegging og prosjektering blir utsatt fordi det mangler
bevilgninger fra sentrale myndigheter.

Vil statsråden gi informasjon om hvilke
bevilgninger som kan forventes i statsbudsjettet for 2005, slik
at planleggingsarbeidet kan komme i gang?»

 Jeg takker statsråden for svaret.

Jeg forstår selvfølgelig
at han ikke kan komme med noe konkret beløp
før statsbudsjettet legges frem i begynnelsen av oktober.

Jeg kjenner også prosedyrene
for statlige byggeprosjekter, men det er nå engang slik
at Halden kommune og de som bestemmer der, tar denne oppgaven
som skal løses også av kommunen, meget
seriøst. De ønsker og ivrer for å komme
i gang når det gjelder infrastruktur og andre ting,
slik at man kan starte i 2005 med å bygge dette fengselet.
Det gjelder planlegging, tilrettelegging og andre oppgaver
som de er opptatt av.

Jeg vil minne statsråden om at i spørretimen
30. april i fjor sa han at prosjektet vil «kunne
holde den tidsplan som det ... er lagt opp til», altså at
fengselet kan ferdigstilles i 2006. Vil statsråden fastholde
den tidsplanen som det er lagt opp til for bygging av storfengselet
på Torpum i Halden?

 Jeg takker statsråden for tilleggssvaret.

Det var et signal om at det vil bli forsinkelser.
Kommunen får det signalet gjennom to Østfold-representanter,
kanskje med litt forskjellig ordlyd. Jeg vet ikke hva som
står i det skriftlige svaret. Allikevel er vi veldig opptatt
av å få dette storfengselet. Det har vært
planlagt og forberedt i mange år og vil få stor
betydning både for Østfold og for landet for å løse
de oppgavene innenfor justissektoren som det
er tiltenkt.

