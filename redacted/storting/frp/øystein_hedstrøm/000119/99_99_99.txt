  Jeg har et spørsmål til
finansministeren:

«Kingsrød Transport A/S
i Sarpsborg, landets største private transportbedrift,
må kompensere for særnorske dieselavgifter ved å benytte
polske sjåfører med polske semitrailere med tanking
i land med lave drivstoffpriser. Kombinasjonen billig drivstoff
og arbeidskraft har blitt en trussel mot norsk tungtransport.

Hvordan vil statsråden bedre norske
transportørers konkurransevilkår?»

 Jeg takker statsråden for svaret.
Han har ved denne anledning og ved flere andre anledninger fra spørreren
vært inne på miljøbiten i dette.

Det som må være klinkende
klart, er at vi ikke er pålagt av EU å legge om
til den nye dieselkvaliteten før år 2005. Dette
har gitt Norge god tid til en tilpassing og til en reell differensiering
av kvaliteten, der den nye dieselen prises lavere og den gamle prises
opp, slik at summen av dette ikke blir høyere enn det nivået
på dieselavgiften har vært tidligere, før
den siste økningen. Dette kunne gitt en utfasing av den
gamle dieselkvaliteten uten at man hevet kostnadsnivået,
og det ville hatt en veldig viktig psykologisk effekt for transportørene
her i landet.

Mener ikke statsråden at det ville
vært en fordel å vente med å differensiere
dieselavgiften etter svovelinnholdet til den fristen EU har vedtatt,
slik at ikke avgiftsforskjellene mellom Norge og de fleste konkurrentland øker?

 Jeg takker statsråden for tilleggssvaret.
Jeg skjønner at han i denne sammenhengen, som i en del
andre sammenhenger, ønsker å være beste
gutten i klassen her i Norge, og i dette tilfellet på bekostning
av norske transportører.

I dag ble vi gjennom nyhetssendingene kjent
med at CreditInform har beregnet at 30 pst. flere norske
transportører gikk konkurs i fjor enn året før,
og hovedgrunnen er at utgiftene øker mer enn inntektene.
Men Regjeringen viser altså ingen vilje, slik jeg ser det,
til å forsøke å holde norsk transportnæring
oppegående ved å gi bedre og mer like rammevilkår.
Kan ikke Regjeringen da like godt fortelle norske transportører
at den ikke ønsker noen privat lastebilnæring
av noe omfang i Norge?

