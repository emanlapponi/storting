 Jeg har følgende spørsmål til
justisministeren:

«Tolldirektoratet vil opprette 6 nye
stillinger ved tollstasjonene i Østfold for å styrke grensekontrollen.
Politiet i Halden vil dessverre ikke ha ressurser til å etterforske flere
tollbeslag på grunn av reduserte bevilgninger til grensekontrollgruppen,
samt tap av 2 stillingshjemler i politidistriktet i 1999.

Hva kan statsråden bidra med slik
at et økt antall tollbeslag kan følges opp med
politietterforskning for å pågripe bakmennene?»

  Jeg takker statsråden for svaret. 

Det er veldig viktig å se toll- og
polititjenesten angående grensekontroll i sammenheng. Når
nå politidistrikter slås sammen og vi får
flere tollere som kan kontrollere de store grenseovergangene, har
ikke politiet tilstrekkelige ressurser til å etterforske
sakene. Avisene har i det siste vært fulle av skriverier
om at det flommer smuglervarer, sprit, narkotika osv. over grensene.
Statsråden var selv inne på denne grensekrimgruppen.
Det de gjør, er å etterforske disse sakene og
ta bakmennene. Det som er viktig, er jo å få tatt
dem, ellers vil jo denne flommen av smuglervarer fortsette å strømme
innover landet.

Mitt spørsmål er derfor:
Skal vi ikke satse ressurser på å ta bakmennene
for denne illegale virksomheten? Når kurerene blir tatt,
kan jo bakmennene bare finne fram til nye kurerer, og det hjelper
ikke. Mener ikke statsråden at vi her må få en
større kost-nytteeffekt og rimelig bruk av ressurser, at
man ser dette i sammenheng og tar hensyn til det ved budsjettbehandlingen?

