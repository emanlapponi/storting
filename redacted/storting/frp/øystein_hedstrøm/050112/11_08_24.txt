 Jeg takker statsråden for tilleggssvaret. For
meg virker det som om ledelsen ved Sykehuset Østfold er helt eller
delvis handlingslammet. Man drøfter en intermediærpost, og man har
åpnet en post for utskrivningsklare pasienter, men effektene uteblir.
Og der har man også denne debatten som statsråden nevner om nye
prosjekter. Vi skal få et nytt storsykehus på Kallnes, men det kan
ligge ti år frem i tid. Mener ikke statsråden man må gå litt mer
tøft og effektivt til verks her? Vi kan ikke ha disse problemene
i ti år fremover. Det er verken befolkningen eller korridorpasientene
tjent med, spesielt ikke korridorpasientene.

