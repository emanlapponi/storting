 Jeg takker statsråden for svaret. Jeg vil også
si noe positivt. Det skjer mye positivt i helseforetaket. Køene
blir redusert, og ventetiden blir redusert. Men som statsråden var
inne på, har vi altså omtrent like mange som ligger i korridorene,
som det er ledige sengeplasser. Dette har jeg tatt opp overfor ansvarlig
myndighet, men de sier at det er en lite fleksibel bygningsmasse,
og at det er en stor grad av spesialisering som gjør dette problematisk.
Statsråden beskrev situasjonen, men vi må jo være løsningsorienterte
her. Departementet har et overordnet ansvar for å forsøke å få presset
frem løsninger, slik at det ikke fortsetter i det evinnelige, og
i Østfold har vi en økende trend når det gjelder korridorpasienter.

Hva mener statsråden man kan gjøre konkret?
Hvordan skal man håndtere situasjonen for i hvert fall å komme inn
i en positiv trend her?

