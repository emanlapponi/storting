 Jeg har følgende spørsmål
til justisministeren:

«Pengemangelen i Østfold-politiet
har nådd et uakseptabelt nivå. Betydelige budsjettkutt
inneværende år reduserer etatens innsats i kampen
mot hverdagskriminalitet. Stadig flere østfoldinger gir
uttrykk for at nedskjæringene går på tryggheten
løs. Begrensede ressurser betyr at man eksempelvis i Halden
kun har én tjenestemann som sikrer byen om natten.

Vil Regjeringen legge inn midler i revidert
budsjett for å avhjelpe situasjonen?»

