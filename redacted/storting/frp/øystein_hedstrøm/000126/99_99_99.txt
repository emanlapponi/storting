 Jeg har et spørsmål til vår ærede
nærings- og handelsminister:

«Ifølge tall Norsk Bedriftsforbund
har fått fra Oppgaveregisteret i Brønnøysund,
har skjemabunken for de næringsdrivende vokst fra 628 ulike
skjemaer i 1998 til 649 i 1999. Til tross for statsministerens og
nærings- og handelsministerens høye profil og
satsing, blant annet på et program for «Et enklere
Norge», mener småbedriftene dette ikke monner.

Vil statsråden satse sterkere og bredere
i kampen mot skjemaveldet?»

  Jeg takker statsråden for svaret.

Det føles kanskje som masing når
opposisjonen går på denne talerstol gang etter
gang for å påpeke de store problemene som små og
mellomstore bedrifter har på dette området. 

At det var en statusgjennomgang i går,
er riktig. Jeg fikk også med meg en artikkel i Vårt
Land, der systemsjef Henning Ve i stiftelsen Lovdata sier at omfanget
av lovverket i alle fall ikke har blitt mindre, og påpeker
at vi i løpet av det halvåret «Et enklere
Norge» har vært i funksjon, har fått
66 lover og over 800 forskrifter.

Det er veldig bra – det er hele opposisjonen
enig i – at man går inn og forenkler og reduserer
på det ene området. Men hvis man får
nye lover og forskrifter, og summen blir tilnærmet pluss/minus
null, er vi jo like langt. Jeg tror derfor at det er en fordel å satse
bredere enn det Regjeringen har gjort, og vi kommer til å følge
utviklingen med argusøyne. 

Mitt tilleggsspørsmål til
statsråden blir: Kan statsråden gå god
for at små og mellomstore bedrifter ved utløpet
av denne stortingsperioden vil kjenne en betydelig lettelse i skjemaveldet
hvis Regjeringen blir sittende?

  Jeg takker statsråden for svaret
på mitt tilleggsspørsmål.

Jeg vil minne om statsrådens løfter
til små og mellomstore bedrifter, som han kom med i 1997.
Det var ikke på vegne av Regjeringen, men selvfølgelig
på vegne av Venstre. 

Når det gjelder skjemaveldet, pleier
jeg å karakterisere det som et tihodet troll. Kapper man
av ett hode, er det ni igjen, og det kan vokse nye ut.

Jeg vil komme inn på oppgaveregisterloven,
der Næringslivets Skjemaråd har avdekket at hele
12 av 17 statlige etater ikke overholder plikten til å undersøke
bedriftenes tidsbruk før de innfører nye skjemaplikter.
Vil statsråden gripe fatt i dette og høre på Næringslivets Skjemaråd,
som består av bedrifter i Norge og deres organisasjoner,
og som kan hjelpe Regjeringen i dette arbeidet innenfor offentlig
sektor?

