  Jeg har et spørsmål til
vår ærede justisminister:

«På grunn av president Bill
Clintons Oslo-besøk ble vaktholdet i Mossedistriktet styrket
med kontroll av alt personell med tog og båt. Økt kontrollinnsats
resulterte i omfattende avsløringer av menneskesmugling.
Dimensjonene på problemet er så stort at politiet
i Moss har fått assistanse av Kripos. 

Hva kan statsråden bidra med for å rette
på forholdene på permanent basis?»

  Jeg takker statsråden for svaret.
Han sier at man vil opprettholde kontrollinnsatsen på dagens
nivå. Vi kommer jo ikke bort fra at da William Clinton
var på besøk her i Norge, ble det selvfølgelig
satt inn betydelig mer ressurser en kort periode, og da tok man
altså veldig mange i Mossedistriktet som forsøkte å komme
illegalt inn til landet. Det betyr at det er betydelige mørketall
her, og at det foregår en del i kulissene som ikke er så bra.
Noen anslår at vi har ca. 10 000 personer som
har kommet illegalt til Norge, og som bidrar til kriminell virksomhet
og en svart økonomi – selvfølgelig ikke
alle, men en god del av dem – og det er et betydelig problem.
Vil statsråden på bakgrunn av det vurdere å ta opp
i Regjeringen om man kanskje kunne øke avskrekkingseffekten
noe ved å ha hyppigere kontroller? Det er i hvert fall
et ønske fra embetsmennene og dem som driver med dette,
og man tror at man kan gjøre en bedre jobb ved å få større
tilgjengelige ressurser.

  Jeg takker statsråden for svaret
og har mer en kommentar enn et spørsmål. Jeg er helt
enig i at for mange av dem som kommer, er det snakk om alvorlige
menneskeskjebner. Irakerne bl.a. betaler kanskje 50 000-60 000 kr
for å komme fra Istanbul til Moss, og når dette
blir oppdaget, står de ruinert tilbake. Det er dype tragedier,
og derfor bør man også forsøke å vurdere å gjøre
mest mulig, og også innen Schengen gjøres det
nå veldig mye for å forsøke å begrense
denne illegale trafikken.





                

  Jeg har et spørsmål til
justisministeren:

«Justisdepartementet har fastslått
at det ikke vil be politiet hente ut kirkeasylanter når
kirken mener det foreligger en kirkefred som skal respekteres. Politiet
brøt seg 15. november 1999 inn i Karmel Bedehus i Fredrikstad
i den hensikt å pågripe Ludvig Nessa uten menighetens samtykke.

Vil statsråden følge samme
praksis hvis en asylsøker tar Nessas seng i bedehuset fordi
han ikke vil respektere avslaget om oppholdstillatelse?»

  Jeg takker statsråden for svaret,
og jeg vil gripe fatt i den instruksen til politimestrene som han
nevnte. Departementet sier der at kirkeasylanter som oppholder
seg ulovlig i Norge, som hovedregel ikke skal hentes ut av politiet.
Det er hver enkelt menighets oppgave eventuelt å be politiet
hente ut kirkeokkupanter. Hver enkelt menighet har altså makt
og myndighet til å avgjøre om det foreligger et
brudd på kirkefreden, og dermed bestemme hvem som skal
få bli i landet, og ikke de rettsinstanser som har gitt
avslag på søknad om lovlig opphold.

Hvis det skal bli likhet for loven, mener ikke
statsråden at kirkeasylet da bør avskaffes som
institusjon, og at det bør overlates til det ordinære
rettsapparatet å fatte avgjørelsene?

