  Jeg takker statsråden for svaret.
Jeg er veldig glad for at han nå sier dette så klart,
så vi kan regne med at det blir gjort noe i praksis både
med sanksjonsmulighetene og med et mer effektivt regelverk.

Vi snakker om at det offentlige handler inn
varer og tjenester for 220 milliarder kr i året.
Med effektiv konkurranse burde da
en innsparing på 10 pst. være
innenfor rekkevidde, og det er jo et betydelig
beløp. Det tilsier at det har store økonomiske
konsekvenser at man i dag ikke følger regelverket.

Så tilbake til Østfold og favoriseringen
av Ringvoll Klinikken. Når offentlig myndighet på et
slikt nivå skylder på at de ikke
har kompetanse, bør de skaffe seg den kompetansen. Det
finnes ingen unnskyldninger, etter min oppfatning. Det
betyr at vi får langt færre helsetjenester for
budsjettene. Dette slår veldig negativt ut for de syke som
må stå lenger i kø av den grunn at man ikke
utnytter loven fornuftig.

Mener statsråden at Sykehuset
Østfold i denne saken har opptrådt sterkt klanderverdig?

