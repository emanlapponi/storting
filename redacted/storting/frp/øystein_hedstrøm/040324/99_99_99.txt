  Jeg har et spørsmål til
justisministeren:

«Østfold er spesielt utsatt
når det gjelder grenseoverskridende
kriminalitet. EU-utvidelsen 1. mai, med ti nye medlemsstater, vil
gi politiet og tollvesenet nye utfordringer
fordi den vil medføre friere flyt av kriminelle.

Hva planlegges fra departementets side
for å møte en situasjon med økt
kriminalitet?»

  Jeg takker statsråden for svaret.

Det er slik at mange mennesker i Østfold er
bekymret for utviklingen når det gjelder grenseoverskridende
kriminalitet. Særlig lokalmediene er opptatt av det, det
er nesten ikke en uke hvor det ikke er oppslag
om dette temaet. Man har avdekket mange enkelttilfeller der baltiske
ligaer har vært sterkt involvert, og mange har blitt pågrepet.
En stor andel av dem som pågripes, er fra tidligere østblokkland.
Ved samarbeid mellom politidistriktene om
større aksjoner har man avdekket det samme. Så man er
nå, selv om grensekontrollen oppheves senere, svært bekymret
for utviklingen.

Jeg vil spørre statsråden:
Hvis det skulle vise seg nødvendig, vil han foreta
omprioriteringer, slik at man kan sette inn ressurser for å få en
mer effektiv bekjempelse av grenseoverskridende
kriminalitet?

  Jeg takker statsråden for tilleggssvaret.

Jeg ser det som en viktig oppgave for meg som
Østfold-representant å fokusere på disse tingene,
slik at vi har en beredskap så det ikke kommer
som julekvelden på kjerringa hvis det eventuelt
blir en økende grenseoverskridende
kriminalitet. Det må også ses i lys
av at lederen av Politiets Fellesforbund i Østfold er ute og sier
at det er reduserte budsjetter. Ifølge hovedsvaret til
statsråden er det gitt et ansvar til de enkelte politidistriktene.
Vi må jo se det i lys også av de bevilgninger
som gis, og at man i den sammenheng kan foreta omprioriteringer
hvis det skulle bli nødvendig.

