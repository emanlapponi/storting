 Det er utenfor enhver diskusjon at Knut Hamsun er en av våre store forfattere. Og det er for så vidt heller ingen diskusjon om at det i 2009 er 150 år siden Knut Hamsun ble født. Det som kanskje er mer spesielt, er at det er et stortingsmedlem fra et av regjeringspartiene som stiller denne interpellasjonen om et tema som man uten videre kunne snakket direkte med sin statsråd om.




Det er viktig å ta vare på kulturarven, som Knut Hamsun definitivt er en del av. Men når vi i budsjettet for 2007 ser på kapittel 320 post 73, ser vi at staten altså har bevilget 32 mill. kr til et Hamsun-senter på Hamarøy under forutsetning av at fylke og kommune er inne med tilsvarende, og at hele Hamsun-senteret har et totalbudsjett på 80 mill. kr – bare på Hamarøy. Alt trenger ikke å være i offentlig regi. Visst skal vi markere Hamsuns fødsel, og om noen tiår skal vi også markere Hamsuns død.




Hamsun er en svært kjær forfatter for meg, helt fra jeg allerede sent på 1960-tallet leste Victoria, og Geisler i Markens grøde lærte meg å tenke litt gjennom hvilke forhold som er viktige i livet.




Vi er, som sagt, alle enige i at Hamsuns fødsel er verd en markering. Men hvorfor trenger nødvendigvis staten å gå inn med ytterligere midler? Da vedtaket om Hamsun-senteret ble gjort i sin tid, ble det argumentert med at det snart var et jubileum, og at man ønsket at senteret stod ferdig til det. Forhåpentligvis gjør det det hvis man greier å få på plass de siste 20 mill. kr som manglet da Stortinget behandlet budsjettet for 2007. For å feire Hamsun må man nok også tørre å se andre veier etter finansiering. Hva med forlagene? Hva med filmprodusentene? Hva med alle de andre som har tjent penger på Hamsuns fantastiske og utrolige liv? Disse burde jo gi litt tilbake til en forfatter som de har tjent store penger på. I tillegg finnes det uttallige offentlige prosjektmidler som sikkert kan brukes til et slikt jubileum, uten at Regjeringen bevilger ytterligere millioner.




Det er store ambisjoner for dette jubileet, ser jeg. Det ønskes markert både internasjonalt, nasjonalt, regionalt og lokalt. Da skjønner vi at man trenger mye ressurser. Men jeg tror kanskje at før noen som helst går inn og bevilger noen millioner til dette Hamsun-prosjektet og jubileet, før vi går inn på det ambisjonsnivået som det legges opp til her, at det ville være en fordel om vi først fikk prislappen – den endelige, altså – på Ibsen-året. Jeg tror nok at prislappen på Ibsen-året totalt sett blir langt større enn det som først var forutsatt.




Knut Hamsun skal feires i 2009 – akkurat som Grieg, Hauge og Tveit skal feires i 2008. Visst skal Hamsun feires. Ingen tvil om det. Jeg håper det blir feiring i Lom. Jeg håper det blir feiring på Hamarøy. Jeg håper det blir feiring i Grimstad. Og jeg håper det blir med hjelp fra gode finansieringskilder, utenfor staten.




