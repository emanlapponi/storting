 Jeg har følgende spørsmål
til barne- og familieministeren:

«Jeg vil på bakgrunn av en
rekke saker som jeg har blitt gjort kjent med, spørre om
rettssikkerheten og klageadgang i saker behandlet i fylkesnemndene
for sosiale saker. Når fylkesnemndene unngår å gjøre
realitetsvedtak om at man skal vurdere omsorgsevne, blir saken avvist
i rettsapparatet med begrunnelse i at saken er av skjønnsmessig
karakter.

Hvordan tenker statsråden seg at man
kan trygge rettssikkerheten slik at man ved anke av fylkesnemndenes vedtak
får reell klageadgang?»

 Jeg takker statsråden for svaret.
Jeg vet ikke om jeg ble veldig beroliget i forhold til
rettssikkerheten, som jeg gjerne skulle sett var noe sterkere.

Som statsråden sikkert er kjent med,
har jeg anmeldt Asker kommune for tjenesteforsømmelse og
uforstand i tjenesten på bakgrunn av at det i den konkrete
saken som statsråden henviste til, var et familiegodkjent
fosterhjem. Asker kommune valgte imidlertid å plassere
barna hos et homofilt par. I forskriftene som gjelder fosterhjemsplassering,
står det at homofile fosterhjem ikke skal brukes der
det er sannsynlig at det vil skje en adopsjon. Tidligere stod det
i den samme forskriften at barn ikke skulle plasseres
i homofile fosterhjem med mindre foreldrene samtykket.

Mitt spørsmål til statsråden
blir: Hvordan skal man unngå at barn blir plassert langsiktig
hos homofile fosterforeldre
som en omgåelse av adopsjonsparagrafen? Og: Kan statsråden
tenke seg å gjeninnføre forskriften om at foreldre
bør samtykke i at barn plasseres hos homofile par?

 Jeg takker statsråden for svaret.

Jeg vil nevne en annen sak som også har
versert i mediene nå i det siste, og
som sikkert statsråden er kjent med, Kvænangen-saken.
Der fikk barnevernet medhold i retten om omsorgsovertakelse.
Jeg skal ikke gå inn i den konkrete saken, men
uttalelsen fra barnevernet etter at saken var blitt avgjort
i domstolene, er ganske oppsiktsvekkende. Som statsråden
allerede har nevnt i flere sammenhenger her, vedtok Stortinget i
februar at biologisk familie skal vurderes som egnet fosterhjem.
Til tross for det sa kommunen i denne saken at de ikke
engang ville vurdere besteforeldrene som fosterforeldre
i denne konkrete saken. Argumentasjonen er at det er nærhet
til biologiske foreldre, eller at biologisk familie kan
være litt uenig med barnevernet, og at det derfor
vil bli samarbeidsproblemer. Er det da slik at man tenker seg at
det blir barnevernet som til syvende og sist bestemmer et barns
skjebne hele tiden? Og jeg vil spørre: Hva vil
statsråden gjøre for å forsikre seg om
at barnevernet følger de vedtak som Stortinget har gjort?

