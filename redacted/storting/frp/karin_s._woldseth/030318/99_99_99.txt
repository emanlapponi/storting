 Det er egentlig litt leit at flertallet i salen velger ikke å behandle saken nå, men venter til kulturmeldingen kommer. Grunnen til det er at kulturmeldingen vil være stor og omfatte alle aspekter av kulturlivet. Heldigvis er det et stort mangfold i kulturlivet vårt, og dette fortjener en skikkelig behandling. Men jeg tror at Stortinget egentlig ville vært tjent med å legge noen litteraturpolitiske føringer før vi får den store meldingen. Kulturmeldingen skal behandles til høsten, og alle vi som sitter i denne sal, vet at om høsten tar stort sett budsjettet tiden vår. Jeg er derfor bekymret for at noe så viktig som en stor kulturpolitisk debatt skal bli borte i budsjettbehandlingen.




Bokbransjeavtalen opphører 1. januar 2004, og før den tid bør en ny avtale være reforhandlet. Når nå flertallet ikke ønsker å ta denne debatten separat, er jeg redd for at dette kommer til å gå ut over realiteten i forslaget. Det er med bekymring vi ser at stadig færre mennesker skal bestemme hva det norske folk skal få lov til å lese. Det blir slik når noen få store forlag kjøper opp stadig flere bokhandlere. Det hjelper lite da at vi stadig får flere forfattere i Norge, når forlagene ikke ser seg tjent med engang å vurdere enkelte av disse, fordi de ikke selger nok. At vi i tillegg har forlag som prissetter sine egne bøker ut til forbruker, ser vi heller ikke på som noen god løsning. Vi kan til slutt ende opp med at det blir noen få titler som koster lite, slik at lesningen til det norske folk faktisk blir styrt i riktig retning.




Konkurransen mellom forlagene kan derfor ha vesentlig betydning, også kulturpolitisk. Det er ikke nødvendigvis en konflikt mellom god litteraturpolitikk og konkurranse i bokmarkedet. Tvert imot ville en markedsmessig prissetting, slik det har vært gjort både i Sverige og i Finland, sannsynligvis føre til en sterkere vekst i antall nye titler. Dette vil komme forbrukeren til gode gjennom et bredere tilbud og lavere pris på de titler som utgjør de store volumene.




Det ringer alarmklokker hos meg. Jeg var på en bokmesse rett utenfor her. Der trodde jeg jeg skulle få oppleve mangfoldet innenfor litteraturpolitikken, men den bestod av én bokklubb, én forhandler og ett forlag. Hvorvidt bokklubben og bokhandleren i tillegg var eid av samme forlag, skal jeg ikke si noe om, men det er da ikke slik vi forbrukere ønsker å ha det. For å unngå at eierskap blir kartellvirksomhet hvor alt er fastsatt på forhånd, og hvor det ikke blir plass til både små og store forlag, bokhandlere og forfattere, ønsker Fremskrittspartiet å sette litteraturpolitikken på dagsordenen. Men dessverre ønsker ikke flertallet det nå.




