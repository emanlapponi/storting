 Det er et svært viktig og svært aktuelt tema representanten Frøiland tar opp i sin interpellasjon. Vard i Haugesund gjør en fantastisk jobb. Det finnes heldigvis fremdeles ildsjeler.




Problemstillingen Frøiland tar opp, gjelder for øvrig alle frivillige organisasjoner. De gjør alle et svært viktig og samfunnsnyttig arbeid. De utallige frivillige lag og organisasjoner gjør et formidabelt arbeid, ikke bare med å integrere barn og unge, men også med å aktivisere og gi et tilbud til alle barn og unge i vårt land. Det er vel ingen tvil om at frivillige lag og organisasjoner får utrolig mye mer ut av hver krone de får, enn tiltak finansiert og gjennomført i offentlig regi. Det er derfor klart at de frivillige lag og organisasjoner er avhengige av en forutsigbar inntekt. Dette gjelder særlig alle de frivillige lag og organisasjoner som driver med tiltak for barn og unge og funksjonshemmede.




Ved bortfall eller reduksjon i inntekten på grunn av endring av tippenøkkelen etter innføringen av monopol på spilleautomater må nå en rekke frivillige lag og organisasjoner bruke mye tid og ressurser på skaffe seg midler på annet hold og får dermed ikke gjort det arbeidet de egentlig skulle ha gjort med å aktivisere og integrere barn og unge. Når statsråden sier at hun ikke blir frivillighetsminister før i 2005, er det for så vidt sikkert riktig, men i statsrådens departement ligger fremdeles fordelingen av tippenøkkelen, som også bidrar med midler til frivillige lag og organisasjoner. Forhåpentligvis er hun allerede nå på side med de frivillige lag og organisasjonene, vil jeg tro.




Den 30. april 2004 sendte statsministeren ut en pressemelding om at nå skulle frivillige lag og organisasjoner slippe mer fri, og at staten i mindre grad skulle styre disse. Dette var gode signaler for Frivillighets-Norge. Ja, vi har sågar fått en statsråd som skal være frivillighetsminister fra 2005. I pressemeldingen fra statsministeren sier han at «ildsjelene skal blomstre».




Jeg tror nok ikke at en uforutsigbar økonomi og det faktum at man må tilbake til vaffelsteking og dugnad for å få endene til å møtes, får ildsjelene til å blomstre, snarere tvert imot. Uten påfyll av god gjødsel visner selv ildsjeler. Utfordringen til frivillighetsministeren blir å ta vare på engasjementet og ildsjelene. Vi trenger dem i Norge. Gi frivillige lag og organisasjoner nødvendig forutsigbarhet i sin økonomi, slik at de kan gjøre den jobben de brenner for. Å gi frivillige lag og organisasjoner en engasjert, tydelig og ikke minst synlig frivillighetsminister, fortjener de.




