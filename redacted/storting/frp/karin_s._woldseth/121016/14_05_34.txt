 Først vil jeg også takke interpellanten for å ta opp en viktig sak. Det er ikke første gang den er her i Stortinget, og det blir nok ikke den siste. Sist gang var det en aldeles bestyrtet justisminister som mente at undertegnede var nærmest rasist. 




Flere av representantene har vært innom Bergenssaken, og det er flott at man faktisk har fått noen dommer på menneskehandelsaker i Bergen. Jeg har snakket med den avdelingen på politikammeret i Bergen som har ansvaret for organisert kriminalitet, og de sier at det er bare én av fem saker de har muligheten til å etterforske. Mangel på ressurser og en særdeles kostbar etterforskning gjør at man ikke har anledning til å etterforske flere, og det vi ser, er bare toppen av et isfjell. I tillegg kan man nevne at i Bergen forsvant et av vitnene fordi vedkommende ble sendt hjem i påvente av rettssak. Så alt er ikke like rosenrødt. Jeg skulle ønske vi kunne ha bedre statistikk. 




Statsråden viser til at barn blir brukt til tigging i Europa. Ja, det er sant, og det er fullstendig uakseptabelt, like uakseptabelt som at prostitusjon henger sammen med tigging, og alt dette er menneskehandel. Det er kyniske bakmenn som sender funksjonshemmede til Norge – de kan ikke sende barn til Norge, for de vil bli tatt fra dem her. Andre steder i Europa skjer ikke det. Her i Norge brukes funksjonshemmede og eldre, og barn og kvinner i andre land. Dette er organisert, og det er velregissert. Dette er menneskehandel og fullstendig uakseptabelt. 




Representanten Tetzschner viser til Europols rapport som viser at tigging og prostitusjon henger sammen. Ja, for alt dette handler om organisert kriminalitet, det handler om menneskehandel på det groveste. Representanten Chaudhry sier at det ikke finnes dokumentert at tigging og prostitusjon henger sammen. Jo, det gjør det. Representanten Tetzschner viste nettopp til i sitt hovedinnlegg at Europol har kommet med en rapport. Det er på bakgrunn av den rapporten som Europol har kommet med, at Europarådet har en sak om dette og vurderer faktisk en konvensjon om forbud mot menneskehandel der tigging er inkludert. Europarådet har allerede gjort et vedtak om å fordømme menneskehandel, det være seg tigging, prostitusjon eller andre kriminelle handlinger. 




Det viser seg – det er helt riktig som representanten Skei Grande sier – at veldig mange av de menneskene som blir «trafickert» hit til landet og til resten av Europa, er romfolk som ikke har noen tilhørighet. De er Europas aller største minoritet, på 27 millioner mennesker. Europarådet har kommet med forslag. Vi har foreslått å bidra til prosjekter hvor man faktisk kan gi romfolket et pass, en ID, en tilknytning til et land, og dermed også sikre at barna blir fulgt opp og gis en mulighet til å gå på skole. 




Det kan i beste fall være naivt å tro at funksjonshemmede barn og gamle reiser på måfå ut i Europa fordi de er fattige. Jeg synes at det egentlig er helt forferdelig at vi har denne debatten. Vi skulle fordømt all form for menneskehandel, det være seg funksjonshemmede, eldre, barn – eller om det så bare var for å tigge. Det eneste som virker, er et forbud. Vi har foreslått det tidligere, og det ville ikke overraske meg om dette kommer igjen. 




