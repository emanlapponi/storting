 

(ordfører for saken): 

Pengespill i Norge omsetter for omtrent 20 milliarder kr årlig, og av dette utgjør automatspill ca. 8 milliarder kr. Det er svært mye penger som går gjennom disse automatene, og fordi Norge er et av de mest liberale land i verden når det gjelder restriksjoner på automatspill, er det også svært mange og stadig mer avanserte spillemaskiner der ute.




Store deler av inntektene fra automatspill går til gode formål, deriblant ulike humanitære organisasjoner og lokale lag og organisasjoner. Mange lokale lag er avhengig av denne inntekten for i det hele tatt å overleve. Ja, for den sak skyld gjelder dette også de store humanitære organisasjonene, som f.eks. Norsk Selskab til Skibbrudnes Redning – eller Redningsselskapet, som det heter på folkemunne.




At denne form for pengespill også fører med seg uheldige virkninger, er det ingen tvil om. Det er stadig flere som henvender seg til det offentlige hjelpeapparatet fordi de er blitt avhengige av spilleautomater. Hvor mange dette er, vet man ikke, men at det er et økende problem, vet man. Med 20 000 automater stående svært lett tilgjengelig på kjøpesentre er det kanskje ikke så rart at stadig flere blir bitt av basillen og spiller for mer penger enn det de har råd til å tape.




Men dette bilde er nok mer nyansert enn som så. Komiteen finner det derfor riktig å avvente den varslede lovproposisjonen, som kommer til høsten, fordi komiteen vet at det blir gjort et grundig forarbeid til denne lovproposisjonen, slik at man får kartlagt omfanget av spilleavhengighet. Departementet vil også se på gjeldende regler i Europa og kanskje foreslå en lovgivning hvor man legger seg på samme linje.




Komiteen mener derfor at hvis det skal foretas endringer i loven eller innføres restriksjoner på automatspill i Norge, må dette være basert på faktakunnskap, og det foreligger ikke i dag. Komiteens flertall ønsker derfor å vente til slik faktakunnskap foreligger før man eventuelt endrer gjeldene lov.




Ett flertall i komiteen skriver i merknads form at mens man venter på den varslede proposisjonen, skal situasjonen på spillemarkedet «fryses». Et mindretall i komiteen fremmer forslag om å «fryse» spillemarkedet. Jeg antar at partiene vil redegjøre for hvorfor de støtter premissene, men ikke konklusjonen.




For Fremskrittspartiet er dette en komplisert og sammensatt sak som vi føler vi har for lite faktakunnskap om. Vi vil derfor ikke gå nærmere inn i denne saken nå, men komme tilbake til saken når den foreligger til høsten.




Når dette er sagt, vil jeg likevel understreke at også Fremskrittspartiet er bekymret for økningen i antall spilleavhengige. Utviklingen som har skjedd på gevinstautomater, har vært rask, og har kanskje medført konsekvenser som vi ikke hadde grunnlag for å kjenne til da loven ble vedtatt. Men Fremskrittspartiet er også klar over at det er svært mange som er avhengige av disse inntektene for å kunne opprettholde sin aktivitet, enten det er humanitære organisasjoner eller lokale idrettslag.




Fremskrittspartiet er kjent med at det på grunn av endringer i lotteriloven nå ligger svært mange søknader hos Lotteritilsynet som ikke er behandlet, og mange av disse er fra lokale lag og organisasjoner. Inntil proposisjonen blir fremmet til høsten, ønsker Fremskrittspartiet ikke å fryse spillemarkedet, så lag og organisasjoner ikke skal bli skadelidende. Fremskrittspartiet mener at man i stedet bør sørge for at den 18-årsgrensen som ble innført, også blir oppfylt. Det er satt en 18-årsgrense ved bruk av gevinstautomater, og da må de som eier enten automaten eller lokalet sørge for at denne loven blir overholdt. Hvis man ikke overholder de reglene man har, kan i likhet med andre løyver også løyver på spilleautomater være lette å miste.




Når vi får den varslede proposisjonen til behandling, får vi forhåpentligvis også oversikt over hvor stort problemet med spilleavhengighet er. Vi kan da eventuelt se på muligheter for å bygge opp et behandlingstilbud for dem det gjelder. Derfor avventer altså Fremskrittspartiet Regjeringens proposisjon slik at vi får det totale bilde både av de positive effektene av gevinstautomater og av de negative.




Anne Berit Andersen hadde her overtatt presidentplassen.




