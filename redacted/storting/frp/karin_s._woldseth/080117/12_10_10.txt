 Jeg synes det blir litt banalt i 2008 å tro at det er noen som faktisk er av den oppfatning at ikke heterofil og homofil kjærlighet er likeverdig. Selvsagt er den det. Fremskrittspartiet er ikke homofober, selv om jeg er helt sikker på at det kommer innlegg her der man vil påstå det.




Fremskrittspartiet har merket seg at Barne- og likestillingsdepartementet for tiden behandler en sak om felles ekteskapslov. Forslaget, som tidligere har vært på høring, innebærer at det blir én ekteskapslov for likekjønnede og ulikekjønnede par. Som en konsekvens av forslaget om en felles ekteskapslov omfatter forslaget også endringer i bl.a. adopsjonsloven, bioteknologiloven og barneloven. Etter hva vi har forstått, vil Regjeringen samtidig foreslå å oppheve partnerskapsloven. Ifølge tidligere barne- og likestillingsminister Karita Bekkemellem er formålet å sikre homofile og lesbiskes rettigheter og livskvalitet.




Høringsforslaget gikk bl.a. ut på at










lesbiske og homofile ektepar får adgang til å bli vurdert som adoptivforeldre i likhet med heterofile ektepar







lesbiske ektefeller og samboere får samme adgang til assistert befruktning som heterofile ektepar og samboere







det innføres automatisk foreldreskap for ikke-biologisk mor i lesbiske ekteskap etter fødsel ved assistert befruktning, på linje med heterofile ektepar - en slags «Mater est»




I forslaget åpnes det også for at kirke- og trossamfunn får rett til å vie lesbiske og homofile, men ikke plikt til dette, heldigvis. Vi i Fremskrittspartiet mener på generelt grunnlag at Stortinget skal være varsomt med å gripe inn overfor trossamfunn. Det vil være helt uakseptabelt f.eks. å pålegge trossamfunnene å vie homofile. 




Det er et stort engasjement i befolkningen i denne saken, spesielt i kristne kretser, hvor man er imot denne lovendringen. I Fremskrittspartiets gruppe kan vi knapt huske en sak der vi har fått så mange brev, mailer eller telefoner, til og med før saken har kommet til Stortinget.




Det har vært svært mange protester ikke bare mot innholdet i forslaget, men også mot den svært korte fristen og begrensede høringen på en så fundamental endring i vårt samfunn. Dette er på linje med en EU-debatt. Dette er et livssyn. Dette rører. Enten er man for, eller så er man imot. Fremskrittspartiet har stor forståelse for de ulike synene, men dette burde vært langt grundigere utredet.




Under behandlingen av Ot.prp. nr. 32 for 1992-1993 stemte Kristelig Folkeparti, et flertall av Fremskrittspartiets representanter og et flertall av Høyres representanter mot innføringen av partnerskapsloven.




I Fremskrittspartiets program for stortingsperioden 2005-2009 står det:







«Fremskrittspartiet vil fremheve ekteskapet som den mest stabile og trygge rammen for et familieforhold. Fremskrittspartiet mener imidlertid at alle mennesker har en klar rett til å innrette seg på den måten de selv finner best, og at dette i seg selv har en egenverdi. Fremskrittspartiet vil derfor ikke lovregulere forholdet mellom samboere ytterligere.»




Videre står det i Fremskrittspartiets program:







«Fremskrittspartiet er av den oppfatning at et barn har den beste oppveksten ved å ha foreldre av ulikt kjønn, og ønsker derfor ikke at homofile får adoptere.»




Dette gikk jeg til valg på, og jeg har ingen intensjoner om å lure velgerne mine. Hvis Fremskrittspartiet skulle endre synspunkt, blir ikke det vedtatt før eventuelt på landsmøtet i 2009 da vi skal ha programbehandling. Da er nok en kjønnsnøytral ekteskapslov vedtatt, er jeg redd for.




Det er en viktig vinkling interpellanten tar opp, nemlig en konsekvensutreding. Det er flere enn de berørte par dette får konsekvenser for - ikke minst hvis man vil endre barneloven. Adopsjonsloven må også endres. Hvis vi går inn for en kjønnsnøytral ekteskapslov, burde man i alle fall se på konsekvensene for alle par som ønsker å adoptere fra utlandet Det er svært mange land Norge har avtaler med som er svært restriktive når det gjelder homoadopsjon. Kan det bety at vi får færre barn til Norge? Dette vet vi ingenting om, for det er ikke konsekvensutredet.




Jeg skal ikke svartmale og heller ikke gå dypere inn i innholdet eller se på flere av konsekvensene for kjønnsnøytral ekteskapslov nå, men Fremskrittspartiet er imot en kjønnsnøytral ekteskapslov som gir homofile muligheter til å adoptere.




