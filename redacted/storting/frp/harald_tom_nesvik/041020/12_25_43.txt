 Jeg takker statsråden denne gangen
for et veldig positivt svar. Det er helt tydelig at en tar disse
tingene innover seg, og jeg ser fram til at denne gruppen kan levere
sin rapport til helse- og omsorgsministeren.

Dette er nemlig veldig viktig, for hvis vi
setter pasienten i fokus, som både statsråden
og en del fra andre partier tidligere var høyt
på banen med, er en faktisk nødt til å ta
innover seg at dersom det er ledig kapasitet et sted, må det ikke være
en kvoteordning som forhindrer pasienten i å kunne bruke
det frie sykehusvalget. Behandlingen må være
der pasienten selv ønsker å motta den,
så lenge en har inngått tidligere avtaler. Dette
er veldig viktig, for hvis ikke, kommer nettopp ordningen
med fritt sykehusvalg når det gjelder private aktører,
i vanry. Det er i hvert fall gledelig at helseministeren
ser denne problemstillingen. Dette med langsiktige avtaler er det også veldig
viktig å ta innover seg.

Vil statsråden fokusere ekstra
på den problemstillingen at dersom det via et kvotesystem
kan oppstå en situasjon der en helseinstitusjon
er ferdig med sin kvote i februar – som faktisk
vil være tilfellet i eksempelet her – mens
andre private aktører innenfor
samme pasientgruppe ikke er det, må pasienten
faktisk velge et annet sykehus enn det han ønsker?

