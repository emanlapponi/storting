 Jeg takker statsråden for svaret.
Det var et grundig svar, og jeg forventer ikke at statsråden
skal begynne å behandle saker angående legemidler
her og nå i spørretimen. Men det er likevel litt
foruroligende å se på den statistikken
som gjelder bruk av cellegift bl.a. i Norge kontra andre
land. Sverige har bl.a. omtrent dobbelt så høy
bruk av cellegift målt i kroner pr. innbygger som Norge,
og det er kun Østerrike og Tyrkia som faktisk har et lavere forbruk
enn det Norge har.

Da er spørsmålet: Er vi så fantastiske
på andre områder
i Norge, eller er det faktisk grunn til å se
på nettopp bruken av denne typen medikament?
Det er også grunn til å merke seg den
store forskjellen regionene imellom også når
det gjelder bruken av dette.

Stortinget har vedtatt at legemiddelpolitikken
i Norge skal gjennomgås – en fullstendig
gjennomgang skal forelegges Stortinget i form av en melding til
Stortinget i løpet av året. Er dette noe statsråden
vil se nærmere på, slik at Stortinget kan ta stilling
til det?

