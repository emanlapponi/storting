 Jeg vil få stille den ærede sosialminister
følgende spørsmål:

«I forbindelse med Dokument nr. 8:87
for 2000-2001 og behandlingen av Innst. S. nr. 267 for 2000-2001
vedtok Stortinget våren 2001 å be Regjeringen
om innen utgangen av 2001 å legge fram en sak
som viser om lovfesting av kommunale råd for funksjonshemmede
er formålstjenlig, og eventuelt komme med forslag
om slik lovfesting. Jeg har ikke registrert
at slik sak er fremmet for Stortinget.

Vil statsråden i ettertid sørge
for å følge opp Stortingets vedtak?»

 Statsråden sier her at det
vil komme en melding om dette. Vil det da si at statsråden ikke
har tatt stilling til hvorvidt det skal komme en lovendring, i og
med at det ikke er varslet en odelstingsproposisjon? Da
må man vel kunne si at man ikke følger
opp – man ønsker i hvert fall ikke å følge
opp – med å gi signal om nå at dette
skal lovfestes.

Det er viktig at lovfesting kommer på plass,
for man ser helt klart og tydelig skjevheter kommunene imellom når
det gjelder hvorvidt man på en skikkelig måte
legger til rette for funksjonshemmede. Det er også verdt å merke
seg at kommunale eldreråd er lovfestet, men ikke kommunale
råd for funksjonshemmede. Ser sosialministeren det prinsipielle
her, at det ikke er noen forskjell på eldreråd
og råd for funksjonshemmede, slik at disse bør likebehandles?

 Jeg takker sosialministeren for svaret og ser
selvfølgelig fram til meldingen om funksjonshemmede som
skal komme til Stortinget, fortrinnsvis nå i vårsesjonen,
og den behandlingen som der skal finne sted.

Men jeg må si at jeg stiller meg litt
undrende til for det første at det skal ta to år
før disse tingene kommer på plass, at det nå skal
foreligge en vurdering. Og når det gjelder den undersøkelsen
som er gjort om hvor stor prosentvis andel av kommunene som har
kommunale råd for funksjonshemmede, hjelper det faktisk
veldig lite hvis rådene som er i kommunene, ikke
har et reelt innhold. Det som virkelig er skremmende,
er å høre om det store antallet kommuner som ikke
har funnet plass og vilje til å opprette kommunale råd
for funksjonshemmede. Det viser dessverre at
man i dette landet ennå ikke tar de
funksjonshemmede på alvor, slik at de kan delta på de
arenaene som de funksjonsfriske deltar på. Deler statsråden
dette synet?

