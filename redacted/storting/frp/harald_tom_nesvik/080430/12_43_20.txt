 Jeg håper
at det i svaret til statsråden er en skrivefeil, og at man ikke snakker
forbi hverandre. Vi snakker ikke om et «pasienthotell», vi snakker
om et «sykehotell». Det vil si at de ikke har inneliggende pasienter,
men pasienter som er inne enten til dagbehandling eller andre ting, slik
at kostnadene dekkes bl.a. opp gjennom gjestepasientpriser og andre ting.

Videre har vi nå private aktører som har vært
på banen og tilbudt seg å bygge dette, og i tillegg også
å drifte det, og da til en langt rimeligere pris enn det som er mulig
å få til ute i det private markedet. Administrasjonen ved Rikshospitalet
har faktisk sendt ut en forespørsel til hoteller i området.
Det nærmeste som kunne påta seg dette i det omfanget som det
ble spurt etter, lå i Bærum, og da til en pris på 1 300 kr
døgnet. Vi vet jo at det i Oslo i perioder er en svært anstrengt
situasjon når det gjelder ledige hotellsenger. 

Spørsmålet
mitt til statsråden er: Vil statsråden få vurdert om private
kan bygge og drive likevel? 

