 Det er gledelig å høre
det. Uten at man eventuelt kommer med en proposisjon om å endre
det, vil jo ordningen bli opprettholdt. Dette er styrt gjennom lov,
og det kan kun endres gjennom endring av lov.
Det er i hvert fall positivt at inntil noe slikt foreligger
og blir behandlet i denne sal, vil ordningen bli opprettholdt. Det
er positivt.

Jeg setter selvfølgelig ikke
spørsmålstegn ved om statsråden ønsker å gjøre
det best mulig. Det har jeg full forståelse for og full
tiltro til at hun gjør. Det er slik at kommunene av og
til faktisk må velge mellom hvilke lover som
man skal bryte. Nå skal ikke jeg blande inn kommuneøkonomien,
det gjør sikkert statsråden effektivt selv i sitt
svar, slik hun pleier å gjøre. Saken er bare
den at vi må ikke komme i en situasjon
hvor det er bostedsadressen vår som er utslagsgivende for
hvorvidt vi får denne språkopplæringen eller
ikke, og det er den faren som er der. Men jeg er beroliget av statsrådens
svar. Jeg setter pris på at statsråden vil ta
en bredere runde på dette, og at brukerne nå kan føle
seg trygge på at det i hvert fall ikke skjer noen
endring på denne siden av sommeren – og
forhåpentligvis ikke i det hele tatt.

