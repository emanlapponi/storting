 Først vil jeg få takke for
i hvert fall konklusjonen til statsråden. Jeg er ikke
nødvendigvis like enig i innholdet i det som
ble lest opp her, men jeg er i hvert fall fornøyd
med at man foreløpig utsetter dette og vil se det i en
bredere sammenheng. Jeg tror både statsråden
og jeg har fått ganske mange tilbakemeldinger
om at man er usikker. Man er selvfølgelig usikker på vegne
av dem som jobber med dette, men ikke minst er det usikkerhet
knyttet nettopp til en del av dem som har behov for disse
tjenestene, og hvordan dette vil gi utslag for dem. Det er det som
er det desidert viktigste.

Grunnen til at jeg tar opp denne problemstillingen,
er den usikkerheten som mange brukere har. Man er redd for at man
mister et viktig tilbud. Når det bl.a. gjelder dem som
har fått cochlea-implantat, er det en nær sammenheng mellom
det behandlingsmessige tilbudet man i dag får i sykehus,
og den oppfølgingen som skal skje i ettertid. Jeg vet ikke
om statsråden kan si noe om hvordan høringsinstansene
har sett på denne saken. Er det et stort flertall for en
eventuell slik endring, eller det motsatte?

