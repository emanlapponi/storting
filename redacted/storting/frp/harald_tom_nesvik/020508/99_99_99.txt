 Jeg skal få lov å stille helseministeren
følgende spørsmål:

«I en artikkel i Dagbladet av 18.
april i år blir det «slått alarm» om
et smittevern ute av kontroll ved Ullevål sykehus. Ifølge
smittevernansvarlig er dødsfall og unødige lidelser
dagligdags på grunn av for dårlig smittevern.
Det er videre grunn til å tro at denne situasjonen ikke bare
gjelder dette sykehuset.

Hva vil statsråden foreta seg for å bedre
smittevernet ved norske sykehus?»

 Jeg vil få lov til å takke statsråden
for svaret. I likhet med i den redegjørelsen som helseministeren
holdt i denne salen om Dent-O-Sept-saken, viser helseministeren
helt klart at dette er et område som han ønsker å satse
på og få gjort noe med. Det synes jeg er veldig
positivt.

Men et av de største problemene
vi har i norske sykehus når det gjelder
akkurat det med å forhindre smitte, går på kontaktisolat
ved de norske sykehusene. Helsetilsynet har anbefalt at
ca. 10 pst. av sykesengene skal være kontaktsmitteisolat,
mens det som var tilfellet i 2001, var at dette tallet ikke
var høyere enn 4,2 pst. Da begynner dette å bli
vel lite i henhold til det som Helsetilsynet har anbefalt.

Når vi i tillegg ser på problematikken
korridorpasienter, problemet med renhold som
følge av korridorpasienter, og det som går på stress
blant de ansatte ved sykehusene, ser vi at disse tingene
henger nøye sammen med det som også går
på det smittevernmessige.

Vil statsråden ta kontakt med de enkelte
helseregionene for å sørge for at antall kontaktsmitteisolatsenger
blir økt?

 Jeg takker igjen for svaret.

Jeg må si meg enig med helseministeren
i det aller meste av det som han sa, men han svarte ikke
på spørsmålet som jeg stilte om helseministeren
vil ta et initiativ overfor de enkelte regionale
helseforetakene nettopp for å pushe på,
slik at vi får økt antallet kontaktsmitteisolatsenger
ved norske sykehus. Jeg tror nok at det trengs et lite
puff i den saken for å få en ytterligere økning
av de så sårt trengte sengene som vi ønsker
på disse avdelingene.

Når det gjelder selve isolatet, kan
jeg bare vise til en tidligere sak fra mitt
eget hjemfylke. På barneavdelingen på sykehuset
i Ålesund hadde man et bitte lite rom hvor man plasserte
et barn i massevis av dager, fordi det var eneste alternativet til
isolat. Det er klart at disse tingene henger sammen. Har vi ikke
nok isolatsenger, klarer vi heller ikke å få stoppet
en eventuell spredning av bakterier osv., slik som vi ønsker.

Så jeg håper at helseministeren
kan gi et positivt svar på at han vil ta kontakt med de
regionale helseforetakene for å forbedre
denne situasjonen raskt.

