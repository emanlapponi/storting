 Jeg vil få lov å stille følgende
spørsmål til helseministeren:

«To familier har søkt om
bistand i forbindelse med oppfølging av pasientskader skjedd
i utlandet. Det familiene ønsker,
er hjelp i forbindelse med kostnader og problemer
som knytter seg til å få utlevert relevante dokumenter
fra de gjeldende sykehus der feilbehandlingene har funnet
sted, slik at en kan få vite hva som er skjedd med
sitt barn. Sakene gjelder ikke erstatning, men et ønske
om å vite hva som er skjedd.

Er statsråden, på denne bakgrunn,
villig til å se på saken på nytt?»

 Så vidt jeg kan forstå både av
et svarbrev fra helseministeren til undertegnede
tidligere og i forhold til helseministerens svar nå, vil
den ene familien – den som har fått et handikappet
barn som følge av den behandlingen som har funnet sted – kunne
få ytterligere bistand. Det svaret er jeg fornøyd
med. Men det gjelder den familien.

Når det gjelder den andre
familien, er jeg ikke så fornøyd med
svaret fra helseministeren. Saken er veldig spesiell. Den er spesiell
fordi dette er pasienter som er sendt bl.a. fra Rikshospitalet fordi
vi ikke hadde et behandlingsopplegg i Norge
for den type lidelse som dette omfatter, hypoplastisk
venstre hjertesyndrom.

Da er spørsmålet mitt: Ser
helseministeren overhodet ikke at
vi i hvert fall har et moralsk ansvar for å prøve å hjelpe
disse familiene til å kunne
få et svar? Man ønsker rett og slett
i rettssammenheng å kunne få vurdert og få svar
på de spørsmålene som man sitter inne med.
Det blokkerer man for i disse sakene, fordi man sier at
man ikke har noe ansvar juridisk, og vil derfor ikke
bistå ytterligere. Men ser ikke helseministeren
det moralske ansvaret som vi har for å kunne
la foreldrene få et svar?

 Nå konsentrerer vi oss om den familien
som ikke får ytterligere bistand.

Det spesielle er at man har gått til
det skrittet at man har fått innhentet en sakkyndigerklæring,
og det synes jeg er positivt. Det var det den forrige
helseministeren, Tore Tønne, som tok initiativ
til. Det spesielle er at når sakkyndigrapporten foreligger,
med de påpekninger som ligger der, som er ganske
entydige når det gjelder – jeg holdt på å insinuere
feilbehandling ved – denne helseinstitusjonen i USA, sier
departementet at da kan ikke vi yte mer, da kan ikke
vi være behjelpelig med å gå videre. Det
synes jeg er rimelig spesielt, i hvert fall med tanke på det
som står i denne sakkyndigerklæringen. Det vises også i
brev til meg at hvis man ser på det med å kunne yte
rettshjelp i saker bl.a. overfor utlandet, henvises det til en § 4,
som bl.a. brukes når det gjelder barnebortføringssaker.
Da kan man finne en del hjemler for å yte bistand til saker
i utlandet. Hvorfor kan man ikke bruke dem i
denne saken?

