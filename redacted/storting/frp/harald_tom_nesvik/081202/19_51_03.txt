 Først av alt vil jeg si at jeg synes det var fint at representanten Lønning til slutt klarte å skremme opp en av representantene for regjeringspartiene på talerstolen. Ved det innlegget fikk vi så til de grader synliggjort noen av problemstillingene som vil kunne oppstå ved å overføre forhandlingsansvaret fra staten til de regionale helseforetakene. Det er faktisk et av de beste innleggene jeg har hørt i dag, knyttet til hvorfor det er et problem. Det det ble henvist til, er nettopp at det kan bli forskjellige priser rundt omkring. Det ble henvist til en konsentrasjon av avtalespesialister. Problemet er jo nettopp det, at i den grad man ikke får på plass en avtale, får man faktisk et todelt helsevesen, for det er ingen som vil nekte avtalespesialisten, som har utdannelse og autorisasjon, å etablere seg. Problemet er bare at han ikke vil ha en avtale, dvs. at de pasientene som skal bruke vedkommende og hans eller hennes kompetanse, må betale regningen for det selv. Det vil si at de som har de feteste lommebøkene, vil slippe å måtte stå i disse køene, og vil kunne kjøpe seg forbi også på dette feltet. 




Statsråden var inne på mye bra, og jeg ser fram til den nye vurderingen av hvorvidt utdanning og praksis også skal kunne skje ute hos avtalespesialistene, for å få utnyttet den kapasiteten. Når f.eks. avtalespesialistene innenfor Helse Sør-Øst alene står for 45 pst. av den polikliniske virksomheten, er det mye kompetanse der ute. Der gjøres det mye godt arbeid, og da er det også viktig at vi fullt ut utnytter ledig kapasitet. 




Representanten Asphjell var inne på at det ikke nødvendigvis er en sammenheng mellom økte ventetider og kapasiteten i helsevesenet. Men problemet er jo nettopp at også ventetiden øker. Selv om vi pr. i dag ser at det ikke har vært den store, dramatiske økningen, kryper dette sakte, men sikkert oppover. Og det er også et problem, fordi det viser at dette forplanter seg. Det skal vi ta på alvor. Det er også grunn til å tro at det er en viss sammenheng mellom økte utbetalinger av sykepenger og det faktum at køene i helsevesenet blir lengre. Jeg tror det er helt umulig å bortforklare. 




Det jeg ser mest fram til, er statsrådens svar på utfordringen fra representanten Lønning når det gjelder spesialistutdanningen i dette landet. Jeg ser altså svært fram til det svaret. 




