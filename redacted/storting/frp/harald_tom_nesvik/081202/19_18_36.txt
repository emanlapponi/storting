 Jeg vil først av alt takke statsråden for svaret, men jeg må si at en del av det gir meg grunn til bekymring. Den bekymringen dreier seg om at forhandlinger knyttet til takster og avtaler skal flyttes fra staten og over til de regionale helseforetakene. Jeg er bekymret fordi det da er grunn til å frykte at de regionale helseforetakene, som allerede sitter svært sentralt i dette, i enda større grad enn i dag kommer til å styre unna nettopp denne delen av helsetjenesten. Personlig frykter i hvert fall undertegnede at man fort kan få en situasjon der de regionale helseforetakenes egne institusjoner, altså helseforetakene, kommer i fokus, og så glemmer man pasienten oppe i dette. 




Samtidig ser vi at de regionale helseforetakene nærmest bygger opp sine egne virksomheter innenfor sine egne regioner og svært sjelden ser utover egen region. Da får vi nettopp problemstillingen knyttet til at avtalespesialistene er skjevt fordelt. Det gjør at man i enkelte områder, som f.eks. i det sentrale østlandsområdet, vil kunne få utnyttet den muligheten som er her, mens man utenfor det sentrale østlandsområdet, der det er relativt få avtalespesialister innenfor enkelte felt, i større grad blir sluset inn mot eget system, og ikke ut av egen region, fordi det koster mer penger. 




Dette synes jeg er bekymringsfullt, og jeg håper at statsråden også vil se på det feltet. Jeg håper at disse profesjonene, disse gruppene, ikke bare blir invitert til å komme med innspill til departementet og det arbeidet som gjøres, men blir tatt med i det arbeidet som gjøres. For dette er svært viktig. Dette dreier seg faktisk om pasienter og pasientenes mulighet til å få hjelp. 




Statsråden var selv inne på fritt sykehusvalg og problemer knyttet til dette. Dette med disse avtalene ville jo faktisk delvis kunne løses om avtalespesialistene hadde vært en del av det frie sykehusvalget, for da hadde man på flere steder i landet kunnet gjøre seg bruk av den kapasiteten som er der, og ikke slik som framtiden kan bli – jeg håper den ikke blir det, men den kan bli slik – at de regionale helseforetakene først setter seg ned og ser på hvilken kapasitet de selv har, uavhengig av hvordan prisen og kapasiteten er, og køene vil da kunne øke, samtidig som man har en viktig ressurs der ute, hos avtalespesialistene, som ikke blir brukt. Så jeg håper statsråden tar dette med seg i vurderingene, og tar avtalespesialistene med i arbeidet og ikke bare inviterer dem til å komme med innspill. 




