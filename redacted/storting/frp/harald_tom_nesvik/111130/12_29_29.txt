 Jeg vil takke statsråden for en veldig god klargjøring. Dette oppslaget har faktisk ført til nye spørsmål knyttet til hvem det er som bestemmer hva, og uttaler hva, når det gjelder oppdrettsnæringen, for her er man i skjæringspunktet mellom villaksen og oppdrettsfisken.


Det blir litt merkverdig hvis en person som i kraft av å jobbe i Direktoratet for naturforvaltning, kommer inn i et arbeidsutvalg sammen med Sametinget, uttaler én ting som medlem av et arbeidsutvalg, men ikke hefter for direktoratet. Da blir dette nærmest for en parodi å regne. Jeg håper at statsråden griper fatt i det, og sørger for at også hennes kollega Erik Solheim følger dette opp overfor sine folk og sine direktorat.


Spørsmålet mitt til statsråden i denne situasjonen er: Vil statsråden nå se på om andre steder i landet som får kontroll på resistensutviklingen og luseproblematikken, også kan få en økning i MTB?


