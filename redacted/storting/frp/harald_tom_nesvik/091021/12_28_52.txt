 Jeg takker statsråden for svaret. Det er helt åpenbart at vi har en felles forståelse
              av hvordan fiskeriavtalen for makrell skal tolkes. Den er jo rimelig klar, for dette
              gjelder område IV a, som dreier seg om makrellfisket i Nordsjøbassenget. 

Det kan se ut som om dialogen ikke fører fram. Sesongen nærmer seg slutten for
              makrellfiskerne, så de er i ferd med å miste hele denne sesongen. Det vil kunne
              medføre tapte eksportinntekter på nærmere 1 milliard kr for norske fiskere. Dette er
              svært alvorlig. 

Jeg er jo kjent med det møtet som skal være på mandag, og jeg har for så vidt også
              bedt om at det skal opp på Europautvalgets møte i kveld her på huset. Men spørsmålet
              mitt til fiskeriministeren er følgende: Er man nå villig til å vurdere hvorvidt vi bør
              skyve på forhandlingene knyttet til sildeavtalen og den bilaterale avtalen, der vi
              bytter torsk mot andre fiskeslag med EU – det er egentlig ren papirfisk for Norge å
              regne? 

