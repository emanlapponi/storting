 Jeg vil få lov til å stille
følgende spørsmål til helseministeren:

«Søknad om pliktmessig refusjon
av giktmedisinen Celebra ble sendt 30. mars 2000, og ved prisgodkjennelse
15. juni 2000 startet fristen for saksbehandlingen av refusjonssøknaden å løpe.
Foreløpig har legemiddelforvaltningen ikke gitt svar på denne
søknaden, på tross av at fristen, som i henhold
til EØS-reglene er på 90 dager, er overskredet med én
måned. 

Hvordan ser statsråden på at
Norge på denne måten bryter med EØS-reglene om
saksbehandlingstid, og når vil et svar foreligge i denne
saken?»

  Jeg takker statsråden for svaret.
Det er gledelig at statsråden nå vil følge
opp dette, særlig det som gjelder behandlingstid.

Celebra er en ny giktmedisin med langt mindre
bivirkninger enn tradisjonell behandling. Svært mange revmatikere
er utsatt for bivirkninger av tradisjonelle medisiner. I Norge er
det ca. 250 000 revmatikere. Revmatikerforbundet hevder
i en nylig utsendt pressemelding at hele 12 pst. av disse
pasientene får magesår, og at 120-150 årlig
dør på grunn av bivirkningene fra tradisjonelle
medisiner.

Synes helseministeren det er riktig at norske
revmatikere må vente på refusjon for nye effektive
legemidler på grunn av forsinkelser relatert til nye forvaltningsrutiner som
skyldes innføringen av et nytt legemiddelregelverk?

  Jeg takker statsråden for svaret.
Jeg bet meg også merke i i det forrige svaret fra statsråden
at hvis departementet godkjente dette, kunne man eventuelt se på dette
i forbindelse med revidert nasjonalbudsjett for 2001.

Personlig håper jeg nå at
dette svaret kommer så raskt at det kan være mulig å få dette
til på et tidligere tidspunkt – det er selvfølgelig
opp til statsråden om det vil la seg gjøre – men
rett og slett av hensyn til at norske revmatikere og de pasientene
som sliter med disse problemstillingene i dagliglivet, både
med risikoen for alvorlige bivirkninger som kan medføre
dødsfall, og ikke minst de som får magesår
som bivirkning av tradisjonelle medikamenter, kan få mest
mulig hjelp i hverdagen til å få det bedre. Så jeg
håper statsråden følger opp dette. Jeg
er rimelig trygg på at han gjør det, og ser fram
til at denne saken blir framlagt. 





                

