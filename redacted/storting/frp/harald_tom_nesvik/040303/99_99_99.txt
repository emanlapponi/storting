 Jeg vil få lov til å stille helseministeren
følgende spørsmål:

«Ifølge St.prp. nr. 1 (2003-2004)
skal pasienter som i dag benytter Carduran og Sinalfa, kunne fortsette
med dette etter at Stortingets flertall, under behandlingen
av Budsjett-innst. S. nr. 11 (2003-2004) i fjor høst, vedtok Regjeringens
forslag om å ta disse medikamentene bort fra listen over
legemidler med generell refusjon. Opplysninger fra leger og fra
legemiddelprodusentene tyder på at disse pasientene ikke
blir fulgt opp.

Hva gjør statsråden for å sikre
disse pasientene fortsatt tilgang på disse medikamentene?»

 Jeg takker statsråden for svaret.
Det er helt i tråd med bl.a. den pressemeldingen som Statens
legemiddelverk har sendt ut. Problemet er bare
at tilbakemeldinger både fra en del leger og,
som jeg sa innledningsvis, fra legemiddelfirmaer viser at ordningen ikke
ser ut til å fungere tilfredsstillende, og at man kanskje
trenger litt mer tid på seg.

I forbindelse med de endringene som ble gjort
i statsbudsjettet for inneværende år, ble det
henvist til at disse nye preparatene skulle være
for nye tilfeller, og at de som allerede gikk på et medikament,
fortsatt skulle kunne gjøre det. Vil statsråden
se nok en gang på denne problemstillingen nettopp
med tanke på at det var sagt at det er de nye tilfellene
som skal prøve de nye medikamentene som førstevalg,
og ikke pasienter som allerede er satt på et
annet legemiddel?

 Jeg skjønner at helseministeren
føler seg forpliktet til å følge de retningslinjene
og de forskriftene som han selv legger i denne saken, og som han
frontet gjennom statsbudsjettforhandlingene. Det er jeg ikke
så veldig overrasket over, og det må selvfølgelig
statsråden gjøre.

Det som er problemstillingen, er at de nye
endringene faktisk trer i kraft denne uken, fra mandag 1. mars.
Det jeg lurer litt på, er om statsråden nå vil
følge intensivt hvordan den nye ordningen fungerer for
de pasientene som blir satt på disse medikamentene. Dersom
det skulle vise seg at den endringen som nå ligger
til grunn – med henvisning til ALLHAT-studien som er blitt
brukt som et argument – ikke holder mål,
vil statsråden komme tilbake til Stortinget og gjøre
om det vedtaket som ble fattet i forbindelse med statsbudsjettet?

