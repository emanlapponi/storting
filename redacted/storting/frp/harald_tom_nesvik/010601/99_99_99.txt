 Jeg hadde ikke tenkt å ta ordet i denne debatten, fordi dette dreier seg om endringer i statsbudsjettet for 2001 som følge av fastlegereformen. Men det er klart at når saksordføreren begynner med politisk polemikk her, og snakker om hvor godt denne ordningen fungerer, hvor flott dette er, alle får oppfylt ønskene sine og det er ikke måte på, så er man jo nødt til å komme med noen kommentarer.




Jeg tror at også saksordføreren har fulgt med i media den siste tiden og sett at denne ordningen langt fra fungerer slik som det nå kommer, både fra helseministerens side om at det er så flott, og – jeg holdt på å si – fra andre parter her. Snarere tvert imot viser det seg at denne ordningen overhodet ikke fungerer – når personer fra Nord-Norge får tildelt fastlege i Sør-Norge, når en kommunelege i Midt-Norge får tildelt seg selv som fastlege, når personer som har hatt samme lege i en rekke år, får tildelt andre leger, når leger har problemer med å få fylt opp listene sine fordi folk ikke vil være der, når man bruker tvangstiltak for å få personer inn på dem. Og når vi i framtiden får se at personer skal begynne å bytte lege, vil man oppleve at listene er fulle. 




Dette er en ordning som Fremskrittspartiet har vært imot, og kommer til å være imot, fordi dette fratar den enkelte pasient retten til selv å velge sin lege, man blir tildelt lege, man får store begrensninger med hensyn til å kunne oppsøke den legen man ønsker, og det kommer til å bli et svare strev når man skal begynne å bytte lege etter hvert som man finner at legen ikke fungerer slik som man ønsket.




