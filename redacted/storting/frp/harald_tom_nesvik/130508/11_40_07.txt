 Jeg har ikke satt spørsmålstegn ved hvorvidt Norge har mulighet til å gå fra kronetoll til prosenttoll. Det ligger godt innenfor WTO-regelverket. Så det er ikke det som er spørsmålet her.


Spørsmålet er den konflikten man nå skaper inn mot vår desidert viktigste handelspartner. Jeg tror det er over 70 pst. av vår handel som går via EU-systemet.


Innenfor de tolv punktene som ligger her, hvor man henviser bl.a. til artikkel 19 i EØS-avtalen, er det også uttrykt at vi skal bygge ned handelsbarrierer innenfor landbruksprodukter. Det har vi faktisk skrevet under på, selv om landbruksprodukter er unntatt EØS-avtalen. Man ber kommisjonen om å treffe tiltak. Etter Lisboa-traktaten har parlamentet fått en betydelig viktigere rolle og er en større maktfaktor nå enn det var tidligere. Da var det kommisjonen dette var opp til.


Statsråden har forpliktelser overfor all næringsvirksomhet i Norge, ikke bare landbrukssektoren. Derfor er spørsmålet mitt: Vil statsråden virkelig ikke gjøre noe?


