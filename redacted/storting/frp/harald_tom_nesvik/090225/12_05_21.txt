 Til avslutningen av statsrådens innlegg vil jeg si at vi er skjønt enige om
                     intensjonen i samhandlingsreformen og viktigheten av den. Når så de endelige
                     virkemidlene er på plass, får vi se om vi er like enige. Det får vi se når
                     saken kommer. 

Det som bekymrer meg, er at til tross for at man gjentatte ganger her i salen
                     har påpekt problemene knyttet til korridorpasienter, viser bl.a. undersøkelser
                     at antallet faktisk er ganske stabilt. Ca. 270 personer ligger til enhver tid i
                     korridorene ved norske sykehus, og det ser ikke ut til å endre seg. 

Spørsmålet mitt til statsråden dreier seg om at sykehusene har hatt en
                     vanskelig situasjon, det blir kortere og kortere liggetid. Da er spørsmålet:
                     Kan det være en sammenheng også her, at kommunene ikke har fått omstilt den
                     biten? 

Videre vet vi også at man må lære av hverandre. Spørsmålet mitt til statsråden
                     er: Til tross for alle de fine eksemplene statsråden her har nevnt, hvorfor
                     klarer vi ikke å være en lærende organisasjon og sørge for at andre tar etter?
                  

