 Ja, jeg håper det omsider vil gå i riktig retning. Problemet er jo at
                     Nord-Europas mest moderne og siste sykehus på stammen, Ahus – det nye
                     universitetssykehuset i Akershus – faktisk allerede kort tid etter åpningen
                     hadde korridorpasienter. Sågar gikk det så langt at man måtte skjerme pasienter
                     med laken inne på dublerte rom, der det ikke skulle vært flere personer. Det er
                     jo også i Helse Sør-Øst. Her er spørsmålet hvordan vi klarer å få ut budskapet
                     og planlegge på en bedre måte. Selvfølgelig gjøres det veldig mye bra, det vet
                     vi. Forrige uke var jeg og besøkte nettopp Fosen DMS, som er et svært spesielt
                     og godt tiltak – det skal man ha. 

Spørsmålet mitt er: Vil statsråden sørge for at det blir lagt en strategi for å
                     ha enda større fokus på nettopp sykehus som lærende organisasjoner – ikke bare
                     internt i egen region, men også på tvers av regionene for å samle Helse-Norge
                     til ett rike og ikke i fire helserepublikker? 

