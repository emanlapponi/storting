 Fremskrittspartiet har i dette Dokument nr. 8-forslaget påpekt viktigheten av at Stortinget ikke går til det drastiske skritt å legge ned kuratorkontorene i Fredrikstad, Tønsberg, Arendal, Stavanger, Bergen, Trondheim, Bodø og Tromsø fra 31. desember 2001. Forslagsstillerne ønsker at denne fristen foreløpig skal forlenges til 31. desember 2005.




Denne sentraliseringen som det legges opp til når det gjelder kuratorkontorene, vil kunne skape store problemer for dem som har behov for denne tjenesten. Fremskrittspartiet er av den oppfatning at krigsinvalidene nå er inne i en fase av livet som for mange kan være veldig vond og vanskelig. I tillegg til den naturlige aldringsprosessen har våre krigsinvalider også sine krigsskader å slite med. Fremskrittspartiet frykter at de som i dag arbeider i den offentlige helse- og sosialtjenesten, ikke har tilstrekkelig med kunnskap om krigsinvalidenes spesielle behov og deres måte å reagere på, som ofte kan være svært forskjellig fra andre eldre.




Fremskrittspartiet står alene om å ville opprettholde kuratorkontorene utenfor Oslo. Jeg fremmer herved Fremskrittspartiets forslag.




