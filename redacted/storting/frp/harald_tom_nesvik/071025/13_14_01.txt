 Siste representant sa at hun var glad for at legemiddelindustrien skal undersøke den sosiale skjevheten knyttet til medisiner, og at departementet og myndighetene deretter ser på det. Jeg tror det kan være en grei måte å gjøre det på. Jeg håper i hvert fall at det blir gjort. Statsråden har jo allerede varslet at hun vil se på det, og det setter jeg stor pris på.




Jeg synes det har vært en svært nyttig debatt, og jeg håper at debatten også kan ta oss et steg videre til å få en enda bedre legemiddelpolitikk.




Jeg har et par kommentarer. Jan Bøhler etterlyste Fremskrittspartiets syn på at vi først nå har hatt engasjement knyttet til det med overføring fra individuell til generell refusjon. Jeg kan da vise til legemiddelmeldingen og sitere følgende:







«Disse medlemmer forutsetter at overføringen av legemidler fra individuell refusjon over til generell refusjon starter så raskt som overhodet mulig.»




Og videre:







«Disse medlemmer vil tilkjennegi at dette må kunne foretas uten at Stortinget må ta avgjørelser i hver enkelt sak. Det eneste dette i så fall vil kunne medføre, er at Stortinget i mye større grad enn i dag vil måtte fungere som saksbehandler.»




Så er det punktet helt klart.




Representanten Skjælaaen var inne på bagatellgrenser. Vi fikk nærmest inntrykk av at Skjælaaens holdning til legemiddelpolitikken var at nå er alt så vel, alt fungerer så fint etter at vi kom i regjering. Da vil jeg bare minne om hva Senterpartiet selv var med på under behandlingen av legemiddelmeldingen. I innstillingen står det at man «ber Regjeringen i forbindelse med statsbudsjettet for 2006 legge fram et forslag til en vesentlig heving av «bagatellgrensen»». Jeg regner med at Senterpartiet fortsatt står på dette, slik at vi kan få gjort noe med det.




Norge har ikke uforutsett store utgifter til legemidler. Helse- og omsorgskomiteen har nå gjennomført en god del høringer knyttet til statsbudsjettet for neste år. I den forbindelse uttalte Kreftforeningen i sin høringsuttalelse at Norge sammenlignet med Sverige og Danmark bruker 37 pst. mindre til kreftlegemidler enn disse landene. Dette er land som vi har relativt lik befolkningsstruktur med. Det er land som vi sammenligner oss med i alle andre sammenhenger. Kommentaren er da at vi i kanskje større grad enn i dag må ha mer samarbeid landene imellom. En ting er det samarbeidet vi har i forbindelse med EØS-avtalen, som er veldig bra. Kanskje skal man gå ett skritt lenger og sørge for at vi kanskje får et enda bedre samarbeid, slik at man faktisk kan bli mer samkjørte, ha raskere saksbehandling og dermed også en mer fornuftig bruk av skattebetalernes penger.




