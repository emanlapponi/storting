 Staten har gjennom lov om helsetjenesten i kommunene pålagt kommunene ansvaret for eldreomsorgen. Da må staten ha et selvstendig ansvar for at lovens intensjoner blir fulgt opp. Manglene som gjennom mange år har preget eldreomsorgen i Norge, har vist at staten ikke har vært seg sitt ansvar bevisst på dette området. Med alt det kompliserte regelverk som ligger til grunn for å regulere pensjonisters og syke eldres hverdag, må det være på sin plass å etablere et statlig eldreombud. Et slikt ombud skal påse at eldreomsorgen i de forskjellige kommunene oppfyller de krav som loven pålegger dem på dette området. Ombudet bør også kunne gi veiledning og informasjon om tjenester og ytelser som seniorinnbyggere har rett til eller krav på i forskjellige situasjoner. Ombudet må også ha til oppgave å fremme eldres interesser overfor både offentlige og private instanser, og skal følge med i utviklingen av eldres levekår.




Det er en samlet komite som viser til at det er viktig å fullføre og evaluere prøveordningen med omsorgs- og eldreombud før en bestemmer seg for om det skal opprettes en ordning med et eldreombud. Fremskrittspartiet støtter dette og vil derfor senere komme tilbake med et eventuelt forslag om et eldreombud når denne evalueringen er foretatt.




Fremskrittspartiet er glad for at en enstemmig komite har fremmet det forslaget som ligger på bordet i dag, om at Stortinget ber Regjeringen fremme en sak om ombudsordning for eldre etter at pågående forsøk og evaluering er sluttført. Jeg ser fram til at den saken kommer til Stortinget, og at man eventuelt får en slik ordning på plass.




