 Allerede i dag sender Norge en rekke pasienter til forskjellige behandlingssteder rundt omkring i Europa. Her kan nevnes bl.a. Tyrkia, Kanariøyene, Montenegro og Fastlands-Spania, med bl.a. Reumasol. Dette er pasienter som til dels har et stort behov for å komme seg vekk og bli behandlet under andre klimatiske forhold enn det vi har i Norge.




Representanten Simonsen fremmet et Dokument nr. 8-forslag om at man skulle foreta en godkjennelse av et behandlingstilbud ved Dødehavet. Det er det forslaget komiteen har avvist. Det forslaget som nå ligger på bordet, har en helt annen ordlyd. Der ber man om at man bl.a. skal foreta en gjennomgang og vurdere rapporten fra fagmiljøet i Helse Vest når det gjelder dette tilbudet.




Allerede i forbindelse med Budsjett-innst. S nr. 11 for 2004-2005 fremmet Fremskrittspartiet et forslag om å be Regjeringen se nærmere på rehabiliteringstilbudet ved Dødehavet.




På denne bakgrunn vil Fremskrittspartiet stemme for det omarbeidede forslaget som er lagt ut av representanten Simonsen i dag.




