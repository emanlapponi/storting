 Jeg vil stille følgende spørsmål
til helseministeren:

«I forbindelse med budsjettforliket mellom
regjeringspartiene og Ap ble det vedtatt at ved behandling av ukomplisert høyt
blodtrykk (hypertensjon) så skal tiazider være
førstevalget ved medikamentell behandling. Det er store
motsetninger i fagmiljøet knyttet til en slik praksis,
og pasientgruppene som blir omfattet av denne endringen, er heller ikke
hørt.

Vil statsråden utsette ikrafttredelsen
av denne endringen, slik at pasientorganisasjonenes og fagmiljøenes
innvendinger blir grundig vurdert?»

 Jeg antar at den anerkjente studien
som helseministeren viser til, er ALLHAT-studien
fra USA, som det faktisk knytter seg veldig store betenkeligheter
til, bl.a. i det europeiske fagmiljøet, når det gjelder
blodtrykksbehandling. Det som fagmiljøet gir uttrykk for,
er at det er et underforbruk av vanndrivende medikamenter i Norge,
men at det bør brukes i tillegg til medikamenter man allerede
bruker.

Helseministeren virker
noe passiv til dette og henviser bare til den såkalte
studien, men tar ikke innover seg alle de advarslene
som kommer fra annet hold, bl.a. i Norge. I forbindelse med en stor
konferanse på Ullevål sykehus hadde
man en debatt om ALLHAT-studien og det europeiske miljøet.
Når helseministeren sier
at han selvfølgelig vil sjekke ut dette før iverksettelse,
vil det si at man går bort fra iverksettelse fra 1. mars,
som det er gått ut varsel om nå?

 Nå var undertegnede selv til stede
under den debatten som var på Ullevål, og man fikk
argumenter både for og imot i debatten rundt ALLHAT-studien
i USA, der det bl.a. ble vist til at den vanndrivende medisinen
som ble brukt i USA under studien, var mye sterkere enn det som
er tillatt brukt i Norge. I tillegg var det også alvorlig
hjertesyke personer som var omfattet av den studien. Det er helt
klart at det her knytter seg store problemstillinger til dette.

Helseministeren snakker
om at man kan bare angi grunnen til hvorfor man ikke
vil bruke bare tiazider, altså medisinske årsaker.
Vi vet alle sammen at i den hverdagen som legene har i
dag, er dette en tilleggsjobb. Det er også fare
for at det i en travel hverdag kan bli for lettvint bare å forskrive
dette, uten å begynne med grundige undersøkelser.
I tillegg er det også advart mot at hvis for unge
personer bruker tiazider over lang tid, er det fare for bl.a. økt
diabetesforekomst blant disse.

Jeg har et spørsmål til helseministeren.
Så vidt jeg har forstått, har også Landsforeningen
for Hjerte- og Lungesyke bedt om at ikrafttredelsen av denne endringen
utsettes. Vil helseministeren utsette den?

