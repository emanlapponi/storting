 Jeg takker statsråden for svaret.

Jeg er vel kjent med det som har vært
omtalt både i St.prp. nr. 1 og i andre
sammenhenger. Det som er problemet, er at ting tar tid. Spørsmålet
er om man kan klare å få på plass noe
før statsbudsjettet for 2007, som er langt fram, særlig
i politikken, som statsråden er veldig godt kjent med.

Jeg lurer på hvorvidt statsråden
vil sørge for at man kan få på plass
en delstrategi, slik at vi kan begynne å iverksette
tiltak. For jo lenger tid det går før man avdekker bl.a.
de personene som er i risikosonen, jo større sannsynlighet
er det for at de utvikler en mer alvorlig KOLS, hvis ikke
de får begynt med bl.a. medikamentell behandling.

Spørsmålet mitt til statsråden
er da: Kan vi forvente at vi f.eks. i revidert nasjonalbudsjett,
der man vil omtale dette neste gang, i hvert fall kan komme med noen
tiltak som gjør at vi bl.a. kan innføre spirometriundersøkelser hos
leger for å avdekke personer med KOLS?

