  Jeg vil få stille følgende spørsmål
til helseministeren:

«I forbindelse med at sykehusene i
Møre og Romsdal er pålagt å spare inn
betydelige midler for å kunne få godkjent sine
driftsbudsjetter av fylkeshelsesjefen, så er sykehusene
i Møre og Romsdal kommet i den situasjon at de har foreslått
en betydelig reduksjon i habiliteringsteamene både
for voksne og barn. Dette vil sterkt ramme psykisk utviklingshemma,
men fylkeshelsesjefen anbefaler disse innsparingene da en ikke går
glipp av refusjonsinntekter fra staten.

Er statsråden komfortabel med slike
forslag til innsparinger?»

  Jeg takker statsråden for svaret,
og vil vise til «Somatiske sjukehus – godkjenning av
korrigerte driftsplaner for 2000», der det bl.a. skrives følgende
om innsparingstiltak ved Sentralsjukehuset i Møre og Romsdal: 

«Vaksenhabiliteringstenesta
har i dag 7 stillingar. Sjukehuset rår til at teamet blir
redusert med 4 stillingar.» … «Dette
vil ramme vaksne psykisk utviklingshemma i kommunehelsetenesta.» 

Videre står det følgende
om ytterligere innsparingstiltak:

«Sjukehuset
rår til at dersom tiltaka som er opplista over ikkje er
tilstrekkjeleg for å få driftsplanen i balanse,
må heile habiliteringstenesta bli lagt ned; både
vaksenhabiliterings- og barnehabiliteringstenesta.»

Dette er fakta; det er dette som er anbefalt
fra fylkeshelsesjefen i Møre og Romsdal. Det står
i sterk kontrast til det som helseministeren sier, at man skal følge
opp det tilbudet som man allerede har påbegynt. Spørsmålet
mitt til helseministeren er: Vil helseministeren ta et initiativ overfor
Møre og Romsdal fylkeskommune slik at dette tilbudet ikke
bli nedlagt, men fortsetter å eksistere?

  Jeg vil få stille følgende spørsmål
til helseministeren:

«Ifølge oppslag i Sunnmørsposten
9. februar 2000 var det dagen før et overbelegg på 20–25
pasienter ved de medisinske avdelingene, dette samtidig med at en
sengepost med 30 senger står tom som følge av
at dersom denne avdelingen skal tas i bruk, vil dette medføre
en driftskostnad på 5 mill. kroner. Dette er en situasjon
som fortoner seg meget underlig for de pasientene som blir liggende
i korridorene på Sentralsjukehuset i Møre og Romsdal.

Mener statsråden at dette er et problem
som må løses umiddelbart?»

  Ifølge Sunnmørsposten den 9.
februar var altså helse- og sosialutvalget i fylket på besøk
ved Sentralsjukehuset i Møre og Romsdal. 22 pasienter lå i
korridorene. Det var vanskelig å komme seg frem mellom
sengene i korridorene. Det er sagt tidligere at brannvesenet har
inspisert der, og at brannsikkerheten også er satt i fare.
Forveksling av medisiner har skjedd på grunn av stort arbeidspress. «Feilbehandling
og forveksling av medisiner har skjedd, ja», svarer Frisvold,
en av overlegene ved avdelingen. Og problemene tårner seg opp. 

Sykehuset har en avdeling med 30 senger, som
var tatt i bruk bl.a. i forbindelse med influensaepidemien vi hadde,
men som stengte etterpå på grunn av manglende
midler på driftsbudsjettet. Er statsråden enig
i at det virker veldig underlig og – for å si
det på godt sunnmørsk – «bak
mål» at man når man har 30 senger ledige,
ikke tar disse i bruk?

