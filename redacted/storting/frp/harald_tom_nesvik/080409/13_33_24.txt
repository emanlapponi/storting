 Jeg vil først
få takke statsråden for svaret. Jeg har en mistanke om at statsråden
er svært opptatt av dette, og hun skal nok sikkert også få
det på plass. Jeg skal ikke blande meg inn i Regjeringens budsjettdebatt
- det klarer de godt nok selv. 

Spørsmålet mitt er selvfølgelig
knyttet til at vi ser at et stadig større antall land innfører
dette vaksinasjonsprogrammet. Det viser seg at det er en svært stor
prosent som ikke utvikler denne kreftformen etter dette. Alle våre
fagorganer har nå anbefalt dette innført. Da står vi
igjen med én ting: Dersom det ikke blir innført, må
det være utelukkende av økonomiske grunner, fordi fagorganene
har sagt ja. Vil statsråden gjøre sitt til at man kan få
på plass et vedtak raskt i denne saken, slik at vi får den effekten
ut av dette som vi ønsker? 

