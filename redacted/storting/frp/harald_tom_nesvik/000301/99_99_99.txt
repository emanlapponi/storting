  Jeg vil få lov til å stille
følgende spørsmål til sosialministeren:

«Ifølge Verdens Gang 24.
februar 2000 har Lambertseter sosialkontor ettergitt en sosialklient
478 595 kroner av gjelda til tross for at mannen hadde formue. Han
eier nå to leiligheter og har leieinntekt av den ene i
tillegg til sin uførepensjon. Han har også mottatt
sosialhjelp for tre barn mens disse oppholdt seg i Pakistan. 

Hva vil statsråden foreta seg for
at ikke vanlige folk, som har slitt et helt liv for å eie
bolig, skal miste troen på det norske sosialvesen, og for å skape
mer likhet mellom sosialklienter?»

  Sosialsjefen i Lambertseter bydel sier til
VG at det var hun som innvilget klientens søknad, og at
det ikke ble begått ulovligheter i sakens anledning. Det
er ikke akseptabelt at enkelte sosialkontorer kan foreta denne typen
avgjørelser, og Fremskrittspartiet vil komme tilbake med
et Dokument nr. 8-forslag som vil kunne bidra til bedre kontroll
og folkevalgt styring av sosialkontorene, slik at det ikke kan utbetales
eller ettergis til dels store summer uten skikkelig kontroll og
gjennomgang av sakene.

Kan statsråden virkelig akseptere
at norske sosialkontorer kan bevilge hvilke summer det skal være,
uten å foreta nødvendige undersøkelser
rundt klientens forhold – er det virkelig nok å mene
at det ikke er penger å hente, slik som det står
i VG? Vil statsråden se på denne saken og sørge
for at det blir foretatt en grundig vurdering av om man bl.a. foretar
de riktige undersøkelsene rundt en sosialklients forhold,
som her er fullstendig mangelfulle?

  Jeg vil få lov å stille
følgende spørsmål til helseministeren:

«Medi 3 AS i Ålesund søker
i disse dager om å få opprette 5 overnattings-/observasjonssenger.
De ser primært behovet for økt operasjonstilbud
innenfor området øre-nese-hals, øye,
ortopedisk kirurgi, generell kirurgi, plastisk kirurgi og gynekologi.
Innenfor alle disse områdene har de egne spesialister,
og de har gjort avtaler med kvalifisert anestesipersonell.

Vil statsråden se positivt på denne
søknaden, slik at dette tilbudet kan komme i gang så raskt
som mulig?»

  Jeg takker statsråden for svaret.
Jeg forventet selvfølgelig ikke at statsråden
skulle si ja her i Stortinget. Det ville i hvert fall satt ny rekord når
det gjelder saksbehandlingstid i departementet, og sånne
rekorder er det vel sjelden å oppleve i Stortinget.

Men det var én ting helseministeren
ikke var inne på i sitt innlegg, og det var at 17. april
1993 klaget man på avslaget fra departementet om det med
observasjonssenger. Der opplevde man aldri å få noe
svar, og man har purret gjentatte ganger. Blant annet ble det 14.
mai 1998 sendt et brev i forbindelse med at man etterlyste det svaret.
Jeg håper i hvert fall at man virkelig vil sette i gang og
jobbe med denne saken, slik at man får en saksbehandlingstid
som er til å leve med også for dette instituttet
i Ålesund, og at byens og fylkets innbyggere får dette tilbudet.
Man må jo kunne stille seg spørsmål når
de dokumenter som angår selve ankesaken, ikke engang finnes,
verken i departementet eller andre plasser.

