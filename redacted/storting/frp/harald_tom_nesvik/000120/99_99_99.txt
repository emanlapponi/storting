Det er ingen tvil om at sosialministeren har et stort engasjement når det gjelder det som har med rusmiddelpolitiske spørsmål å gjøre, og det skal sosialministeren ha ære for.




Jeg tror vi snart må komme bort fra det at narkotikaproblemet er et spesifikt Oslo-problem. Det er dessverre ikke det. Det er et nasjonalt problem, og det tror jeg går opp for stadig flere i dette landet. 




Narkotikaen sprer seg voldsomt utover Norges land, og på en rekke mindre plasser er problemet i forhold til befolkningen og et mulig behandlingsapparat kanskje enda større enn det er i Oslo. Vi har bl.a. i Kristiansand et stort narkotikamiljø. Haugesund har også et kjent narkotikamiljø, og også i mitt eget fylke er faktisk det som har med narkotikamisbruk å gjøre, et stadig stigende og økende problem. Vi ser bl.a. av statistikkene over vinningskriminalitet i Norge problemer som gjenspeiler seg fordi mange narkomane faktisk må finansiere sitt forbruk ved vinningskriminalitet.




Jeg tror at når det gjelder utbygging av rusomsorgen, må det gjøres noe ytterligere. Jeg tror vi trenger flere behandlingsplasser, for vi har rett og slett ikke råd til å la flere dø mens de venter på behandlingsplass.




Når det gjelder selve Subutex-problemet, sa statsråden at det nå er bevilget penger til sentra for behandling med Subutex. Jeg tror likevel at vi er nødt til å se i øynene at også Subutex må bli spredt rundt omkring til behandlingssentre også andre plasser i landet enn i Oslo. Vi må få et regionalt tilbud om Subutex. Man kan godt administrere det via det apparatet vi har i dag, for metadonbehandling, men vi må ha lavere kriterier for å komme inn under Subutex-behandling enn det som legges til grunn når det gjelder metadonbehandling, for det viser seg at terskelen er for høy. Mange når dessverre ikke opp, og de får derfor sine problemer ytterligere forsterket. Vi må kunne få til et system der allmennleger må kunne skrive ut Subutex for behandling av pasienter. Det må bli slutt på den holdningen som Helsetilsynet og enkelte fylkesleger har vist overfor de legene som bruker denne formen for behandling av sine pasienter.




Vi har også problemer rundt ecstacy-bruken, og jeg tror vi ser bare toppen av isfjellet der, og da særlig i forhold til de psykiske problemene som vil komme i ettertid. Vi har allerede et voldsomt press innenfor psykiatrien, og dessverre tror jeg at problemene ytterligere vil forsterkes ved den økende og store bruken av ecstacy i Norge.




