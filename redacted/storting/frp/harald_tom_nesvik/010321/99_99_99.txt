 Jeg vil få lov å stille følgende
spørsmål til helseministeren:

«I forbindelse med behandlingen av
pasientrettighetsloven ble det lovfestet at alle fylker
skulle ha et pasientombud. Dette ombudet skulle ha en fri stilling
slik at en ikke skulle underlegges politisk instruksjonsmyndighet fra
fylkeskommunen. Det har imidlertid dukket opp tilfeller der en fylkeskommune
vil instruere pasientombudet til å være sekretær
for pasientombudsrådet i fylket, mot ombudets vilje. 

Mener statsråden at dette er i tråd
med lovens bestemmelser om en uavhengig stilling for ombudet?» 

  Jeg står her med instruksen for pasientombudet
i Nordland, som er sakens kjerne her. Og jeg vil gjerne få lov
til å referere fra § 12, der man sier i andre
avsnitt:

«Pasientombudet
skal gi Pasientombudsrådet orientering om de planer Pasientombudet
har.»

Og videre i tredje avsnitt:

«Pasientombudet
er sekretær for Pasientombudsrådet.
Pasientombudet har tale- og forslagsrett, men ikke stemmerett.»

Pasientombudsrådet, bl.a. i Nordland,
består av tre politikere og to øvrige.
Pasientombudet har gitt klart uttrykk for at det ikke ønsker
sekretærfunksjonen for dette rådet,
både av hensyn til arbeidskapasitet og av hensyn til det
rettslige i dette, på grunn av en eventuell styring. 

Ser ikke helseministeren problemstillingen
med at fylkeskommunen ønsker å tvinge
et pasientombud inn i den type rolle som her foreslås?

 Det er jo variasjon i hvordan de enkelte fylkeskommuner
har gjennomført ordningen med pasientombud, og det er vel
ikke alle som bl.a. har et pasientombudsråd. Pasientombudet
i Nordland var vel det første pasientombudet som kom på plass
i dette landet, hvis ikke min kunnskap på det området
er helt feil. De var i hvert fall veldig tidlig ute. 

Man må her legge stor vekt på at
pasientombudet selv føler at dette vil være i
strid med det et pasientombud skal holde på med, og man
føler også en konflikt overfor det som pasientrettighetsloven
la vekt på i forbindelse med den uavhengige stillingen. 

Jeg skal ikke prøve å dra
statsråden enda lenger utpå i å gi et
svar, verken i den ene eller den andre retning. Men vi kommer jo
nå i en situasjon med en eventuell statlig overtakelse
av sykehusene i Norge. Vil statsråden da igjen vurdere
hvordan pasientombudsrollen skal fungere?

