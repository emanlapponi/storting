  Jeg vil få lov til å stille
følgende spørsmål til den ærede
sosialminister:

«Ved behandling av Innst. S. nr. 66
for 1996-1997 den 16. desember 1996 vedtok Stortinget å oversende Regjeringen
et forslag fra John I. Alvheim om riktig praktisering av samordningsloven
slik at ingen kan tape på å ha opptjent poeng
i folketrygden. Forslaget er aldri fulgt opp. Allerede i 1992 under
behandlingen av Innst. O. nr. 51 for 1991-1992 ble det vedtatt en
lovendring om å gi forskrift om lemping av samordningen
i visse tilfeller. Heller ikke dette er fulgt opp.

Hva vil statsråden gjøre
med disse vedtakene?» 

  Jeg takker statsråden for svaret.

Slik jeg tolker dette svaret, sier statsråden
her at man ikke ønsker å gjøre noe. Det
er jo tydelig at det er for vanskelig, at det vil skapes nye sideeffekter,
og at man derfor ikke ønsker å gjøre
noe med det.

«Negativ effekt» er et fenomen
som oppstår for enkepensjonister som selv har vært
ansatt i offentlig virksomhet og har pensjon fra en offentlig tjenestepensjonsordning,
og som har vært gift med en person som har vært ansatt
i privat virksomhet.

Det er jo ganske underlig at statsråden
nå sier at man ikke ønsker å gjøre
noe med det, på tross av at dette er en virkning som er
meget uheldig for dem det gjelder.

Spørsmålet mitt til statsråden
blir: Kan jeg virkelig tolke statsråden slik at hun ikke
akter å gjøre noe med denne saken, og at hun derfor
aksepterer at det fortsatt skal forefinnes den type «negativ
effekt» som det her er snakk om?

  Jeg takker nok en gang statsråden
for svaret. Det er hyggelig at statsråden i hvert fall
innrømmer at det pensjonssystemet som Arbeiderpartiet og
et par andre parti har bygd opp over år, er så komplekst
at statsråden selv ikke forstår det. Jeg takker for
svaret og den innrømmelsen som statsråden der
kom med.

Og så viser man nok en gang til denne
kommisjonen som skal arbeide med saken. Er det én ting
som har vist seg her i denne salen, er det at når man har
nedsatt en kommisjon, går det så lang tid at det
knapt nok skjer noe slik at de representantene som fremmet saken
og vedtar den, får se resultatet.

Jeg vil be om at statsråden i hvert
fall ser på denne saken en gang til. Det har en del så uheldige
virkninger for disse pensjonistene at det rett og slett ikke er
til å leve med for politikere. Vi må sørge
for at ikke disse enkene blir rammet fordi de har oppnådd
en egen tilleggspensjon av en slik størrelse at de får
mindre pensjon. Dette kan vi ikke akseptere.

