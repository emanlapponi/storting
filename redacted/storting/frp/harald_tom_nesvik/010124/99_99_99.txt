 Jeg vil få lov å stille den ærede
sosialminister følgende spørsmål:

«ESA har stevnet den norske Regjering
inn for EFTA-domstolen grunnet forskjellsbehandling av alkoholholdige
drikkevarer med samme alkoholstyrke. I dag er det tillatt å selge øl
i butikkene med inntil 4,75 volumprosent alkoholstyrke, mens vin
og alkoholholdige leskedrikker bare er lovlig under 2,5 volumprosent. 

Vil statsråden raskt legge frem en
sak for Stortinget som likestiller produkter med samme alkoholprosent,
eller vil statsråden ta sjansen på at Norge blir
dømt til å gjøre dette?»

  Jeg takker statsråden for svaret,
og det er jo tydelig at sosialministeren og jeg har hvert vårt
utgangspunkt i denne saken. Det som jeg tar opp, er likebehandlingen
av produkter med samme alkoholstyrke. Jeg snakker jo ikke om å liberalisere
norsk alkohollovgivning. 

Sosialministeren pekte i sitt svar her nå på at
alkoholkonsumet blant ungdom i Norge har økt betydelig
de siste årene. Men da må jeg minne sosialministeren
om at det er til tross for at vi har de reglene som sosialministeren absolutt
vil forsvare. Sosialministeren sier også at alt tilsier
at hvis man får dette inn i butikkene, vil tilgangen øke
og – om man vil – omsetningen vil øke.
Det har undertegnede ikke noen tro på. Men det som er spørsmålet mitt
til sosialministeren, er: Hvordan vil man stille seg i denne saken?
Dersom man blir dømt, vil man da etterkomme kravet fra
EFTA-domstolen?

  Jeg legger merke til i svaret fra sosialministeren
at hun selvfølgelig håper å slippe å komme
tilbake til det spørsmålet. Det gjør
faktisk også jeg, men jeg ønsker at vi skal være
i forkant her og likestille disse produktene. 

Jeg la merke til at sosialministeren i sitt
første svar viste til det som hadde med smak, farge, utforming
og den biten å gjøre, som også den tidligere
sosialministeren fra sentrumsregjeringen viste til. Jeg må jo
da, som vanlig, dessverre bare påpeke at jeg aldri har
smakt disse produktene, så jeg kjenner ikke til det like
godt som sosialministeren. 

Men jeg har et spørsmål til
sosialministeren. Det er også varslet at det vil bli vurdert
erstatningskrav; det kan komme erstatningskrav dersom vi når
det gjelder disse produktene, nå blir dømt i EFTA-domstolen.
Og spørsmålet mitt til sosialministeren er todelt.
Det ene er: Er det bruken av alkopopprodukter og den type produkter
som har økt de siste årene, eller er det bruken
av andre alkoholholdige drikkevarer som f.eks. hjemmebrent? Og det andre
er: Hvor mye vil sosialministeren virkelig bruke av skattepengene
til norske innbyggere for å kjempe for denne saken slik
hun ønsker det?

