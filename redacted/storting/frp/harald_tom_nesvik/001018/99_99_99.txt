  Jeg vil få stille følgende spørsmål
til den ærede helseminister: 

«Sentralsjukehuset i Møre
og Romsdal er fra 1. oktober 2000 ilagt døgnmulkt av brannvesenet
i Ålesund på 12 000 kroner, grunnet at bruk av korridorpasienter
stenger for rømning ved en eventuell brann. Dette gjøres
på tross av at sykehuset har en ledig sengepost, men kan ikke
ta denne i bruk grunnet dårlig økonomi. I stedet
for å sørge for at denne sengeposten blir åpnet,
arbeider fylkeskommunen for at døgnmulkta frafaller.

Hva vil statsråden gjøre
for at denne bruken av korridorpasienter tar slutt?»

  Jeg takker statsråden for svaret.

Jeg er fortsatt bekymret, for utviklingen ved
sykehuset viser at man ikke tar brevet fra departementet på alvor.
Man har fortsatt en utstrakt bruk når det gjelder korridorpasienter,
på tross av at det står ledig en hel avdeling som
bl.a. ble brukt under den influensaepidemien som man har hatt i år. 

Mitt ønske er at denne fylkeskommunen
nok en gang får en påminnelse fra departementet
og fra helseministeren om at man ikke kan behandle pasienter på denne
måten ved norske sykehus, i hvert fall ikke så lenge
avdelinger står tomme og ikke er tatt i bruk. Den måten
fylkeskommunen her jobber på, er underlig; man vil heller
prøve å ettergi dagmulkten enn å åpne
en avdeling og sørge for pasientene. Jeg håper
derfor at helseministeren vil ta et nytt initiativ, særlig
overfor denne fylkeskommunen fordi man der innrømmer at
man har en ledig avdeling stående.

 Jeg vil få lov til å stille
følgende spørsmål til den ærede
justisministeren:

«Ifølge et oppslag i Bergens
Tidende 10. oktober 2000 har en somalier med sikringsdom knivstukket
og forsøkt voldta en kvinnelig utleier av hybelen der vedkommende
bodde. Mannen ble ifølge artikkelen anbefalt av en person
som var med på visningen av hybelen, og det viser seg at
denne personen representerte Kriminalomsorg i frihet. Kvinnen ble
ikke gjort oppmerksom på dette, ei heller leietakers betydelige
kriminelle rulleblad. 

Vil statsråden endre regelverket,
slik at det pålegges å gi slik informasjon?»

  Jeg takker statsråden for svaret.
Jeg ser frem til at dette regelverket blir endret, slik at man nå kan
slippe å oppleve denne typen episoder i fremtiden. Jeg
frykter også at det allerede er inngått en god
del andre leieforhold hvor utleier heller ikke er gjort oppmerksom
på hvilken situasjon han er i. Jeg frykter f.eks. at pedofile
eller andre kriminelle av denne typen, kan ha såkalt sikring
og bolig hos barnefamilier. Jeg håper dette arbeidet nå virkelig
blir iverksatt, for det er på tide at vi tar offeret mer
på alvor enn den kriminelle. Enkelte ganger må vi
la taushetsplikten til fordel for den kriminelle vike for rettspraksis
og rettssikkerheten for landets øvrige innbyggere. Det
håper jeg nå statsråden virkelig setter
fortgang i.

