 Jeg vil få lov å stille helseministeren
følgende spørsmål:

«I forbindelse med behandlingen av
Budsjett-innst. S. nr. 11 for 2001-2002 vedtok Stortingets flertall
følgende forslag: «Stortinget ber Regjeringen
sørge for at kostnadene ved bruk av legemiddelet Remicade
dekkes av blåreseptordningen.»

Hvor langt er arbeidet med å gjennomføre
dette vedtaket kommet, og når vil pasientene kunne benytte
seg av den fordelen dette vedtaket skal medføre?»

 Jeg takker for svaret

Jeg stiller meg litt undrende når
helseministeren sier at han skal sende
Stortingets vedtak ut på høring. Så vidt jeg
vet, har Stortinget i denne saken gitt et svært klart signal,
et svært klart vedtak om hva som skal gjennomføres.
At statsråden eventuelt må rådføre
seg med sine spesialister i departementet for å få utformet
lovteksten, støtter jeg fullt ut. Men å sende
et stortingsvedtak ut på høring om hvorledes det
skal være – da vil jeg spørre
om helseministeren har tenkt å legge
seg på en ny praksis med å sende Stortingets vedtak
ut på høring.

 Jeg takker igjen for svaret.

Men fortsatt stiller jeg meg spørrende
til det at stortingsvedtaket skal sendes ut på høring,
for jeg synes vedtaket er tindrende klart. Og det må være
rimelig raskt å få gjennomført et lovarbeid
i denne saken og få ordningen på plass. Jeg håper
at helseministeren minimum får på plass
en odelstingsproposisjon
i forkant av revidert nasjonalbudsjett, slik at ordningen kan gjøres
gjeldende i forbindelse med det.

Dette er jo en litt underlig situasjon, når
vi i løpet av ett år klarte å vedta at alle
sykehus skulle overføres til staten. Den største
helsereformen som Norge noen gang har sett,
brukte man altså ca. et år på å vedta,
og så skal man bruke nesten tilsvarende tid på å endre én
liten paragraf i folketrygdloven, slik at revmatismepasienter skal få mulighet
til å få legemiddelet Remicade.

Vil helseministeren i hvert
fall gi det signal at senest i forbindelse med revidert nasjonalbudsjett
er dette på plass og Stortingets vedtak oppfylt?

