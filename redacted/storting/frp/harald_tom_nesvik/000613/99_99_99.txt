 Saken vi nå har til behandling, dreier seg om å få nedsatt en granskingskommisjon for å få kartlagt hva som har skjedd vedrørende dykkerne under pionertiden i Nordsjøen.




Stortingsrepresentantene Siv Jensen og Øyvind Vaksdal fra Fremskrittspartiet tar i sitt Dokument nr. 8-forslag opp en rekke problemstillinger som det helt klart er sterkt behov for å få vurdert nærmere.




Sosialkomiteen har lagt fram sin innstilling, og det er med stor glede en nå kan si at det er en enstemmig komite som slutter seg til at en ber Regjeringen nedsette en uavhengig granskingskommisjon som skal vurdere alle forhold i tilknytning til dykkingen i Nordsjøen i pionertiden. Jeg vil også få lov å berømme saksordfører Åse Gunhild Woie Duesund for det meget grundige og ryddige arbeid hun har gjort, slik at vi faktisk i dag har en enstemmig innstilling fra komiteen.




Når det gjelder selve saken, er det helt klart at det er på tide at dette arbeidet nå blir satt i gang. Det er en sak der en opplever at jo mer en prøver å gå inn i dette sakskomplekset, jo mer blir en faktisk sittende igjen med stadig flere spørsmål.




Uten å foregripe det arbeidet kommisjonen skal gjøre, må jeg bare stille spørsmålet om det ikke er underlig at denne gruppen bl.a. ble unntatt arbeidsmiljøloven i så lang tid. Jeg vil videre få henlede oppmerksomheten til innstillingen, der en viser til den vanskelige økonomiske situasjonen som en rekke av disse dykkerne nå befinner seg i. Jeg vil derfor be om at statsråden griper fatt i denne problemstillingen raskt, slik at disse personene kan få hjelp til å få en ordnet økonomi. I den anledning er det ikke den erstatningen som det legges opp til i revidert nasjonalbudsjett, inntil 200 000 kr, som er løsningen på denne problemstillingen. Disse personene har en rekke problemer med å nå fram i systemet. De har problemer med å få stilt en diagnose som gjør at de kan få yrkesskadeerstatning. De har problemer med å komme gjennom byråkratiet og få på plass de papirene som skal til for å få de ytelsene de har krav på. Kanskje er det en hjelpende hånd i denne saken som skal til for å lose dem gjennom systemet. Kanskje bør en prøve å finne en ordning rundt den gjeldssituasjonen disse personene har kommet opp i, slik at vi faktisk kan gi dem et verdig liv tilbake igjen. Mange har fått en type sykdom som gjør at de sitter apatiske i en stol og faktisk har problemer med å lese et A4-ark. Jeg håper virkelig sosialministeren vil gripe fatt i dette, slik at vi kan få loset dem gjennom systemet og gi dem den hjelpen de virkelig så sårt trenger.




Det er naturlig at når granskingskommisjonen er ferdig med sitt arbeid, må eventuelle spørsmål knyttet til erstatning igjen komme til ny vurdering dersom forholdene som blir avdekket i forbindelse med en granskingskommisjon, tilsier det.




Jeg er også glad for at en enstemmig komite ber Regjeringen vurdere å gi dykkerne en observatørplass i kommisjonen. Det er viktig med tanke på den kampen disse dykkerne har ført gjennom en rekke år uten å ha blitt hørt i systemet. Da er det viktig at de kan få en observatørplass, slik at de også får vite hva som skjer underveis, og kan føle den tryggheten som ligger i det arbeidet. Observatørplassen er viktig med tanke på å få avklart alle forholdene i dette sakskomplekset.




Dette er en sak som har fått et positivt utfall i komiteen, og nå ser ut til å få det i Stortinget. Men det er først og fremst en erkjennelse av at det ikke har vært gjort nok, og at det ikke har vært en tilstrekkelig oppfølging for denne gruppen når det gjelder å få vite hva som ble gjort under pionertiden.




Avslutningsvis vil jeg få rette en stor takk til disse dykkerne for den innsats som de har gjort for oljenasjonen Norge. La oss nå få alle kortene på bordet slik at disse hedersmenn får vite hva som har skjedd med dem. La ikke denne gruppen bli vår tids krigsseilere. La oss sørge for å følge dem opp på en skikkelig måte. La oss sørge for at vi får svar på alle de spørsmål som vi stiller oss. Og la oss for all del sørge for å gi dem verdigheten tilbake. De er en av de yrkesgruppene som kanskje har gitt denne nasjonen de høyeste inntektene – i generasjoner fremover.




Jeg håper vi nå virkelig snart skal få svar på de spørsmålene som de stiller, og – som sagt – gi dem verdigheten tilbake.




