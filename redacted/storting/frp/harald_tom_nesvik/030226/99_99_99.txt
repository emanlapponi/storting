 Jeg vil få lov til å stille
følgende spørsmål til helseministeren:

«Ålesund sykehus har tilbudt
700 personer å dra til Omnia Trondheim Medisinske
Senter for å fjerne visdomstenner, grunnet lange ventelister
i Ålesund. Grunnen til at pasientene sendes til denne klinikken,
er at Helse Midt-Norge bare har inngått avtale
med denne klinikken og ikke andre. I et oppslag i Sunnmørsposten
14. februar viser bl.a. Apollonia Tannklinikk i Ålesund
til at de kan tilby denne tjenesten langt rimeligere enn det koster å reise
til Trondheim.

Hva vil statsråden foreta seg i denne
saken?»

 Jeg takker statsråden for svaret.
Man har i hvert fall allerede nå kommet litt videre i denne
saken, ved at man ser på andre aktører
i dette markedet.

Helseministeren sier
at dette tilbudet var ukjent for det regionale
helseforetaket. Det må jo være en av
oppgavene til de regionale helseforetakene
på eget initiativ å sette seg
inn i de tilbudene som finnes rundt om, nettopp for å begrense
de offentlige utgiftene på dette området. Dersom
denne foretaksmodellen og den sykehusstrukturen vi nå har
lagt oss på, skal kunne fungere, er det veldig viktig at
man også har tillit i befolkningen. Det er klart
at dersom man ser at dette fortsetter, kan man også miste tilliten
til selve reformen, fordi det foregår en utstrakt bruk
av det jeg vil kalle feilprioritering av midler.

Hva vil helseministeren
foreta seg videre i denne saken for å be det regionale
helseforetaket sette seg inn i øvrige tilbud i regionen?
Dette gjelder tross alt ikke bare Ålesund.

 Jeg har lagt merke til at en av regjeringspartienes
representanter i Sunnmørsposten
i går snakket om det samme som helseministeren
gjør her. Problemet er bare
at hvis man gjør det på den måten, vil det
mest sannsynlig gå ut over det frie sykehusvalget, slik
at valgfriheten for den enkelte pasient dermed vil bli mindre. Men
det blir en annen sak som vi skal ta en debatt på senere,
for jeg regner med at vi kommer tilbake til denne saken.

Det spørsmålet jeg gjerne
vil følge opp litt overfor helseministeren, går
selvfølgelig på de regionale
helseforetakenes selvstendige rett og, etter min mening,
plikt til også innenfor andre
typer saker å undersøke om det er andre
tilbud som kan gjøres gjeldende i distriktene uten nødvendigvis å måtte
sentralisere dette, slik denne saken har vist. Det kan dreie
seg om mindre operasjoner, det kan gjelde tannbehandling
og en del andre ting. I den forbindelse vil jeg spørre
om helseministeren i sine styringsbrev
vil vurdere å pålegge de regionale
helseforetakene i større grad på selvstendig initiativ å undersøke hvilke
tilbud som foreligger i distriktene.

