  Jeg vil få lov å stille
følgende spørsmål til samferdselsministeren:

«Dette året har det vært
en rekke branner i tunneler ute i Europa med tap av en rekke menneskeliv.
Det er i en rekke tunneler i Norge benyttet PE-skum som isolasjonsmateriale,
blant annet i de undersjøiske tunnelene inn til Ålesund.
Dette materialet er svært brannfarlig, og det er stor frykt
for hva som vil bli utfallet dersom det oppstår brann her.

Vil statsråden ta initiativ til at
PE-skummet fjernes fra norske tunneler?»

  Jeg takker statsråden for svaret.

Dette året har det vært flere
store branner ute i Europa. Det kan nevnes Mont Blanctunnelen og
Tauern-tunnelen, med mer enn 50 omkomne. I etterkant av disse brannene
var norske medier fulle av skrekkscenarier om hva som kunne skje
i norske tunneler. Den 29. juni i år fikk Norge oppleve
en brann i en tunnel under bygging, med påfølgende
eksplosjon hvor tre personer mistet livet og 14 ble skadet. 

Direktoratet for brann- og eksplosjonsvern
v/seksjonssjef Hans-Jørgen Eriksen sier til NTB
at dynamitten i disse tunnelene eksploderte fordi den var lagret sammen
med tennere. Samtidig sier han at dynamitten kunne ha eksplodert
uansett.

Tidligere samferdselsminister Kjell Opseth
fikk her på talerstolen den 8. desember 1993 et spørsmål
fra Jan Simonsen, og daværende statsråd Opseth
svarte:

«På 1980-talet
blei nokre vegtunnelar likevel frostsikra med isolasjonsmateriale
som seinare synte seg å vera brannfarleg i visse samanhengar.»

Jeg vil bare stille følgende spørsmål:
Hvorfor er det fremdeles, i 1999, benyttet PE-skum i tunneler, når
Vegdirektoratet skulle skifte ut dette isolasjonsmaterialet i 1994-1995,
ifølge svar fra daværende statsråd Opseth?

  Nå har det seg slik at jeg har fulgt
med i en del av diskusjonen som har versert i media i forbindelse
med brannsikkerheten i Ålesund-tunnelene. Jeg kjører selv
disse tunnelene ofte og har lagt merke til at PE-isolasjon mange
plasser i tunnelene ligger helt bar. Den dekningen som skulle vært
der, og som muligens en gang var påført, er i
dag vasket bort eller falt av på grunn av påkjørsler
og annet. 

Jeg har også registrert at brannsjefen
i Ålesund ikke får den dokumentasjonen han krever fra Statens
vegvesen i forbindelse med disse tunnelene. Når vi da ser,
ifølge Drammens Tidende og Buskerud Blad, at en luftekanal
er kledd med isolasjonsmaterialet PE-skum, og at dette skummet ikke
var tildekket ytterst i kanalen hvor denne katastrofebrannen oppstod,
er det med meget stor uro jeg tenker på hva som vil kunne
skje i en tunnel der det er montert 108 000 km2 med den
samme isolasjonen. Jeg vil da stille samferdselsministeren følgende
spørsmål: Har samferdselsministeren gjort seg
opp noen mening om hva som skjer dersom en bil kolliderer med PE-mattene
og kommer i brann? Vil brannbeskyttelsen fremdelens være
effektiv? Og hva vil statsråden gjøre for at brannsjefen
i Ålesund skal få utlevert den dokumentasjonen som skal
følge et slikt anlegg?

