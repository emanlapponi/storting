 

(ordfører for saken): 

Stortingsrepresentantene Annelise Høegh og Børge Brende fremmet i Dokument nr. 8:66 for 2000-2001 forslag om å likebehandle private og offentlige røntgeninstitutt. 




Som bakgrunn for forslaget viser forslagsstillerne til at Stortinget ved behandlingen av revidert nasjonalbudsjett for 2000 fattet vedtak om å be Regjeringen fremme forslag for Stortinget om refusjonssats på like vilkår for private og offentlige røntgeninstitutter i sammenheng med budsjettet for 2001.




I forbindelse med framleggelsen av St.prp. nr. 1 for 2000-2001 redegjør Sosial- og helsedepartementet for oppfølgingen av dette forslaget. Komiteen finner grunn til bl.a. å påpeke følgende utsagn fra departementet i denne proposisjonen:







«Sosial- og helsedepartementet slutter seg til at det er viktig at offentlige og private røntgeninstitutter behandles på like vilkår og vil utarbeide et takstsystem som ivaretar dette.»




Det vises videre til at det i revidert nasjonalbudsjett for 2000 ble varslet at det var tatt et initiativ til et arbeid med å se på utviklingen av et felles kodeverk som skal danne grunnlag for et nytt takstsystem for private og offentlige røntgeninstitutter.




Komiteens flertall, alle unntatt Arbeiderpartiet og SV, har forståelse for at et slikt arbeid som det her tas sikte på, vil ta noe tid, men flertallet er likevel av den oppfatning at det ikke skulle være noe i veien for at så lenge dette arbeidet pågår, så gis de private røntgeninstituttene en refusjonssats på like vilkår som den de offentlige institusjonene mottar.




Komiteens mindretall, fra Arbeiderpartiet og SV, viser til brev fra helseministeren der det framgår at arbeidet med en total gjennomgang av takstsystemet allerede er i gang, og at det tas sikte på å fremme forslag i statsbudsjettet for 2002. Mindretallet fremmer forslag om at Dokument nr. 8-forslaget avvises.




Fremskrittspartiet ønsker ikke at det skal skusles bort mer tid før en får til en refusjonssats på like vilkår, og viser til at det arbeidet som er i gang med å se på et nytt kodeverk, ikke kan rettferdiggjøre at private institutt skal ha en betydelig lavere refusjonssats enda ett år før kodeverket er på plass. Fremskrittspartiet står derfor bak flertallets tilråding om å be Regjeringen i revidert nasjonalbudsjett for 2001 legge fram forslag om RTV-takst på like vilkår til de private og de offentlige røntgeninstituttene for 2001, som en midlertidig løsning i påvente av det forslaget som er varslet i budsjettet for 2002.




 Stortingsrepresentantene Øyvind Korsberg, Øyvind Vaksdal og Robert Eriksson fra Fremskrittspartiet har i Dokument nr. 8:11 fremmet forslag om å be Regjeringen fremme de nødvendige lovendringsforslag slik at trygghetsalarmer dekkes av folketrygden og tildeles gjennom hjelpemiddelsentralen. 




Etter dagens system er det den enkeltes bostedskommune som er avgjørende for hvilket tilbud en skal få om trygghetsalarm, og hvilken pris en skal måtte betale i egenandel. Det er en uttalt målsetting at de eldre som ønsker det, skal kunne få bo hjemme så lenge som mulig. I en slik situasjon er det viktig å presisere at for pleietrengende eldre er det nødvendig med et variert omsorgstilbud. For Fremskrittspartiet er det et viktig prinsipp at den dagen en person har behov for bistand, skal en ha den trygghet at en får den hjelpen en trenger. Dette tilbudet må i størst mulig grad tilpasses den enkeltes ønske og behov. Trygghetsalarmer er i så henseende et meget viktig hjelpemiddel for mange hjemmeboende eldre, slik at de skal kunne føle seg trygge dersom uhellet skulle være ute og en skulle trenge assistanse. 




Fremskrittspartiet mener at trygghetsalarmer må godkjennes som hjelpemiddel på lik linje med krykker, rullestoler o. l. Fremskrittspartiet mener derfor at hjelpemiddelsentralene må være godt egnet som distribusjonskanaler for dette hjelpemiddelet. På denne måten kan en også få til en ensartet behandling og tildeling, der ikke bostedsadressen er avgjørende for hvilken kostnad denne tjenesten vil innebære for den enkelte. Mange eldre har svært små inntekter, og en kan derfor frykte at mange ikke kan ta seg råd til en trygghetsalarm fordi egendelene er for høye. 




Det er også grunn til å vise til et forslag fra Kristelig Folkeparti, Fremskrittspartiet, Senterpartiet og SV som ble fremmet i Innst. S. nr. 294 for 1996-97, der det heter:







«Stortinget ber Regjeringen sørge for at trygghetsalarmer dekkes av folketrygden og tildeles gjennom hjelpemiddelsentralen.»




Når vi ser på det forslaget som i dag foreligger, og som er nesten identisk, er det interessant å legge merke til at det bare er Fremskrittspartiet og SV som står på det samme forslaget som den gang. Jeg håper Kristelig Folkeparti og Venstre kan fortelle oss hvorfor de nå har skiftet syn i denne saken.




Representanten Einar Olav Skogholt var inne på at dersom dette gikk gjennom, er det flere som ikke får muligheter for trygghetsalarm. Det vil være riktig dersom man står på de samme kriteriene som folketrygden og hjelpemiddelsentralen for tildeling av denne tjenesten. Disse kriteriene føler vi også ligger inne i forhold til å fremme de nødvendige lovendringsforslag, fordi det tilbudet som allerede er pr. i dag, skal dekkes gjennom folketrygden.




Jeg vil til slutt ta opp mindretallsforslaget fra Fremskrittspartiet og SV som er inntatt i innstillingen.




