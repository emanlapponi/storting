 Jeg vil få lov til å stille følgende spørsmål til justisministeren:


«Det har til tider vært stort fokus på bemanningssituasjonen hos Oslo‑politiet og hva som her må gjøres i fremtiden, mens det samme fokus bare i liten grad har vært knyttet til den alvorlige situasjonen en har i distriktet. Som et eksempel vil jeg vise til oppslag i Tidens Krav av 24. og 25. oktober der det fremkommer at det i perioder helgen før bare var én polititjenestemann på vakt i Kristiansundområdet. Dette medførte at de var for få til å kunne rykke ut. Slike situasjoner skaper usikkerhet i befolkningen.


Hva vil statsråden gjøre i denne saken?»


