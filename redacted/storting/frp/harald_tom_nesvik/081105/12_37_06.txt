 Jeg vil gjerne takke statsråden for svaret.


Det som er helt åpenbart, og det som bekymrer meg med den lave bemanningen, er at hverdagskriminaliteten blir lidende. Da må man prioritere mye sterkere, og tilliten – dersom en har behov for hjelp – går ned. Det tillitsforholdet er absolutt noe som vi er veldig avhengig av for å ha et godt tilbud til befolkningen, og samspillet mellom publikum og politi er man svært avhengig av er best mulig.


Noe av det som veldig ofte kommer opp, er – og statsråden var selv inne på det – at om man bare har én polititjenestemann i Kristiansund, har man Molde‑regionen å spille på. Det tar ca. 40 minutter å kjøre til Molde, og da kan både tjuver og andre ha kommet langt over alle hauger før man eventuelt kommer.


Spørsmålet mitt til statsråden er: Vil statsråden også se på størrelsen knyttet til de variable enhetskostnadene i politiet? Det er et stadig tilbakevendende tema, og det er jo der en legger ekstrautgiftene når det gjelder overtid og en del andre ting. Vil statsråden medvirke til at vi får økte bevilgninger til variable enhetskostnader?


