 Takk til statsråden for svaret. Jeg er selvfølgelig kjent med at justisministeren daglig jobber med disse tingene  for å få nye studenter, høyere opptak o.a., og for å få på plass bedre ordninger.


Det som bekymrer meg, er at den debatten som man har gående i denne sal, veldig ofte dreier seg om det sentrale østlandsområdet, gjerne rettet inn mot Oslo og de spesielle hovedstadsproblemene vi har. Jeg ønsker gjennom dette spørsmålet å sette fokus på hvordan det faktisk er ute i distriktene. Stasjonssjefen i Kristiansund sier bl.a. i Tidens Krav fredag 24. oktober at man har problemer med å få vaktlistene til å gå opp. Det er selvfølgelig fordi politifolk i mindre grad tar overtid frivillig.


Spørsmålet mitt til statsråden er: Når de nye studentene kommer ut i praksis og man kan begynne å høste fruktene av det man har gjort, vil statsråden i sterkere grad legge forholdene til rette slik at flere av disse havner i distriktene og ikke blir «fanget opp» av flyplasser og Oslo‑området?


