 Jeg vil få lov å stille følgende
spørsmål til sosialministeren:

«Under behandlingen av Budsjett-innst.
S. nr. 11 for 2001-2002 vedtok Stortinget å be Regjeringen
utvikle en handlingsplan for å sørge for at alle unge
funksjonshemmede som ønsker det, er flyttet ut
av eldreinstitusjon innen utgangen av 2005. Arbeidet skulle
skje i samarbeid med brukerorganisasjonene.
Så langt har dette, ifølge mine opplysninger, ikke
skjedd.

Kan vi regne med at statsråden vil
komme tilbake til dette under behandlingen av tiltaksmeldinga for
funksjonshemmede som er bebudet i mai 2003?»

 Jeg takker statsråden for svaret,
men det var ikke et svar på det spørsmålet
jeg stilte. Jeg stilte spørsmål om den handlingsplanen
som Stortinget har vedtatt, vil foreligge i forbindelse med den
tiltaksmeldingen for funksjonshemmede som vi får i mai.

Det er mulig at statsråden ikke
er informert om det arbeidet som er gjort, og som er overlevert
til departementet. FFO og Norges Handikapforbund overleverte allerede
i mai i fjor forslag til en handlingsplan og forslag til tiltak
som kunne få de funksjonshemmede ut av aldershjemmene.
Er statsråden kjent med det arbeidet som disse organisasjonene
har gjort, og med innholdet i det arbeidet som allerede er overlevert
til departementet? Kan statsråden også svare
på mitt spørsmål om en vil komme tilbake
med en handlingsplan i forbindelse med meldingen i mai?

 Det virker som om man her bruker all tid på å undersøke
og undersøke for å finne fram til et eller
annet tall istedenfor å følge opp Stortingets
vedtak, for Stortingets vedtak lyder som følger:

«Stortinget
ber Regjeringen i samarbeid med brukerorganisasjonene
utarbeide en handlingsplan med tiltak som kan iverksettes for å sørge
for at alle unge funksjonshemmede som ønsker
det, er flyttet ut av eldreinstitusjon innen
utgangen av 2005.»

Jo lengre tid det går, dess
kortere tid blir det igjen til å oppfylle Stortingets vedtak.
Og det er jo i den forbindelse at vi etterspør selve handlingen
her. Antallet unge funksjonshemmede som befinner seg i
institusjoner rundt omkring, er én del av problemstillingen.
Men det som er det viktigste, er at det allerede er en del personer
som klart har gitt uttrykk for at de ønsker å flytte
ut. Og det har man altså ikke grepet fatt i fra
Regjeringens side på tross av Stortingets vedtak.

Mitt spørsmål til sosialministeren
blir som følger: Kan statsråden fra denne talerstolen
nå i hvert fall love at organisasjonene senest
innen utgangen av mai blir kalt inn til dette møtet,
slik at vi kan få oss forelagt en progresjon i denne saken
i vårsesjonen?

