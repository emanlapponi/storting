 «Kysten utenfor Sunnmøre har
nok en gang tatt et menneskeliv som følge av en tragisk
ulykke. En fisker falt over bord mens han utøvde sitt yrke
som fisker. Hans sønn klarte ikke å få han
inn i båten igjen, og vedkommende døde etter en
stund. Et redningshelikopter kunne, dersom det var stasjonert på Vigra,
kommet frem til ulykkesstedet på kort tid, men dette redningshelikopteret
er fjernet av Stortinget. 

Vil statsråden ta et initiativ slik
at et flerbrukshelikopter kan stasjoneres på Vigra?»

 Hvorvidt det som kommer fra Hovedredningssentralen
på Sola, er korrekt, skal være usagt fra min side.
Men en av hovedårsakene og den største kritikken
i forbindelse med denne spesielle ulykken var nettopp at hele redningsaksjonen – slik
følte i hvert fall fiskerne det – var dårlig
organisert.

Dersom et helikopter hadde vært stasjonert
på Vigra, og dersom det hadde vært bemannet og
i stand til å foreta den utrykningen som skulle til, kunne
man ved bruk av vinsj kommet seg ned og eventuelt reddet denne fiskeren. Det
skjedde ikke, fordi det nærmeste helikopteret står
på Ørlandet. Det er derfor viktig i et distrikt som Sunnmøre, med
et stort antall fiskere og båter og annen kystfart, at vi
har et sånt redningshelikopter på plass. 

Jeg vil spørre statsråden
nok en gang: Vil hun ta hensyn til denne farlige kyststrekningen
når denne saken legges fram for Stortinget?

 Kanskje det viktigste man kan gjøre
fra departementets side, er å se på muligheten for
innleie av helikopter, f.eks. fra private firmaer. Jeg har bl.a.
vært i kontakt med et firma som sier at det ikke er noe
problem å plassere et helikopter på Vigra og drifte det
til en langt billigere pris enn de tidligere redningshelikoptrene
hadde.

Det som det er vist til om ansvarsforholdene,
er veldig viktig her, for sånn som denne ordningen fungerer,
eier Forsvaret helikoptrene, mens bruken av Redningstjenesten ligger
til Justisdepartementet. Da har man hele tiden splittede interesser.

Det er viktig å merke seg at dette
fylket kanskje er det mest fiskeriavhengige fylket i Norge. Og det
er viktig at vi i Stortinget kan påse at Redningstjenesten
sørger for sikkerheten til dem som ferdes på havet.
Dette landet har veldig store inntekter fra fiskerinæringen
og annen kystnæring, og vi må sørge for
at de også føler den tryggheten som det er å ha
et sånt redningshelikopter på plass.

  Jeg vil få lov å stille
følgende spørsmål til justisministeren:

«Da politimesteren på Sunnmøre
la frem statistikk for virksomheten på Sunnmøre,
var dette en statistikk som vakte oppsikt ikke bare når
det gjaldt den dårlige oppklaringsprosenten for vinningskriminalitet,
men det som også var alvorlig, var den lange saksbehandlingstiden
i distriktet. Ifølge Sunnmørsposten 8. mars 2000,
har nå departementet reagert på den lange saksbehandlingstiden ved å inndra
en juriststilling ved politikammeret.

Vil statsråden ta et initiativ slik
at denne stillingen kan opprettholdes?»

  Det er riktig, som statsråden sier,
at det ikke har vært noen fast stillingshjemmel ved Sunnmøre
politidistrikt, men det har vært – som det ble
sagt – utplassert en ekstraordinær politifullmektig
der i tillegg til de faste juristene. 

Når man ser den utviklingen som har
vært med hensyn til den lange saksbehandlingstiden, er
det et betydelig antall straffesaker som føres i det politidistriktet,
der dette faktisk også av de straffedømte, de
som skal dømmes, blir sett på som beklagelig at
det har tatt så lang tid å få fram saken
og også når det gjelder straffenedsettelse. 

Jeg vil be statsråden nok en gang
svare på: Vi forventer at det kommer flere saker, og er
det da den rette veien å gå å nedprioritere
juriststillingene?

  Jeg må si at svaret fra statsråden
egentlig begynner å forvirre meg, for først sier
man at det er riktig å fjerne denne stillingen fordi man
ikke har flere stillinger enn andre steder, og så sier
man at man i 2000 vil gi ekstrabevilgninger, slik at man skal få ned
restansene.

Slik jeg forstår det, er det vel ved å tilføre
juriststillinger en kan få ned saksbehandlingstiden. For å få enda
flere saker inn til domfellelse og til behandling nytter det vel
ikke med ytterligere ressurser til politiet hvis man samtidig fjerner
juristbiten.

Spørsmålet mitt til justisministeren
er: Vil man i framtiden legge mer vekt på å få enda
flere juriststillinger inn i politiet, slik at den vanlige borger
i dette land kan være trygg på at i de tilfellene
man er så heldig – i hvert fall i mitt distrikt – at
man tar vedkommende vinningskriminelle, blir det ikke sett på som
et problem at det tar for lang tid å få saker
fram til domfellelse?

