 Jeg synes det er svært oppsiktsvekkende at de eneste som statsråden har hørt på her, er de som har vedtatt å legge ned tilbudet, nemlig Helse Møre og Romsdal. Det virker som statsråden ikke har tilstrekkelig informasjon i denne saken, om det tilbudet som skal opprettes. Man skal erstatte 14 senger med fire senger i Ålesund og fire senger i Molde, dvs. åtte sengeplasser.


Når det gjelder Mork Rehabiliteringssenter, er det i all hovedsak et sted som er godt tilrettelagt for slagpasienter, og svært lite knyttet til MS-pasienter. Nevrohjemmet har også i dag poliklinisk avdeling knyttet nettopp til MS-pasientene. De pasientene som bruker det, er meget skeptiske og veldig redde for det tilbudet som nå blir gitt. Det blir helt sikkert en god faglig kvalitet. Problemet er at det kommer til å bli mange færre som får gjøre seg nytte av dette, fordi antallet plasser reduseres, og det tverrfaglige tilbudet som er bygd opp i dag på Nevrohjemmet, ikke kommer til å bli det samme. Mitt spørsmål til statsråden er: Vil statsråden sørge for å snakke med brukerne av dette senteret før man velger å legge det ned?


