 Min kritikk går ikke på at statsråden har hørt på helseforetaket. Min kritikk går på at statsråden utelukkende har hørt på helseforetaket, og det er klart at da får man bare én side av saken. Når statsråden i sitt svar velger å si at nå skal vi først legge ned, og så skal man evaluere det etterpå, og da skal brukerne få komme på banen, blir det helt meningsløst. Det blir da å legge ned institusjonen, så skal vi evaluere den nye, og så får vi se hvor vi er. Ja, da har man allerede revet et godt tilbud opp med roten og fjernet det.


Jeg synes det er trist at statsråden så til de grader viser at denne saken vil hun ikke gripe fatt i. Jeg synes det er beklagelig, all den tid at det er svært mange blant de svakeste pasientene som har et progredierende sykdomsforløp, noe som gjør at det bare blir verre og verre for pasientene. Da er det viktig å ha den tryggheten som et sånt tilbud kan gi.


Jeg utfordrer statsråden nok en gang: Vil statsråden før man endelig setter punktum i denne saken, sørge for at også brukerne blir hørt?


