 Jeg vil få lov til å stille
den ærede helseminister følgende spørsmål:

«Apotekene er blitt forelagt en ny
oppgjørsavtale som innebærer at det
skal tas kopi av ikke-ferdigekspederte blåresepter,
ordne disse i en bestemt rekkefølge og sende dem
til trygdekontoret ved hvert oppgjørstidspunkt, to ganger
pr. måned. Siden det må tas kopi på begge
sider av ca. 7,5 millioner resepter, innebærer
dette nesten 15   millioner  kopieringer.
 Anslagsvis  vil  dette  koste ca. 150 mill. kr.

Vil statsråden stoppe dette forslaget,
som fortoner seg som meningsløst?»

 Jeg vil takke statsråden for et langt
på vei positivt og imøtekommende svar. Jeg forstår
at statsråden ikke kan si seg enig med meg i
at det virker som et meningsløst forslag. Det aksepterer
jeg. Men jeg håper det kommer noe ut av det møtet
som er varslet senere i dag.

Det er med respekt å melde lite
fornuftig bruk av farmasøytisk
ekspertise og ressurser innenfor apoteknæringen
at en stor del av arbeidsdagen faktisk skal gå med til å kopiere.
Det er mulig hensikten er å fagutdanne kopieringspersonell
innenfor helsevesenet og
apoteknæringen, men det er i hvert fall ikke
fornuftig bruk av ressurser.

Spørsmålet mitt videre til
helseministeren er: Hva slags framdrift ser
man for seg for å få en endelig
avklaring på dette spørsmålet? Vi skal
nå inn i en budsjettbehandling her i huset. Så hvis ikke
disse tingene kan løses, har vi da en mulighet til å ta
dette opp og tvinge fram en løsning.

 Nå kjenner helt sikkert helseministeren
rutinene i Rikstrygdeverket bedre enn undertegnede gjør,
og slik sett har jeg stor tiltro til at det kan komme noe ut av
det. Jeg håper virkelig at denne saken kan løses.

Man ser for seg muligheten for elektroniske
resepter i et to–tre års perspektiv. Da kan vi
faktisk snakke om en oppsamlet sum i utgifter for apotekene på bortimot 450 mill.
kr – hvis det tar tre år, og kostnaden på 150 mill. kr
er korrekt. I den forbindelse vil dette i det alt vesentlige skyves
over på norske pasienter i form av økte egenandeler.

Avslutningsvis har jeg et spørsmål
til helseministeren. Dette vil forbruke veldig mye tid i apotekene.
Vi vet at pr. i dag sliter allerede fire av ti apotek økonomisk.
I den forbindelse vil man her bli påført ytterligere
utgifter. Er statsråden enig med undertegnede i at det å bruke
farmasøyter til å kopiere
og sende inn kopier til Rikstrygdeverket er en lite hensiktsmessig måte å bruke
en begrenset ressurs på?

