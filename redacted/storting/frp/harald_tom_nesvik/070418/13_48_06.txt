  Jeg takker statsråden for et svært
konstruktivt og godt svar og ser fram til at dette blir påpekt,
slik at pasientene ikke blir rammet. Undersøkelser
viser at det er ca. 87 pst. av pasientene som kjenner til ordningen
med fritt sykehusvalg og 13 pst., som man da skjønner,
som ikke vet om ordningen. Da er det viktig at også disse
får vite om den slik at de kan treffe sine egne
valg.

Så vet vi at en del av informasjonen
som ligger ute om fritt sykehusvalg, ikke nødvendigvis
er etterrettelig. Statsråden har vel også signalisert
at hun vil foreta et arbeid knyttet til at det skal være
korrekt informasjon om ventelister. Så jeg ber om at statsråden også ser
grundigere på dette, og får fortgang i det arbeidet.
Kanskje man rett og slett baserer seg på historiske ventetider,
og ikke bare på forventede ventetider.

Men jeg har et veldig konkret spørsmål,
om noe som har overrasket meg over tid: Avtalespesialistene er en
viktig del av norsk spesialisthelsetjeneste. De er ikke
private aktører – avtalespesialistene er en integrert
del av spesialisthelsetjenesten. Og da er det merkverdig at avtalespesialistene ikke
ligger ute på fritt sykehusvalg-systemet. Hva vil statsråden
her helt konkret gjøre for at også den
delen av helsevesenet nå kommer innenfor
den ordningen der den helt åpenbart hører hjemme?

