 Jeg takker statsråden for svaret.


Helt innledningsvis vil jeg faktisk gi ros til Regjeringen for det arbeidet som er gjort knyttet til organdonasjon i Norge. Jeg tror også Regjeringen har fått innspill fra mange partier i den sammenheng – gode innspill.


Jeg er dessverre litt bekymret for at den modellen som man legger opp til, snarere kan bli en oppsplitting av rollen enn å skreddersy et opplegg for å få økt kapasiteten, samhandlingen og koordineringen. Hvis vi f.eks. ser til det landet i Europa, ja kanskje i verden som har kommet lengst innenfor å få opp antallet organdonasjoner, nemlig Spania, har man nettopp den klare, sterke rollen sentralt – en koordineringsfunksjon som har vist seg å være svært nyttig.


Spørsmålet mitt til statsråden er: Ved å spre dette ansvaret på flere selv om intensjonen er god, ser ikke statsråden faren for at man kan miste litt av det fokuset som man har ment å ha innenfor feltet?


