  Jeg vil få lov til å stille
følgende spørsmål til helseministeren:

«Ifølge Bergens Tidende er
ventetiden ved Haukeland sykehus så lang og smertefull
at Parkinson-pasienter vender sykehuset ryggen og ber om behandling
i Oslo. Kapasiteten ved nevrokirurgisk avdeling skal være
liten og sprengt, og bare de mest akutte sykdomstilfellene blir behandlet.
Å gi hjelp til en bedre livssituasjon skal ikke være prioritert. 

Hva vil statsråden gjøre
for at Parkinson-pasienter på Vestlandet får behandlingstilbud
som er det norske helsevesenet verdig?»

 Jeg vil takke helseministeren for et godt og
grundig svar. Han viste til den garantien som er vedtatt i Stortinget,
men dessverre gjorde Stortinget så mange grep i forbindelse
med den garantien at man er kommet i den situasjon at så lenge
kapasiteten også på Østlandet er i ferd med å bli
sprengt, vil ikke garantien være gjeldende, fordi det også skal
tas hensyn til kapasiteten andre steder. Og derfor vil man ikke
kunne få den juridiske muligheten som Fremskrittspartiet ønsket, at
man eventuelt kunne bruke andre behandlingsinstitusjoner, også private,
for å få dette til. Jeg håper allikevel at
helseministeren følger med i denne saken videre . 

Jeg tror helseministeren og jeg er enige på ett
punkt, og det er at det ikke kan være geografisk bostedsadresse som
skal være avgjørende for hvorvidt man får
et relevant helsetilbud eller ikke.

  Jeg er enig med helseministeren i det siste
han sa, det er iallfall klart. Og en av grunnene til at
jeg viste til dette, er at Fremskrittspartiet ønsker å ha
en garanti for det som man ønsker å få til. Men
det er klart at når rett til fritt sykehusvalg blir innført,
må man følge nøye med for å se
om det blir fulgt opp på en slik måte som er Stortingets
intensjon – at det blir et reelt fritt sykehusvalg i Norge.
For jeg frykter at så lenge staten ikke har det overordnede økonomiske
ansvar for sykehusene våre, vil nok enkelte fylkeskommuner prøve å komme
seg unna den biten, og derfor håper jeg at helseministeren
i hvert fall følger nøye med i utviklingen. Det
er jeg også overbevist om at han vil gjøre, og jeg
skal da ikke dra videre debatten om at staten bør overta
ansvaret for sykehusene.





                

