 Bakgrunnen for at jeg har tatt opp denne interpellasjonen, er det vi ser skjer i helsevesenet, og det som står i Soria Moria-erklæringen knyttet til bruk av private helsetjenester.




Når vi ser at man i Soria Moria-erklæringen helt åpenbart tar til orde for å begrense bruken av private helsetjenester, og samtidig vet at køene faktisk er i ferd med å vokse, spesielt innenfor enkelte områder, finner jeg grunn til bekymring, særlig når vi vet at det innenfor en del av helsevesenet er både ledig kapasitet og stor effektivitet, og at arbeidet gjøres på en økonomisk gunstig måte for samfunnet.




Innledningsvis har jeg lyst til å sitere en tidligere helseminister, en helseminister som jeg mener var både nyskapende og effektiv, og som tok initiativ. Da sikter jeg til tidligere helseminister Tore Tønne. Han sa i et foredrag i desember 2001:







«Det samlede helsetilbudet må brukes. At det ikke er gjort, er en sak for Økokrim.»




«Helsekøene må avvikles innen ett år (…) private aktører kan tilby sine tjenester på like vilkår.»




Dette stod å lese i Legekunsten nr. 1, 12. årgang, mars 2002.




Videre sa den tidligere helseministeren følgende:







«Det eneste som virker er å sørge for at det finnes alternativer. Pasientene må merke at de kommer på operasjonsbordet raskere. En merkbar bedring av tilgjengeligheten må skje raskt. Ventetiden må vekk og den må vekk fort. Den må vekk i løpet av ett år.»




Dette er tidligere helseminister Tore Tønnnes egne uttalelser.




Avtalepraksis er en offentlig spesialisthelsetjeneste og inngår faktisk i sørge for-ansvaret.




Ifølge tall fra SINTEF-rapporten SAMDATA Somatikk 2005 vil det innen 2020 være behov for 35–50 pst. nye konsultasjoner i spesialisthelsetjenesten pr. år. Dette medfører at spesialisthelsetjenesten må effektiviseres og kapasiteten økes. De offentlige sykehusene har vist at de allerede har mangelfull kapasitet til å dekke dagens behov. Det er derfor nødvendig med private avtalespesialister i dagens helsevesen, men også i framtidens helsevesen.




De offentlige avtalespesialistene står i dag for ca. 36 pst. av samtlige konsultasjoner i spesialisthelsetjenesten, men har fortsatt betydelig ledig kapasitet. Jeg snakker her i første rekke om poliklinisk kirurgi/dagkirurgi. Ved å benytte seg av denne kapasiteten vil man få svært positive virkninger i form av reduserte ventetider, og ventelistene går da selvfølgelig ned.




Legeforeningen hevder at prognosen om et betydelig økt behov for helsetjenester er en realitetsorientert strategisk plan om hvilke helsetjenester med ditto kompleksitet som gjøres innad i sykehusene, og hvilke som må og kan gjøres utenfor sykehus. Dette er tvingende nødvendig for å bevare og videreutvikle den fagkompetansen som er der. Sykehusene trenger avlastning for å klare de tyngste oppgavene og de som er mest ressurskrevende.




Det er tilført betydelige ressurser til spesialisthelsetjenesten de senere årene. Helseutgifter pr. hode har faktisk økt med 115 pst. siden 1998. Parallelt med dette har det kommet en forsterket fokusering på effektivisering og mer behandling pr. årsverksressurs. Det er derfor høyst reelt å se på hva som er årsaken til at private avtalespesialister har betydelige flere konsultasjoner pr. dag enn hva som er tilfellet blant leger i sykehus.




I Helse Nord utgjør de private avtalespesialistene 3,3 pst. av alle legeårsverk. Disse utfører 24,5 pst. av alle polikliniske/dagkonsultasjoner. Det er et felles ønske om effektivisering av spesialisthelsetjenesten. Dette er tvingende nødvendig med tanke på den økonomiske situasjonen i helseforetakene. Vi nærmer oss 9 milliarder kr bare i akkumulerte underskudd. De private avtalespesialistene kan bidra sterkt til en slik effektivisering. De private avtalespesialistene er effektive og innehar spisskompetanse på sine områder.




Avtalespesialistene representerer i Norge ca. 440 årsverk. Det er 7,2 pst. av det totale antall legeårsverk i Norge, som i dag er i overkant av 10 000. Innenfor psykiatri er det 173 årsverk. Det er 11,7 pst. av det totale antall legeårsverk innenfor psykisk helse.




Modernisering av normaltariffen er høyst nødvendig. Det er ikke slik at det er større samsvar mellom de faktiske kostnadene og den behandlingen som gis. Normaltariffen henger sammen med DRG-prisingen som skjer ved sykehusene.




Det er også grunn til å innlemme de private avtalespesialistene i spesialisthelsetjenestens prioriteringsdel. De private avtalespesialistene må brukes offensivt. Dette for å nå målet om å få mer helse for hver krone. Norge er et av de landene i verden som bruker mest på helse pr. innbygger. Da er det underlig at vi er et av de få land i verden som har lange ventelister og voksende køer. De private avtalespesialistene bidrog til at vi fikk snudd denne trenden i forrige stortingsperiode. Men hvis vi skal tolke Soria Moria-erklæringen på verst mulig måte – unnskyld, president – er det grunn til å tro at bruken av private vil bli redusert ytterligere.




Desentralisert spesialisthelsetjeneste og avtalespesialister er mer kostnadseffektivt. Det at noen spesialiserer seg på enkelte behandlingsformer gjør det effektivt og ikke minst kompetansehevende.




Jeg håper at man kan fokusere på disse tingene, for det er viktig å bruke de ressursene som er der ute. Jeg må si at da jeg første gang leste høringsutkastet som var sendt ut knyttet til Nasjonal helseplan, ble jeg meget forundret. Jeg lette med lys og lykte etter nettopp denne tjenesten, de private avtalespesialistene. Hvor ble den av? Det var nærmest fraværende i høringsutkastet.




Da vi så fikk presentert det endelige utkastet til Nasjonal helseplan, hadde man nok kommet litt mer inn på det i den sammenheng. Men i forhold til den betydelige delen som avtalespesialistene utgjør innenfor spesialisthelsetjenesten, er dette svært lite omtalt i Nasjonal helseplan. Det gjør at jeg er usikker. Men det gjør også at vi nettopp nå får denne interpellasjonen, slik at statsråden kan oppklare en del av det som jeg håper er misforståelser, og at man vil si klart at avtalespesialistene i dag utgjør en betydelig del av spesialisthelsetjenesten, de skal gjøre det i framtiden, og vi er villig til å satse ytterligere slik at vi skal få en enda større spredning, men ikke minst også få en enda mer effektiv spesialisthelsetjeneste i Norge. Da er det viktig at vi også er villig til å se litt på takstene i normaltariffen. Nå skal jeg selvfølgelig ikke fra denne talerstolen verken inngå i noen lønnsforhandlinger eller signalisere noe som helst, men jeg håper i hvert fall at statsråden vil signalisere at hun ønsker å gå i den retning og satse på avtalespesialistene, sørge for at tryggheten om at man skal ha disse avtalene, kommer tilbake, og i hvert fall også holde øye med sine egne regionale helseforetak, at man ikke setter tak på hvor mange konsultasjoner og operasjoner man skal ha, men heller ivaretar pasientenes interesser ved å avvikle helsekøene og sørge for at pasientene venter kortest mulig tid. Da tror jeg faktisk at avtalespesialistene er selve nøkkelordet.




