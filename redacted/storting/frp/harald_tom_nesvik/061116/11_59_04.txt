 La meg først innledningsvis få lov til å si at jeg er glad for at man ikke har valgt å kutte ut avtalespesialistene, men at man faktisk har en tanke med det, og at man – jeg holdt på å si – heldigvis, i hvert fall etter min personlige mening, mer eller mindre kan se som en arbeidsulykke det som skjedde i forbindelse med det første høringsutkastet som ble sendt ut.




Men jeg er faktisk ikke helt beroliget likevel, for man sier at man nå arbeider med et nytt utkast som skal sendes ut til høring, knyttet til hvordan man skal få avtalespesialistene mer integrert i sørge for-ansvaret til de regionale helseforetakene. Da kommer vi igjen over på den debatten som vi har hatt knyttet til bruken av private sykehus – kommersielle, ideelle – og de regionale helseforetakenes sørge for-ansvar på dette området. Da kommer vi fort borti problemstillingen at det er lettere å sørge for at man selv får tatt unna det man har kapasitet til og ønske om, og så får vi se om det blir noe igjen til de andre. Det gjør at man igjen kan få problemstillinger knyttet til at man får et tak på hvor mye virksomhet man skal få lov å utøve, uten tanke på hvor mange pasienter det faktisk er som har behov for hjelp, og som skal behandles. Det er lett for at dette igjen kan bli det som iallfall undertegnede mener er bukken og havresekken.




Jeg tror at det mest fornuftige man kan gjøre hvis man ønsker på en skikkelig måte ytterligere å få integrert de private avtalespesialistene i spesialisthelsetjenesten, er å modernisere normaltariffen, som man bl.a. gjorde i forbindelse med katarakt, hvor man innførte en egen K-takst, slik at man fikk tatt unna køene. Det var effektivt som bare det, og det tok ikke lange tiden før man fikk fjernet køene.




Jeg ser fram til at vi får saken til behandling hvis det eventuelt skjer vesentlige endringer, og ikke minst at man sender dette ut på høring. Jeg håper virkelig at man også tar med de private avtalespesialistene på råd i denne prosessen, for dette er en svært viktig del av helsevesenet, som må ivaretas på en skikkelig måte. Jeg håper man er mer positivt innstilt til dette enn det som kan framgå av Soria Moria-erklæringen. Og da er det fristende å spørre om statsråden har et annet syn på de private avtalespesialistene enn det Regjeringen har gitt uttrykk for knyttet til de private kommersielle sykehusene, da man helt åpenbart skriver i Soria Moria-erklæringen at dette skal begrenses, og at man skal behandle færre pasienter der. Jeg er litt bekymret hvis det også skal gjelde de private avtalespesialistene, som er den mest effektive delen av spesialisthelsetjenesten.




