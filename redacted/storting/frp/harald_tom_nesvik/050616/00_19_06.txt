 

(ordfører for saken): 

Vi skal nå gå til behandling av det som går på trygdeoppgjøret for inneværende år. Selv om dette ikke er et stort og komplisert utregningsforslag, men et meget konkret forslag, skal vi prøve å gjøre det litt mer effektivt, eller i hvert fall sørge for at dette blir framlagt på en skikkelig måte.




Partene i trygdeoppgjøret, som har bestått av regjeringspartiene, FFO, Norsk Pensjonistforbund og LO, har hatt drøftelser 24. og 25. mai inneværende år. De har drøftet det som går på selve trygdeoppgjøret, altså regulering av grunnbeløpet i folketrygden. Motpartene til Regjeringen hadde et krav på 3,55 pst., herunder et etterslep fra 2003 til 2004 på 0,05 pst. Ut fra de tall som hadde med lønnsutvikling for perioden å gjøre, har det tekniske beregningsutvalget kommet til at lønnsøkningen fra 2003 til 2004 var på 3,6 pst., mens reguleringen av grunnbeløpet for samme tidsrom i fjor var på 3,55 pst. Det var man enig om.




Videre kom partene den 25. mai til slutt til enighet om at grunnbeløpet skulle økes med 1 921 kr, fra 58 778 kr til 60 699 kr, fra 1. mai inneværende år. Partene har kommet til enighet, og komiteen ser derfor ingen grunn til å fremme andre forslag enn det som ligger i dette oppgjøret.




Mindretallet, bestående av Fremskrittspartiet og Senterpartiet, har imidlertid en egen merknad som bl.a. viser til tidligere års forslag, som går på at







«Stortinget ber Regjeringen innen utgangen av 2002 legge frem en opptrappingsplan som skal ha som resultat at fullt opptjent pensjon i 2007 skal utgjøre 2/3 av tidligere lønnsinntekt.»




Dette forslaget falt i sin tid da det ble fremmet, og har heller ikke flertallets tilslutning i dag. Men både Fremskrittspartiet og Senterpartiet, som står bak merknaden, aksepterer at man har kommet til enighet, og ser da ingen grunn til å gjøre noe annet enn det de er bedt om.




