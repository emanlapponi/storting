 Jeg vil få lov å stille følgende
spørsmål til samferdselsministeren:

«I desember 2002 ble det besluttet å gjennomføre
en prøveordning der seks lufthavner fikk en 90 pst. reduksjon
på startavgiften for utenlandsruter. I Møre
og Romsdal innbefattes Kvernberget og Årø av ordningen,
mens Vigra ikke blir innbefattet, til tross
for at et flyselskap har tilkjennegitt at de vil starte flygninger
fra Vigra dersom også denne flyplassen
får denne avgiftsreduksjonen.

Vil statsråden medvirke til at også Vigra
flyplass får en 90 pst. reduksjon i
startavgiften for utenlandstrafikk?»

 Det står i en pressemelding av 20.
desember 2002 fra Samferdelsdepartementet at Samferdselsdepartementet
legger til grunn at ordningen blir evaluert etter en viss
tid. Nå har statsråden tilkjennegitt at prøveordningen
skal virke i alle fall til og med 2005. Da kan det jo
bli interessant å høre:
Vil man overhodet ikke fra statsrådens side
vurdere situasjonen løpende? Vil man vente til etter
2005, som man kunne få inntrykk av ut fra statsrådens
svar?

Videre er det faktisk et selskap som har tilkjennegitt
at man ønsker å begynne å fly
fra Vigra flyplass. Dette er et selskap som ikke
er etablert i Møre og Romsdal i dag. Det
er også et selskap som har kjøpt inn
en del fly som er i en slik kategori at de ikke kan lande
på bl.a. Årø lufthavn fordi Boeing 737-800
krever lengre rullebane enn Årø kan tilby. Jeg
vil stille statsråden følgende spørsmål: Vil
statsråden overhodet ikke se på denne
situasjonen for å få økt utenlandstrafikk
fra Vigra?

 Statsråden snakker hele
tiden om evaluering. Problemstillingen er den konkurransevridning
som er mellom flyplasser, og i tillegg at det faktisk
er et flyselskap som vil starte virksomhet fra Vigra flyplass
dersom denne ordningen blir gjort gjeldende også der,
dvs. et nytt selskap med nye ruter til utlandet i et distrikt
som er veldig avhengig av eksport og god tilknytning til
bl.a. både England og kontinentet. Spørsmålet
mitt til statsråden er om hun kan bekrefte følgende,
som jeg fikk inntrykk av av svaret her, at fra Regjeringen og departementets side
vil man ikke gjøre noe som helst for å medvirke
til at Vigra flyplass skal få denne muligheten
til å etablere disse utenlandsrutene med 90 pst.
reduksjon, fordi man skal avvente en evaluering, og man skal gå ut
2005 før man overhodet vil gjøre noe.

