 Jeg vil få lov å stille følgende
spørsmål til justisministeren:

«Sunnmøre er et distrikt
som består av en rekke øyer og fjorder, samtidig
som distriktet har en meget stor trafikk på sjøen – dette
være seg en stor del fritidsbåter og fiskefartøyer,
men også fraktebåter og annen skipstrafikk. Dersom
politiet skulle måtte rykke ut til en situasjon som utspiller
seg på sjøen, så får de et problem. Sunnmøre
politikammer har ikke politibåt.

Mener statsråden at dette er forsvarlig?»

  Jeg takker statsråden for svaret,
men jeg må si at jeg stiller meg noe undrende til innholdet
i svaret til statsråden. 

Man har i Møre og Romsdal gitt politibåt
til Kristiansund og til Molde, men når det gjelder det
desidert største distriktet, det med den største
skipstrafikken og det største antall fritidsbåter,
sier man at der er det ingen problem, og det er ingen fare for verken
beredskap eller noe annet i forbindelse med den trafikken som foregår.
Jeg vet ikke om bl.a. statsråden er klar over utviklingen
som har vært i de siste årene, der man faktisk
opplever at narkotika skyller inn på strendene i distriktet.
Man innfører også kontroll i forbindelse med det
som har med promille på sjøen å gjøre.
Man ser i distriktet at det flyter over av smuglervarer, det gjelder
brennevin, sigaretter og en rekke andre ting. 

Og da må jeg spørre statsråden:
Bekymrer ikke denne utviklingen statsråden? Og hva er grunnlaget
for at Molde og Kristiansund har fått politibåt,
men ikke Sunnmøre, som er det største distriktet?

  Enten statsråden tror det eller ei,
denne gangen var det ingen fogderistrid med i bildet. Men i mange
tilfeller kan det nok være det når det gjelder
dette distriktet. 

Det som er problemstillingen, er at politiet
blir pålagt stadig større oppgaver også når
det gjelder det som har med sjøen å gjøre,
den utviklingen som vi ser når det gjelder bl.a. bruk av
småbåter, en stadig tilstrømning av turister
med småbåter i distriktet, og ikke minst – i
og med at dette i veldig stor grad skjer i sommerhalvåret – har
man også problematikken rundt det som har med alkohol å gjøre.
Og det er ut fra det at jeg er bekymret for den utviklingen som
vi ser. Politiet får stadig flere oppgaver, men er helt
ute av stand til å kunne løse de oppgavene som
følge av at bevilgningene fra sentrale myndigheter ikke
foreligger. Og det som er spørsmålet mitt, er
hvilke vurderinger som ligger bak når mindre distrikter
får tildelt politibåter, mens et distrikt som
har den utviklingen som Sunnmøre har, ikke får
den samme muligheten.

  Jeg vil få lov til å stille
følgende spørsmål til justisministeren:

«Man begynner nå å se
resultatene av at politiet ikke får tildelt de ressurser
de trenger for å kunne ivareta den jobb de er satt til å gjøre.
Ifølge Sunnmørsposten 14. januar 2000 ble bare
1/3 av vinningssakene i distriktet oppklart. Dette sett
i relasjon til at dersom dette distriktet skal ha en bemanning på landsgjennomsnittet,
så må det tilføres nærmere 50
nye stillinger.

Hva vil statsråden gjøre
for å rette på dette?»

 Jeg takker statsråden for svaret.
Men jeg merket meg også at man ikke nå – i
hvert fall ikke på dette tidspunkt – er villig
til å gå inn og love nye stillinger til dette
politidistriktet. Bare hver tredje vinningssak blir løst
på Sunnmøre.

«Volda-politiet i krise» er
overskrift lørdag 15. januar – løste
fem av 127 saker når det gjelder vinningskriminalitet.
Oppklaringsprosenten er så lav at det egentlig snart bare
er å si vær så god til kriminelle, vi
har ingen anledning til å oppklare disse sakene likevel.

Spørsmålet mitt til statsråden
er som følger: Bekymrer denne utviklingen i dette distriktet
statsråden, og føler man at man har en tilstrekkelig
bemanning på Sunnmøre når man setter
inn de tiltakene som statsråden nevner, og får
et større tverretatlig samarbeid?

  Det er riktig, som statsråden sier,
at man ikke bør kunne forvente at man skal kunne gå inn
og se på dette nå. Men jeg hadde egentlig forventet,
når man har sett utviklingen de senere årene,
at man hadde gjort noe med dette for lenge siden.

Jeg var tidligere i dag i kontakt med Stranda
lensmannskontor, som har et rimelig stort distrikt, det grenser
mot Oppland, det grenser mot Sogn og Fjordane og også mot
Geiranger, og for å komme dit må man ta ferge. På det
kontoret er det fire lensmannsbetjenter på jobb, og det
er ingen der etter kl. 15. Man har kontortid fra kl. 08-15. Etter
den tiden har man såkalte hjemmevakter der man kan bli
ringt opp. Jeg må si at dette er en utvikling som bekymrer
meg. 

Vil statsråden, når man fordeler
disse stillingene, ta hensyn til at også polititjenestemennene
skal ha en arbeidsordning som er til å leve med?

