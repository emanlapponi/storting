  Jeg takker nok en gang statsråden
for svaret. Jeg kan stille meg fullt og helt bak både det
som må gjøres, og det man faktisk gjør på en
del områder.

Det som imidlertid er litt viktig, er at vi
har et vell av forskjellige typer tiltak, fordi vi som personer også reagerer
forskjellig, og tar til oss kunnskap på forskjellig måte. Derfor
er det viktig at vi har mange forskjellige typer tiltak og måter
som vi kan angripe denne saken på. Helt åpenbart
har også de aller fleste av oss et ansvar for
egen helse, så det er et krav til oss selv at vi må følge
opp på en skikkelig måte. Men så er det også helt
klart at enkelte trenger hjelp til å komme i gang med å takle
problemet sitt.

Undertegnede er kjent med at man på Tingvoll
i Møre og Romsdal har kommet med et innspill
som nettopp er et tilbud til overvektige og til personer
som er i ferd med å utvikle så stor
overvekt at de til og med er i ferd med å falle ut av arbeidslivet.
Er statsråden kjent med dette tiltaket, som kan være
svært bra både for den enkelte i den
nåværende situasjon og som oppfølging?
Vil statsråden se nærmere på den saken?

