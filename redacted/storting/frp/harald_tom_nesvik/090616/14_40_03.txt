 (komiteens leder og ordfører for saken): Da skal vi bevege oss litt vekk fra
                  asfalten og over på de mer myke verdiene. 

Saken som vi har til behandling, dreier seg om to ting. Det ene er selve
                  takstoppgjøret for leger, psykologer og fysioterapeuter. Den andre saken er
                  fullmakt til bestilling av prepandemivaksine. 

Når det gjelder takstoppgjøret for leger, er det noe man må komme tilbake til
                  siden forhandlingene ikke er sluttført. Jeg vil i den forbindelse bare henvise til
                  en enstemmig komitémerknad i innstillingen. Der heter det: 

«Komiteen støtter forslaget om å gi en fullmakt som det legges opp til i
                     proposisjonen, men under den klare forutsetning at det ikke blir en økning i
                     egenbetalingen for pasientene ut over de 5 prosent som allerede er vedtatt i
                     forbindelse med behandlingen av statsbudsjettet for 2009». 

Alle partier unntatt Fremskrittspartiet var med på en egenandel på 5 pst. 

Grunnen til at jeg tar ordet i denne saken, er knyttet til prepandemivaksine. Som
                  de aller fleste sikkert har fått med seg, erklærte WHO den 11. juni en pandemi
                  fase 6. I den forbindelse har Norge forpliktet seg til å kjøpe inn vaksine, slik
                  at forslaget som ligger i proposisjonen om en prepandemivaksine, dermed faller
                  bort. Jeg har derfor fremmet et forslag om at vi gir en bestillingsfullmakt til
                  Helse- og omsorgsdepartementet under kap. 710, post 21 Spesielle driftsutgifter.
                  Det er en fullmakt på 830 mill. kr., slik at man kan få kjøpt inn en vaksine. I
                  avtaleverket er det snakk om 9,4 millioner brukerdoser. Det står også gjengitt i
                  innstillingen fra komiteen og viser at komiteen faktisk allerede hadde tatt høyde
                  for dette i forbindelse med avgivelse av saken. 

Med dette fremmer jeg det omdelte forslaget om en bestillingsfullmakt på 830 mill.
                  kr, slik at Regjeringen har det verktøyet som skal til for å kunne gjøre jobben
                  utover høsten, uten å måtte komme tilbake til Stortinget. Jeg håper det er
                  tilstrekkelig for Regjeringen, slik at vi nå får disse tingene på plass – til
                  nytte og glede for det norske folk. 

