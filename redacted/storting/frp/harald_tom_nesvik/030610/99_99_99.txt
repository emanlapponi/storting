 Bare helt kort: Vi ønsker å påpeke at beboere i institusjoner har hatt en betydelig negativ utvikling når det gjelder hvor mye inntekt en skal kunne ha til egen disposisjon, særlig når vi ser på perioden fra 1989 og fram til i dag.




Forslagsstillerne bak dette Dokument nr. 8-forslaget ønsker ikke at denne utviklingen skal fortsette, og har derfor foreslått at fribeløpet skal settes til 25 pst. av grunnbeløpet i folketrygden.




Det er urimelig at personer som har opphold i institusjon, skal kunne disponere en så liten andel av egen inntekt at man har store problemer med bl.a. å kunne gi sine nærmeste en oppmerksomhet ved f.eks. bursdager, jul osv. Dette må vi gjøre noe med.




Når Fremskrittspartiet nå allikevel velger å akseptere at forslaget vedlegges protokollen, og dermed ikke fremmer forslagene i dag, skyldes det sosialministerens brev til komiteen av 19. mai 2003, der det vises til at Regjeringen før sommeren vil legge fram en stortingsmelding om bedre kvalitet i pleie- og omsorgstjenesten. I den forbindelse vil en i henhold til dette brevet foreta en grundig gjennomgang av egenbetalingsordningene.




Det vil bli interessant å se hva Regjeringen vil foreta seg i denne saken. Fremskrittspartiet vil derfor ta opp igjen de forslagene som framkommer i Dokument nr. 8-forslaget, når den varslede stortingsmeldingen skal behandles.




