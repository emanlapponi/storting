 Først vil jeg få lov til å takke interpellanten for den problemstillingen som reises her, men jeg vil også få lov til å si at dette ikke er noen ny problemstilling. Dette er en problemstilling som har vart over år, faktisk i mange år, så at det er på høy tid at vi klarer å få gjort noe med det. I hvert fall sett fra undertegnede og Fremskrittspartiets side var nok saken knyttet til periodontitt og rehabilitering av tannsett i forbindelse med den sykdommen på mange måter et gjennombrudd når det gjelder det som går på refusjon. I den forbindelse er jeg i hvert fall rimelig glad for å ha vært med og kjempet igjennom den saken på vegne av Fremskrittspartiet.




Jeg tror også at dette har litt med hvordan vi ser på det som har med refusjon å gjøre. Hvis vi går inn og ser på det regelverket som finnes i folketrygdloven knyttet til refusjon, er det helt åpenbart at det som gjelder munnhulen, nesten er tatt ut av refusjonssystemet, bortsett fra noen få ting, og selvfølgelig bortsett fra de gruppene som vi har vært inne på som har gratis tannbehandling. Det skulle også bare mangle at akkurat den gruppen som i dag har gratis tannbehandling, ikke skulle ha det.




Så vil jeg også bare knytte et par kommentarer til oppfordringen som interpellanten reiser, om man kan ta dette med i omsorgsmeldingen som kommer til sommeren. Den omsorgsmeldingen skal jo behandles i Stortinget, så da blir det bare opp til Stortinget hvorvidt dette også legges inn som et tema. Oppfordringen har gått til statsråden om at hun i hvert fall omtaler det og drar i gang debatten. Men det er Stortinget selv som bestemmer hva man tar inn i form av merknader og forslag når omsorgsmeldingen kommer til behandling i denne sal. Det har vi store muligheter for.




Jeg tror det er viktig at vi også fokuserer litt på den tjenesten som blir gitt. Jeg tror ikke vi kommer så langt hvis vi bare skal drive og snakke om reparering. Det er viktig at vi tar med oss det som har å gjøre med forebygging og rehabilitering av tannsettet. Det viser seg at det er veldig store variasjoner ut fra bostedsadresse på hva slags type tiltak man får. Det er helt åpenbart at det i en del tilfeller faktisk er rimeligere å trekke tennene istedenfor å rehabilitere tannsettet. Er det verdig? Jeg tror vi må se på regelverket knyttet til den tjenesten som den enkelte skal få.




Så tar interpellanten opp en veldig viktig problemstilling knyttet til forskjellen mellom dem som har fått en institusjonsplass, og dem som kanskje oppfyller kravet til å få en institusjonsplass, men som ikke har kommet inn, eller hvor familien faktisk har tatt på seg ansvaret for å hjelpe den enkelte hjemme. I den forbindelse vil jeg faktisk anbefale at statsråden vurderer hvorvidt man skal se på om rettigheten til refusjon for tannbehandling bør knyttes til om man oppfyller kravet til institusjonsplass, istedenfor å se på om man befinner seg i en institusjon, slik at også denne gruppen kan få muligheten til å få hjelp.




Jeg tror det helt åpenbart er en sammenheng mellom dårlig tannsett og det som har med inntak av føde å gjøre. Vi risikerer faktisk at man på grunn av ubehag med å tygge maten kan bli underernært, noe som igjen vil medføre sykehusinnleggelse og også tapte leveår på sikt.




Videre er det helt åpenbart at vi ikke bare kan si at det er pleiepersonellets ansvar å sørge for tannhygienen i institusjonene. Vi må også ta innover oss det tidspresset som faktisk er i mange av institusjonene i dag, og det tidspresset som er innenfor hjemmesykepleie- og hjemmehjelpsordningen, og den korte tiden de har til rådighet for den enkelte bruker. Vi er også nødt til å se på det i den samme sammenhengen.




Jeg tror at det viktigste vi nå kan gjøre, er nettopp å fokusere på problemstillingen, vise at vi ønsker å gjøre noe, og at det også må komme klare rettigheter for den enkelte når det gjelder hva som skal følges opp, og at man får klare og gode retningslinjer for hva slags type tjenester den enkelte skal ha, uavhengig av bostedsadresse. Noen av problemene vi ser i dag, er at det er store forskjeller lokalt og regionalt når det gjelder hva slags type tilbud man faktisk får.




