 Jeg vil få lov til å stille
den ærede helseminister følgende spørsmål:

«Det har i den senere tid fremkommet
svært kritikkverdige forhold ved barneavdelingen ved Sentralsjukehuset
i Møre og Romsdal, både når det gjelder å ha
korridorpasienter som følge av plassmangel og meget kummerlige
forhold for barn som må isoleres grunnet fare for smitte
fra andre pasienter. 

Vil statsråden ta et initiativ overfor
fylkeskommunen slik at en kan få en permanent løsning
på problemene ved barneavdelingen, og at ikke barna må lide
grunnet dårlig prioritering?» 

  Jeg takker statsråden for svaret,
men må dessverre konstatere at den såkalte løsningen
på problemene bl.a. når det gjelder korridorpasienter
ved Sentralsjukehuset i Møre og Romsdal, dessverre ikke
foreligger. Det går fram bl.a. av medieoppslag senest for
en uke tilbake at det er en rekke korridorpasienter som er i fare
i tilfelle brann, i tillegg til at det også er nedverdigende
for pasientene til stadighet å bli lagt på gangen.
Dette gjelder både ved barneavdelingen og ved medisinsk
avdeling.

Hvis man ikke får en permanent løsning
på disse problemene snart, frykter jeg at personellet blir
utbrent og søker seg til andre avdelinger, for det er en
uholdbar situasjon for personellet som er der, og ikke
minst er det en uholdbar situasjon for pasientene. 

Vil statsråden sørge for
at det blir foretatt en gjennomgang av disse problemene ved Sentralsjukehuset
i Møre og Romsdal, slik at man kan få en permanent
løsning, som faktisk i dag ikke foreligger?

  Det paradoksale i situasjonen ved Sentralsjukehuset
i Møre og Romsdal er faktisk at det er en sengepost som
ikke er i bruk, samtidig som man har et stort antall korridorpasienter
ved sykehuset. Når man faktisk ikke er villig til å prioritere åpning
av den sengeposten slik at pasienter kan bli behandlet på en skikkelig
måte, må jeg si at jeg føler at man ikke
tar problemene helt på alvor.

Det er én måte som jeg håper
helseministeren nå vil gripe dette an på: Jeg
vil be helseministeren om å ta kontakt med Helsetilsynet
for å få seg forelagt en rapport om hvordan forholdene
er ved Sentralsjukehuset i Møre og Romsdal. For dessverre
er det slik at det er så mange korridorpasienter at jeg
frykter både for det brannsikkerhetsmessige, for bemanningen
ved institusjonen, for pasientenes liv og helse og – ikke
minst – for menneskeverdet. Vil statsråden ta
et initiativ overfor Helsetilsynet, slik at han får seg
forelagt en rapport om forholdene?

