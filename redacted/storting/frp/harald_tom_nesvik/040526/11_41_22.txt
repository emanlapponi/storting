 Jeg takker for justisministerens svar, som
helt åpenbart viser at justisministeren har satt seg godt
inn i problemstillingene.

Problemet er bare det at i mitt spørsmål
nevnte jeg ikke bare det med klare ansvarsforhold.
Jeg sa også at de samtidig måtte være
realistiske. For en liten kommune som skal ha ansvar i henhold til
plan- og bygningsloven, altså ansvar for sikring
mot skred på bygninger og utbyggingsområder, sier
det seg selv at dette blir veldig vanskelig, særlig
når vi ser en slik situasjon som Åkerneset er
et eksempel på. Dersom denne fjellsiden
detter ut, slik som det er grunn til å tro, og slik også geologiske
eksperter forventer vil skje en eller annen gang i framtiden,
vil størrelsen på det skredet være åtte–ti
ganger større enn det skredet som gikk foran Tafjord-ulykken.

Spørsmålet mitt til justisministeren
er: Når kan vi forvente at det kommer noe ut av samarbeidet?
Når kan vi få se et resultat, slik at innbyggerne
bl.a. i bygden Hellesylt i Stranda kommune kan se – jeg
holdt på å si – lysere på hverdagen?

