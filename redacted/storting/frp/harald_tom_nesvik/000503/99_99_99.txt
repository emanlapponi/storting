  Jeg vil få lov til å stille
følgende spørsmål til fiskeriministeren:

«Selfangstskutene som nå kommer
tilbake etter fangst i Østisen, rapporterer om enorme mengder av
sel. Dette medfører at fiskebestandene som det kan fangstes
på, blir mindre som følge av at selen spiser et
betydelig antall kilo med fisk i døgnet. 

Hva vil statsråden nå foreta
seg slik at bestanden av sel kan reduseres betydelig i årene
som kommer?»

 Jeg takker statsråden for svaret,
men jeg må si at det vitner om at Regjeringen legger seg
på en meget passiv linje når det gjelder denne problemstillingen.
Man snakker ut fra et flerbestandsvirkemiddel, man snakker ut fra
hva internasjonale forskere driver på med, og hva de legger
til grunn. 

Det som er årsaken til spørsmålet
mitt, er selvfølgelig at når det er snakk om en
kvote på 31 000 dyr av en bestand på 2,2 millioner
dyr bare i Østisen, sier det seg selv at dette er et problem som
vi i hvert fall ikke klarer å løse innenfor de
kvotene som i dag settes. 

Spørsmålet mitt til statsråden
blir: Hva vil denne regjeringen gjøre i forbindelse med
forhandlinger med Russland? Vil man legge press på Russland
for å få øke uttaket av antall dyr i
Østisen? Hvordan vil man gripe dette an? For jeg regner med at også fiskeriministeren
ser den høye selbestanden som et betydelig problem for norsk
fiskerinæring.

  Det er det at man skal legge så stor
vekt på hva de internasjonale forskerne sier, som gjør
meg veldig bekymret. Det har man gjort i forbindelse med hvalen,
og jeg har vel knapt nok hørt en forsker innenfor disse
områdene som godtar en økt beskatning av disse
dyrene.

Jeg må si at jeg håper i
hvert fall at denne regjeringen legger mer vekt på å få redusert
bestanden enn det tidligere regjeringer har gjort, for nå begynner
dette problemet å bli enormt. Jeg tror ikke det tar lange
tiden med den bestanden vi har nå, før selen begynner å komme innover
finnmarkskysten og vider nedover kysten, og da skal vi virkelig
få høre ramaskrikene nok en gang både når
det gjelder sykdommer, ødelagte garnlenker og annet. 

Spørsmålet mitt til fiskeriministeren
er: Vil fiskeriministeren komme tilbake til Stortinget med en melding som
omhandler norsk selfangst og perspektiver for den i fremtiden, slik
at vi nå virkelig kan få en giv i arbeidet for å få fjernet
flest mulig av disse dyrene?

