 Innledningsvis vil jeg si: Til alt overmål er jeg enig i det som saksordfører her kom med. Det er viktige påpekinger som ble gjort.




Men det er en del andre ting som bekymrer veldig sterkt. Jeg vil rett og slett bruke selve pressemeldingen fra Riksrevisjonen, datert 21. oktober 2005, hvor de skriver følgende med uthevet skrift:







«Riksrevisjonen stiller spørsmål ved om de samlede ressursene til laboratorie- og røntgentjenester utnyttes effektivt. De regionale helseforetakene har for lite kunnskap om laboratorie- og røntgenvirksomhet i egne foretak til å kunne vurdere om det er bedre økonomi å kjøpe tjenester fra private.»




Dersom man skal vurdere hvorvidt det er lønnsomt å bruke andre produksjonsenheter enn egne, er det i hvert fall veldig greit å vite hva kostnadene knyttet til egen virksomhet er. Fra Riksrevisjonens side ser vi altså at det påpekes at man har for liten oversikt i egne helseforetak om kostnadene knyttet til dette, og da får man også store problemer med å vurdere andre tilbydere.




Jeg tror det er viktig at vi også har for øye at mye av den bedringen som er gjort når det gjelder tilgjengeligheten til laboratorie- og røntgentjenester rundt i Norge, nettopp er skjedd ved bruk av private tilbydere som har kommet som et godt og viktig supplement til det offentliges egne tjenester.




Private tilbydere er også viktig for å kunne ha et korrektiv til egne tjenester. Men da må det kunne forventes at denne rapporten brukes i framtiden til nettopp å få gjort det grunnleggende arbeidet internt i helseforetakene knyttet til kostnadene og tidsbruken i egen virksomhet.




Jeg håper at statsråden kan tilkjennegi i sitt innlegg etterpå at man vil bruke denne undersøkelsen til å ta kostnadene i egen virksomhet på alvor, slik at man vet hva man har å forholde seg til når man skal lyse ut på anbud.




