 Årsaken til at Fremskrittspartiet har fremmet dette dokument nr. 8-forslaget, er at nyere forskning viser at forebyggende hjemmebesøk av fagpersonell kan hjelpe hjemmeboende eldre med å bedre livskvalitet og helse, samt at det kan se ut som om et slikt forebyggende tiltak også kan føre til at liggedøgn i sykehus og sykehjem reduseres. De beste eksemplene i denne sammenheng finner man i Danmark, der bl.a. et godt dokumentert forsøk i Rødovre kommune, som ble publisert allerede i 1985, viste at forebyggende hjemmebesøk gav bedret livskvalitet, bedret funksjonsevne, færre innleggelser i sykehus og redusert dødelighet. Det er også verdt å merke seg at Danmark i 1995 ved- tok en egen «lov om forebyggende hjemmebesøg til eldre». 




Også i Norge er det noen som får tilbud om forebyggende hjemmebesøk etter den danske modellen, og den erfaringen man har høstet der, er meget god. Hareid kommune på Sunnmøre har innført en modell der hjemmesykepleien tilbyr alle over 80 år i kommunen som ikke har regelmessige besøk av hjemmebasert omsorg, et besøk en gang hvert år. Ved dette besøket gjennomfører pleieren et strukturert intervju med spørsmål som skal avdekke truende helsesvikt, potensielle risikomoment i hjemmet eller risikomoment i den personlige atferd hos vedkommende. Dersom det avdekkes noe som er vesentlig, tilbys det tiltak, dette være seg hjelpemidler eller tjenester etter vanlige rutiner. Videre tilbyr man måling av blodtrykk og legger igjen informasjon om kommunens tjenester og øvrige relevante tilbud lokalt. 




Fremskrittspartiet ønsker at det skal lovfestes en rett til oppsøkende, forebyggende hjemmesykepleie ved at en tar dette inn i lov om helsetjenesten i kommunene, men ser at det pr. i dag ikke er stemning for dette i sosialkomiteen og dermed heller ikke i Stortinget. Vi er imidlertid glad for at komiteen tar dette initiativet til Fremskrittspartiet på alvor, da en samlet komite ber Regjeringen iverksette prøveprosjekt med oppsøkende, forebyggende hjemmebasert eldreomsorg i et representativt utvalg kommuner. Dette er gledelig og et skritt i den retning som Fremskrittspartiet ønsker, og jeg regner med at dette settes i verk så snart det er praktisk mulig å få det til. Det er viktig at vi kan komme i gang med denne typen tiltak, slik at vi også innenfor denne kategorien kan bli flinkere med forebygging og ikke bare med behandling når eventuelt en situasjon er oppstått. 




Dette er ikke bare viktig av økonomiske grunner for samfunnet, men først og fremst er dette et tiltak for å kunne forhindre unødige smerter og lidelser for de av våre eldre der enkle grep kan forhindre at dette oppstår.




Representanten Arnesen var inne på at han var redd for at en del forebygging også førte til sykeliggjøring. Men dette er ikke et tilbud i den retning. Vi ønsker å kunne tilby en tjeneste som i størst mulig grad skal forhindre at ulykker skjer i hjemmet, og at forhold kanskje blir oppdaget på forhånd, slik at tiltak kan iverksettes. 




Så kan man jo spørre seg om dette er nødvendig i dag. Da vil jeg veldig enkelt vise til Varden av i dag. Jeg vil referere fra en artikkel på forsiden, «Eldreomsorg i krise». Under overskriften «Sviktet» står det:







«Nesten daglig får Medisinsk klinikk, TSS inn senil demente som er utmagrete og uttørrete – og i noen tilfeller også forfrosne.




Mange forgår, de kan ikke reddes. Flertallet av de senil demente er kvinner som bor alene i Grenland, de er hjelpesløse og får ikke nødvendig hjelp.»




Jeg håper statsråden kan bekrefte at vi kan prøve å få satt i gang disse forsøkene så raskt som mulig, slik at de eldre i dette landet kan få et tilbud som de fortjener.




