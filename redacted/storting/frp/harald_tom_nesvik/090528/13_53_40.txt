 Det som selvfølgelig er det spesielle når det gjelder denne type debatter, nemlig kjøp av tjenester enten det er private, kommersielle, som noen kaller det, eller private, ideelle – jeg ser ikke helt den store forskjellen – er den store problemstillingen at de som skal kjøpe, dvs. de regionale helseforetakene, i tillegg til å kjøpe også selv er leverandører og eiere av egne institusjoner. Regionale helseforetak har valgt å organisere seg litt ulikt. Helse Midt-Norge har bl.a. et eget rusforetak, de andre har ikke det. 




Men jeg må si at det som er det viktigste, og det som på mange måter skaper problemer, er at det vi skal kjøpe for, er for lite i forhold til behovet og i forhold til det som kan tilbys. Det er jo det som på mange måter skaper de store frustrasjonene og debattene. 




Jeg har i hvert fall forstått det slik at de aller fleste partiene – ja, faktisk alle partiene – ønsker at man skal se nærmere på muligheten til å inngå mer langsiktige avtaler enn det som vi har gjort til nå. I den forbindelse vil jeg vise til Budsjett-innst. S. nr. 11 for 2008–2009. Der er det riktignok to forskjellige merknader fra opposisjonen og regjeringspartiene, men begge har samme konklusjon, nemlig at det må gis mer langsiktighet i avtaleperioden. Jeg kan referere fra regjeringspartienes egen merknad: 







«Oppbygging av kvalitet og kompetanse må ses på som en langsiktig investering som krever langsiktige og forutsigbare rammevilkår.» 




Det er nok all mulig grunn til å gjennomgå nettopp avtaleperiodene. Vi har gjort det på en del punkter. Jeg tror Luftambulansen har en avtale på seks eller åtte år. Så muligheten ligger der. Det som har vært brukt som argument tidligere, er at EØS-avtalen regulerer hvor lang avtaleperiode man kan inngå. Men vi har gjort det på noen punkter, og det er helt åpenbart at det er grunn til å se litt mer på dette. 




Jeg er litt mer bekymret når jeg hører oppramsingen her i dag. Vi fikk høre at alle nærmest utelukkende bruker unntaksbestemmelsen. Det er faktisk bekymringsfullt fordi det utelater en stor gruppe og en rekke tilbydere. Det som må være oppgaven, er å gå inn og se på innholdet. Det er jo helt uinteressant for rusmiddelmisbrukere som skal ha behandling, om det kalles privat, kommersiell eller privat, ideell. Det som er det interessante, er: Får vi god nok hjelp? Får vi hjelp til å komme ut av dette rushelvetet? Når det gjelder den type kvalitetskriterier, må vi ha langsiktighet. Vi vet at en rekke institusjoner som ikke har fått avtale, er fantastisk gode. Jeg vil nevne Håpets dør. Jeg vil si til representanten Dåvøy at nå har vi en gyllen mulighet, og vi må jobbe mot at vi får økt bevilgningene til kjøp av plasser i revidert nasjonalbudsjett som nå ligger til behandling i dette hus. Det er jo der vi må legge inn en innsats, nettopp slik at Helse Sør-Øst kan kjøpe flere plasser for å gi flere personer hjelp, og også slik at Helse Vest, Helse Midt-Norge og Helse Nord kan kjøpe flere plasser. Det er jo vårt ansvar. Stortinget er den bevilgende myndighet, og da er det opp til oss. 




Så har jeg en henstilling til statsråden om kanskje å intensivere arbeidet med å se på virkemidler, på hvilket grunnlag og på hvilke muligheter vi har for å øke avtaleperioden. Det er helt åpenbart at man kan gi signaler til de regionale helseforetakene om at de bør tilstrebe en litt lengre avtaleperiode enn det de har gjort til i dag. 




Det er klart at vi etterspør stadig mer kvalitet. Vi etterspør ikke lenger bare kvantitet, men vi etterspør kvalitet også når det gjelder bygninger og bemanning, og det tar tid å bygge det opp. Da blir det jo litt merkverdig at hvis man har en toårsperiode – altså en to års avtale – og når man endelig har kommet opp på det kvalitetsmessige nivået man ønsker, så får man beskjeden: Sorry, nå er du for dyr, vi kan likevel ikke bruke deg i neste avtaleperiode, og da må man begynne å bygge ned igjen. 




Dette er vi helt nødt til å ta inn over oss, og vi må få på plass et bedre regelverk. Men det regner jeg med at statsråden har planer for, og jeg ser fram til at det blir gjennomført. 




