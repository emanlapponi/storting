 Jeg vil få stille følgende spørsmål
til finansministeren:

«I forbindelse med at det ble utarbeidet
nye forskrifter om bruk av forenklet forelegg i mindre alvorlige
tilfeller av ulovlig innførsel av alkohol, er nå foreleggssatsen
for å smugle 1 liter brennevin 300 kroner, men dersom en smugler
en kasse øl, så er bøtesatsen 1 900 kroner.
Begge disse tilfellene tilsvarer om lag den samme avgiftsunndragelse. 

Er statsråden enig i at disse satsene
er urimelige, da begge tilfellene av ulovlig innførsel
utgjør ca. den samme avgiftsunndragelse?»

  Jeg takker statsråden for svaret,
og ser fram til å få se de nye forskriftene om
de forenklede foreleggene. For det er jo rimelig underlig at man
kan ta med seg fire liter brennevin for den samme prisen, den samme
bøtesatsen som én kasse øl. Jeg trodde
regjeringspartiene også var opptatt av at de svake alkoholdrikkene
er mindre skadelige enn de sterke alkoholdrikkene, som f.eks. brennevin.
Jeg ser i hvert fall fram til at de nye satsene kommer, for det
er stor urimelighet når det gjelder de satsene som foreligger.
Jeg lurer i den forbindelse på om statsråden kan
komme med en cirka tidsangivelse for når dette vil tre
i kraft? 

  Jeg vil få lov å stille
følgende spørsmål til finansministeren:

«26. august 1998 endret man forskrift
om forenklet beregning av toll- og avgifter for reisegods, slik
at en fikk en betydelig økning i disse avgiftene når
det gjaldt alkohol og tobakk. Avgiftene for sigaretter økte
fra 140 kroner til 380 kroner pr. kartong. 1 liter brennevin økte fra
260 kroner til 340 kroner.

Hvordan har disse avgiftsøkningene
gjort seg gjeldende når det gjelder statens inntekter på dette
området, og har ordningen medført at færre
personer blir avslørt under forsøk på å ta
med seg noe utover frikvoten?»

  Jeg takker statsråden for svaret,
men jeg stiller meg noe undrende til at statsråden sier
at det ikke foreligger noen statistikk. Det kan vel ikke være
noe stort problem å se på inntektssiden for de siste årene
hvorvidt man har hatt en utvikling når det gjelder fortolling
av disse varene. Jeg må bare si at jeg stiller meg undrende
når statsråden hevder det, for den statistikken
må det kunne gå an å lese av kontoene.

Jeg stiller også spørsmål
ved den prisen man må betale. La oss ta en flaske øl
som man har en viss avgift på i Norge. Men hvis man tar
med seg denne fra utlandet, må man betale 11 kr
pr. flaske, altså pr. 0,35 liter, ifølge de satsene
som gjelder. Jeg tror i hvert fall at de nye prisene har medført økt
smugling, og at inntektene til staten har blitt betydelig redusert.
Jeg håper statsråden vil gå nærmere
inn i disse tallene og at vi kan få bekreftet det på et senere
tidspunkt. 

