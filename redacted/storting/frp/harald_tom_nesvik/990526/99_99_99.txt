  Jeg vil få stille et spørsmål til
sosialministeren:

«Ifølge alkohollovens § 1-10
har den som har overtatt en salgs- eller skjenkebevilling rett til å skjenke
videre på den gamle bevilling i 3 måneder for å ha
en kontinuitet i driften inntil ny søknad er behandlet.
Dersom en kommune ikke har klart å behandle søknaden
innen 3 måneder, vil bevilling falle bort, og arbeidsplasser
vil kunne bli nedlagt. 

Vil statsråden foreslå å endre § 1-10
slik at driften kan fortsette inntil en søknad er behandlet
i kommunen?»

  Jeg takker statsråden for svaret,
men det svaret som ble gitt, er nok ikke helt i tråd med
det jeg spurte om.

Man viser til behandlingen i Odelstinget. Det
er én sak, men sosialministeren, eller Sosialdepartementet,
har også fått et brev fra Oslo kommune, som er
tildeler av bevillinger. Det er jo her det ligger: Det er den enkelte kommune
som tildeler de enkelte skjenkebevillinger, ikke staten eller Regjeringen. 

Så jeg vil spørre statsråden
nok en gang om hun på grunnlag av det brevet der Oslo kommune
viser til at revisjonen av alkoholloven, bl.a. med innføring
av vandelskrav, har ført til merarbeid for kommunene, flere
høringsinstanser og en betydelig større saksmengde,
ser de problemene som kommunen har med å få tid
til å behandle søknadene innen den fastsatte tidsfristen.
Og er statsråden enig i at kommunal sommel når
det gjelder å behandle søknader, skal være
grunnlag for at en næringsvirksomhet må legge
ned eller midlertidig stanse?

  Siden statsråden ikke kan erindre
det, vil jeg få lov til kort å sitere følgende
fra brevet:

«Kommunens
utredningsplikt har ved innføringen av vandelskravene blitt
mer omfattende, antall høringsinstanser har økt,
og det må foretas flere og til dels mer kompliserte vurderinger.»

Videre står det følgende:

«Det
har i praksis vist seg at det i Oslo i flere tilfeller kan ta mer
enn tre måneder å behandle saker på en
tilfredsstillende og korrekt måte. Dette ofte uten at søker kan
bebreides og kommunen legger vekt på raskest mulig behandling.»

I brevet er det faktisk også et forslag
til endring i loven, slik at man kan fange opp dette. Så jeg
håper statsråden vil sette seg inn i dette brevet
fra kommunen og se på denne saken når hun kommer
tilbake til kontoret. Det må være noe som er galt
når selv kommunene påpeker overfor statsråden
at man på grunn av de kriteriene som foreligger fra Stortinget,
har problemer med å behandle søknader ferdig innen
den fastsatte tid. Når bevillingsgiver sier helt klart
og tydelig at man ønsker en lengre tidsfrist, må statsråden
kunne innrømme dem dette.

