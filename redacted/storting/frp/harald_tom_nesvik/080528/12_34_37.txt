 Jeg takker statsråden for svaret. Helt åpenbart står
nok justisministeren, Regjeringen og Fremskrittspartiet sammen om det aller
meste av det som det vises til her, og som det er viktig å få
på plass. Vi ser også fram til at man får på plass
en bemanningsplan som viser både distriktets størrelse og hva
slags type bemanning og betjening vi skal ha i distriktene. 

Det som
også er en problemstilling her, er kostnader knyttet til ekstraordnære
situasjoner og hvordan man skal takle det. Man kan selvfølgelig søke
om å få ettergitt kostnader og få ekstra bevilgninger.
Men det har i hvert fall i en del situasjoner vist seg svært vanskelig
å få ut ekstra midler, fordi etaten i seg selv har en anstrengt
økonomi. I den forbindelse vil jeg stille et spørsmål
til statsråden. Jeg forventer ikke at statsråden er veldig konkret,
men jeg tillater meg likevel å stille spørsmålet fordi
vi nå ser at de svært høye, ekstraordinære kostnadene
i forbindelse med rasulykken er utgifter som må dekkes av politidistriktet:
Vil statsråden være med på å bidra, slik at dette
ikke går ut over den daglige driften i tiden som kommer? 

