 Jeg takker
statsråden for svaret. Jeg takker statsråden også for
innsatsen og den raske reaksjonen fra departementets side i forbindelse
med rasulykken i Fjelltunvegen 31. Det satte befolkningen stor pris på.
Ulykken har selvfølgelig medført at svært mange er slitne,
og det gikk lang tid før man fikk ned den beredskapsmessige delen
i dette området. 

En av problemstillingene er at man for å
få - det vi kaller - endene til å møtes økonomisk,
faktisk også har hatt en del ubesatte stillinger, fordi man ikke har
hatt tilstrekkelig med midler til de såkalte variable enhetskostnadene,
altså kostnader som kommer som følge av overtid på grunn
av at det skjer noe ekstraordinært. Derfor har man brukt av det som
har med ubesatte stillinger å gjøre. 

Vil statsråden
sørge for at potten, som særlig går til variable enhetskostnader,
blir økt i tiden som kommer, slik at man kan ta unna for toppene
og for uforutsette ting som skjer, uten at det må gå ut over
antall stillinger? 

