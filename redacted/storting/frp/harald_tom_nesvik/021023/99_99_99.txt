 Jeg vil få lov til å stille
et spørsmål til arbeids- og administrasjonsministeren:

«Oljearbeidernes Fellessammenslutning
(OFS), NOPEF og Nordsjødykker Alliansen har alle
trukket seg ut av samarbeidet med den regjeringsoppnevnte
granskingskommisjonen grunnet manglende tillit til kommisjonen.

Hva har statsråden foretatt seg i
denne saken etter at dette er blitt gjort kjent?»

 Det som er fakta i denne saken, er at et stadig
tilbakevendende tema i denne salen nettopp er
det som går på granskingskommisjonen og dens arbeid.
Jeg har også lest den foreløpige rapporten som
er kommet fra kommisjonen, og det er sikkert brukbart hvis man er
interessert i å vite
hva slags type dykking som har vært foretatt
i Nordsjøen, men det er i hvert fall ikke i tråd
med det Stortinget har bedt om når det gjelder granskingskommisjonen.
Så jeg får virkelig håpe at
det kommer noe ut av det når man da skal komme med sin
endelige rapport innen utgangen av året.

Det som er problemet, er at nå har
ekspertisen, de personene som har vært med på dette
oljeeventyret – eller jeg holdt på å si
oljeuhyret – trukket seg. Hvem er det som nå skal
hjelpe kommisjonen med ekspertuttalelsene og med å vurdere
det innsamlede materialet? Ser ikke statsråden
at det her kommer til å bli et kjempeproblem fordi man ikke
har den kompetansen internt i kommisjonen?

 Jeg skjønner godt statsrådens
problem, og det er jo også en av grunnene til
at jeg har stilt spørsmål underveis: Hvorfor har
det tatt så lang tid før man fikk en prosess i
forhold til det Stortinget bad om? Hvorfor måtte man underveis
i prosessen gå inn og endre det som gikk på mandatet
til granskingskommisjonen, nettopp at man skulle granske alle
forhold og over et videre tidsrom? Hvorfor måtte
Stortinget gå inn og si at man skulle utvide kommisjonen
ytterligere med dykkerfaglig kompetanse? – Det er nettopp
derfor man har stilt en del spørsmål.

Jeg tror også det er i departementets
interesse at det resultatet som kommer
ut av arbeidet, er i tråd med de faktiske forhold. Da trenger
man faktisk en ekspertise til å vurdere den innhentede
informasjonen, og det er jo det man har mistet ved dette.

Avslutningsvis håper jeg – i
og med at det er Stortinget som har tatt initiativ
til denne kommisjonen – at statsråden kan bekrefte
at Stortinget vil få seg forelagt en bred gjennomgang av
denne saken og tilgang til alle dokumenter som vil være
formålstjenlige for å vurdere det som er kommet
fram.

