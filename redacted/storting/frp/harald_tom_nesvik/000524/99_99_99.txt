  Jeg vil få stille følgende spørsmål
til samferdselsministeren:

«Problemstillingen omkring leger som
bruker privat bil ved akutt utrykning ble for en tid tilbake igjen
aktualisert ved at en kommunelege ble fratatt sitt sertifikat da han
fulgte etter en ambulanse ved utrykning. På tidligere spørsmål
om denne saken i ordinær spørretime 16. februar
2000 svarte tidligere samferdselsminister Dag Jostein Fjærvoll
at det pågikk et arbeid i departementet for å avklare
denne problemstillingen. 

Kan statsråden bekrefte at et slikt
arbeid pågår, og når kan en eventuell
avklaring skje?»

  Jeg har full forståelse for at statsråden
ikke kan gå inn på den spesielle saken. Det var heller
ikke den problemstillingen jeg reiste, det gjaldt når man
kunne forvente å få en avklaring i denne saken. 

Asmund Kristoffersen sa bl.a. i den angjeldende
spørretimen 16. februar:

«Jeg
tror altså at en slik straffereaksjon som antydes her,
som kanskje heller ikke er uvanlig i andre lignende saker, strider
mot folks alminnelige rettsoppfatning.»

Det er akkurat det det gjelder. En lege vil
jo i en sak som denne også ha plikt til å komme
så raskt som mulig til en pasient for å kunne
avverge at pasienten blir ytterligere skadelidende. Mitt oppfølgingsspørsmål
til statsråden er: Hva slags type behandling vil det bli
lagt opp til i denne saken? Vil den bli oversendt til Stortinget
tidlig på høsten, slik at man får en
rask avklaring?

