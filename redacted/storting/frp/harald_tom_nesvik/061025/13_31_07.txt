 Jeg takker nok en gang statsråden
for svaret, og tror at det kan være en god gjennomgang
og et godt signal å sende ut til helseforetakene.
Men jeg håper også at statsråden
vil gå grundig inn i det som har å gjøre
med den økonomiske biten knyttet til – jeg holdt
på å si – både DRG-biten
knyttet til cochlea og finansieringen av det opptreningsmessige
etterpå, for som jeg har vært inne på tidligere,
skal man faktisk på mange måter lære
seg å bruke den hørselen som man får tilbake, eller
får for første gang. Disse tingene er
uhyre viktige og bør faktisk ses på som en del
av spesialisthelsetjenesten knyttet til rehabilitering, og ikke
som en undervisningssak på lik linje med annet som skal
ligge under Kunnskapsdepartementet. Så det håper
jeg statsråden griper fatt i.

Jeg håper også at
statsråden kan gi beskjed om at dette er et arbeid som
det skal settes fortgang i, og at man ikke må tape
mer tid på dette nå. Jeg frykter at hvis dette
tar stort lengre tid nå, så er det stadig
flere som både mister muligheten og ikke minst – jeg
holdt på å si – får problemer
knyttet til at de er usikre på om de får operasjon eller
ikke. Jeg håper statsråden kan sette fortgang
i dette arbeidet.

