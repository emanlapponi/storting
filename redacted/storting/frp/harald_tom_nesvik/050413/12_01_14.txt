  Jeg ble i hvert fall litt mer fornøyd
med svaret som kom nå, men fortsatt svarer ikke
statsråden på hvorfor Stortingets ønsker
og vedtak ikke er fulgt opp når det gjelder utflyttingen. Én ting
er at det vises til en del tiltak som man har iverksatt, men fortsatt
er det faktisk slik at det er flere som flytter inn enn som blir
flyttet ut. Det er jo et stort problem, og det håper jeg
helseministeren ser.

I svaret fra helse- og omsorgsministeren ble
det vist til Valnesfjord-prosjektet. Men det la Sosial- og helsedirektoratet
ned fra nyttår, så det eksisterer faktisk ikke
lenger. Ansvaret er bl.a. overført til de fem regionale
helseforetakene. Så jeg håper i hvert fall at
man blir mer konkret i oppfølgingen denne gangen,
og at man påpeker kraftig overfor fylkesmennene at disse
personene skal være flyttet ut i løpet
av inneværende år – hvis ikke
er det i hvert fall sterkt i strid med Stortingets ønsker
og vedtak. Jeg regner med at helseministeren
er enig i at det er statsråden som er ansvarlig
overfor Stortinget, og ikke fylkesmennene.

