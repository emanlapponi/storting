  Jeg vil få stille følgende spørsmål
til den ærede helseminister:

«Fysioterapeuter som har driftsavtale,
kan selge deler av eller hele driftsavtalen til andre terapeuter.
Mange steder selges slike avtaler for svært høye
priser. Terapeuter som kjøper deler av en avtale, kan behandle
ubegrenset antall pasienter og oppnå full refusjon for
samtlige. 

Er dette i tråd med regelverket, og
hvis ikke, vil statsråden rydde opp i saken og sørge
for like driftsmuligheter for alle autoriserte terapeuter til beste
for det store antall pasienter med behov for slike tjenester?» 

  Jeg takker statsråden for svaret.

Det var litt underlig for meg å høre
at denne situasjonen var ukjent for både KS og departementet,
for i     «Fysioterapi i Privat Praksis Nr. 1 – 2000» står
det faktisk en stor artikkel om akkurat dette problemet under overskriften «Myndighetene
må rydde opp i korrupsjonstilstandene» innenfor
dette fagfeltet.

I forbindelse med innføringen av kommunehelsetjenesteloven
i 1982 fikk en del fysikalske institutt tildelt driftsavtaler, som
selvfølgelig knyttet driftstilskudd til seg, og dermed
også det som har med refusjonsbiten i forhold til pasientene å gjøre.
Dette har medført at eiere som sitter med driftstilskudd,
kan bruke dette bl.a. til å ta høye leiepriser,
og når nye skal inn, må man faktisk kjøpe
seg inn for å kunne gjøre seg nytte av dette.

Vil statsråden i hvert fall se på denne
problemstillingen, slik at man kan få kartlagt om det er
et problem med salg av driftsavtaler?

  Undertegnede har bl.a. kontaktet flere fysioterapeuter,
som har påpekt akkurat disse problemstillingene. Det er
faktisk salg av avtaler for opptil 500 000 kr – for
dermed å kunne utløse refusjonsbiten, som jo følger
av driftstilskuddet.

Når det gjelder «like driftsmuligheter
for alle» – om jeg i mitt spørsmål
tenkte på at alle skulle få driftstilskudd, eller
om det gjaldt refusjon fra trygden – er det den biten at
autoriserte fysioterapeuter bør kunne få refusjon.
Tankegangen rundt det er selvfølgelig at det er pasienten
som må være den utløsende faktor for
hvorvidt en skal få refusjon fra trygden for den tjenesten
som man tilbyr.

Vil statsråden se litt på den
problemstillingen? Det er lange ventelister innenfor fysioterapi
med personer som har behov for det. Det er viktig at pasienten settes
i fokus, og at pasienten skal utløse refusjon fra trygden,
og ikke driftstilskuddet fra kommunen.

