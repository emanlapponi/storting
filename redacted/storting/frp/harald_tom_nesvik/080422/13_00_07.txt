 Først av alt ønsker jeg å gi interpellanten anerkjennelse for å ha tatt opp det temaet hun faktisk har gjort. Det er et veldig viktig tema, som også blir diskutert med jevne mellomrom i denne salen. 




Det er vel grunn til å tro at fødetilbudet i Norge aldri har vært bedre. Vi har svært gode tilbud, vi har mange tilbud, vi har varierte tilbud, og vi har tilbud i det aller meste av riket. Barnedødeligheten i Norge er heldigvis svært lav, og det samme gjelder også antallet fødselsskader - på både barn og mor. Dette er veldig positivt. Men det skulle jo egentlig også bare mangle, for ting går framover, teknologien blir bedre, kunnskapen og kompetansen vår blir bedre, og vi finner nye måter å gjøre ting på. 




Det er imidlertid grunn til en viss bekymring når man ser på de signaler og forslag - jeg gjentar, forslag - til tiltak som man ser nå fremmes for å spare penger. Det nærmer seg sommer, og sommeren er som sagt høysesong for nye forslag om sommerstengte fødeavdelinger. Så gjenstår det selvfølgelig å se hvor mange av disse som blir realisert. Jeg setter i hvert fall veldig stor pris på de signalene som statsråden her har kommet med, om at det skal bli færre i år, og at det ikke skal være økonomien alene som skal være utslagsgivende for å stenge en fødeavdeling i sommer. 




Spørsmålet er selvfølgelig hele tiden: Hva er «økonomi alene»? Hvis det er at man ikke ønsker å bruke mer penger bl.a. til å hente inn vikarer, kan det også være et argument. Det er viktig at vi har disse tingene med oss. 




Statsråden har også gitt uttrykk for at det ikke kommer mer penger til helseforetakene nå, og dette innebærer jo at det må effektiviseres i helsevesenet i inneværende år med ca. 1,5 milliarder kr. Det ligger fast. Det er da grunn til å tro nettopp det vi nå ser, at dette også vil kunne ramme en del av de fødetilbudene som vi har rundt omkring i riket. 




Det er viktig for kommende foreldre i den situasjon at man skal gjøre seg nytte av et fødetilbud, at man har den tryggheten som det er å vite det er relativt kort avstand, eller at man får hjelp når man har behov for hjelp. Jeg må jo si at som nybakt far - riktignok for noen få år siden nå - var det svært viktig nettopp å vite at dersom det var noe man lurte på, dersom man følte seg usikker, vel, så hadde man fagfolk som man lett kunne få tilgang til, og som var der og bistod en. Når man kommer opp i en situasjon hvor man er svært usikker - særlig som førstegangsfødende - er den tryggheten veldig viktig å ha. 




Statsråden har sagt at det blir færre sommerstengte avdelinger. Spørsmålet blir da selvfølgelig: Hvor mange blir det? Statsråden har foreløpig nevnt tre. Det gjenstår jo å se, men det er viktig at vi har stort fokus på denne saken. Det største fokuset her, og det som er viktig, er jo nettopp forholdene ute i distriktet. Jeg tror ikke at problemene er store i byene. Jeg tror at der er det relativt enkelt og greit å få på plass løsninger. Problemet er f.eks. Finnmark, der man har store avstander til fødetilbudene, der man er helt avhengig av å få på plass den følgetjenesten som må ligge i bunnen, i samarbeid med kommunene og jordmortjenesten. Det er den biten vi er nødt til å jobbe veldig godt med, slik at også de ute i distriktene kan føle noe av den samme tryggheten som dem som bor i mer tettbygde strøk, faktisk gjør. Der er utfordringene våre. For, som sagt, jeg har ikke noen tro på at man f.eks. i Oslo får de store problemene knyttet til stenging av avdelinger og rokering av personell, men jeg ber om at statsråden har i fokus de lange avstandene ute i distriktet, slik at de også der har den tryggheten som de har krav på - også om sommeren.




Sigvald Oppebøen Hansen hadde her teke over presidentplassen. 




