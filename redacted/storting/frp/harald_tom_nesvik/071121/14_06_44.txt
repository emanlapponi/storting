  Vedkommende det er snakk om her, har fått
diagnosen lammelsessyndrom og kroniske smerter. At vi skal ha forventninger
om at den enkelte pasient skal kunne finne fram i den jungelen av
lover, regler, forskrifter og muligheter som finnes, kan i enkelte
tilfeller være å gå vel langt.
Det er derfor jeg bringer denne saken til torgs her. Dessverre
er det slik at dette ikke nødvendigvis er et
enestående tilfelle, for
vi har et regelverk og måter å jobbe på som
kan være vanskelig å få innsyn
i for den enkelte pasient. Det var derfor jeg hadde et visst håp
om at man fra departementshold i hvert fall kunne sette seg inn
i saken og se på den, uten å blande seg inn i
behandlingsopplegget til Helse Sør-Øst – det
har jeg ingen intensjon om å gjøre
i det hele tatt – men rett og slett si: Ja, vi
vil i hvert fall se på saken, for å se om vi kan hjelpe
vedkommende. Kanskje vedkommende ikke har krefter til å gjøre
undersøkelser og bruke den klageadgangen som
man har. Jeg håper – nok en gang – at
statsråden i hvert fall vil be noen om å se
på saken.

