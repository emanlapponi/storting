  Jeg vil få lov til å stille følgende spørsmål
til helse- og omsorgsministeren:

«I forbindelse med at legemiddelet Vioxx ble
trukket fra markedet, har mange av de pasientene som ble rammet av
dette, måttet søke seg over på legemiddelet Enbrel. Mange av disse
er til dels meget hardt rammet av revmatiske sykdommer og er svært
avhengige av medisiner for å kunne fungere. En person har i brevs
form først fått beskjed om at søknad om refusjon vil ta 2 måneder,
mens han i et nytt brev samme dag får beskjed om at det kan ta 4
måneder.

Hva vil statsråden gjøre med denne altfor lange
behandlingstiden?»

