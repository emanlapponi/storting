  Det er riktig som helse- og omsorgsministeren
sier, at det ikke nødvendigvis er slik at alle som har gått fra
Vioxx, går til Enbrel. Det har litt med situasjonen hos den enkelte
og en totalvurdering av pasienten å gjøre.

Problemstillingen i dette spørsmålet og i forhold
til den lange behandlingstiden er at jeg hadde en telefonsamtale
med vedkommende i går, og han har nå gått tilbake igjen til legemiddelet
Vioxx, nettopp fordi hverdagen er blitt uutholdelig som følge av
at man har fått så store plager av dette. Dette er ikke noen hvilken
som helst person som ikke vet hva han snakker om. Det er faktisk
lederen av Revmatikerforbundet. Det er det interessant å legge merke
til. Brevene er datert samme dag, 9. desember 2004, dvs. etter at
Rikstrygdeverket har påpekt at de har redusert sine behandlingstider
med 35 pst. fra august til desember. Her er det altså en skikkelig
propp i systemet som det må gjøres noe med.

Spørsmålet mitt til helse- og omsorgsministeren
er: Vil han ta en gjennomgang med Rikstrygdeverket nettopp for å
se på denne kategorien pasienter som nå har fått disse store plagene?
Kan han ta disse ut av bunken og få dem vurdert raskt?

