 I Romerikes Blad i går kunne vi lese om en ung kvinne som i Eidsivating lagmannsrett har fått medhold i at hun fikk mangelfull fødselshjelp i 2004, noe som medførte alvorlige skader på både mor og barn. Selv om vi kanskje aldri kan gardere oss hundre prosent mot slike saker, er denne kvinnens historie svært rystende og svært stygg, og det er vanskelig å forstå hvordan noen kan bli behandlet på en slik måte. Det å sette et nytt liv til verden er en stor begivenhet og skal være en stor glede. Trygghet under fødsel og svangerskap er derfor svært viktig. 




Svangerskaps- og fødselsomsorgen i Norge holder høy kvalitet i internasjonal sammenheng, men vi ser også at det er et stort forbedringspotensial for å skape nødvendig tillit til at tilbudet er godt nok, og at det sikres god tilgjengelighet. Fremskrittspartiet støttet derfor hovedinnholdet i St.meld nr. 12 for 2008–2009, om helhetlig og faglig god svangerskapsomsorg. Men Fremskrittspartiet er svært kritisk til sommerstengte fødeavdelinger, nedbemanninger og nedleggelser av fødestuer begrunnet i økonomi. Eksemplene er for mange, og representanten Sjøli belyste dette på en god måte. 




Vi mener at det må legges planer for behovsdekning basert på informasjon om antall fødende i de respektive regionene. Vi støttet derfor Regjeringens forslag om å pålegge de regionale helseforetakene å utarbeide helhetlige og flerårlige planer for fødselsomsorgen. 




Fremskrittspartiet mener at det er viktig med god informasjon til fødende kvinner for å skape en trygg atmosfære og bidra til at kvinner blir kjent med de forandringer og den utvikling som skjer gjennom svangerskapet og ved en fødsel. Det må legges stor vekt på informasjon og grundig oppfølging av dem som møter uventede og problemfylte situasjoner i forbindelse med sin graviditet og fødsel. Spesielt viktig er dette for førstegangsfødende og andre som tidligere har opplevd komplikasjoner. 




Kvinner skal kunne velge om de vil gå til jordmor, fastlege, helsestasjon eller gynekolog for svangerskapskontroll. Det er en utfordring med altfor dårlig jordmorkapasitet i veldig mange kommuner. Det er et gap mellom tilbud og etterspørsel etter jordmortjenester utenfor sykehuset, og det har ført til at det har blitt opprettet kommersielle jordmorsentre som tar full egenbetaling av brukerne – enda et eksempel på et klassedelt helsevesen. Jordmortjenesten har behov for en annen finansiering enn i dag, og dette må på plass. 




Når det gjelder følgetjenesten, var Fremskrittspartiet imot å legge det økonomiske ansvaret for den under helseforetakene. Vi har sett at når helseforetakene får ansvar for transport, kan resultatet bli økonomisk motiverte kutt, og det er ikke akseptabelt innenfor denne tjenesten. Med den usikkerheten som mange føler i en slik situasjon, særlig førstegangsfødende – gjerne ute i distriktet, med sommerstengte eller nedlagte fødeavdelinger og enkelte steder omlegging av ambulansetjenesten – er det viktig at vi får på plass et lovverk som sikrer alle sider ved svangerskapsomsorgen, uavhengig av bosted og egen økonomi. 




Bekymringsmeldinger om kutt innen svangerskapsomsorgen har tilflytt både meg, komiteen og partiet, noe Fremskrittspartiet oppfatter ikke å være i tråd med det et enstemmig storting sa under behandlingen av St.meld. nr. 12. Så kan man si at statsråden nå forsikrer oss om at dette ikke skal skje, men foreløpig tyder tilbakemeldingene på det motsatte. 




