 En landbruksmekaniker opplevde for 15 år siden at hans far ble alvorlig syk, og i den forbindelse utviklet han et kjøretøy som i dag er kjent under navnet Terrengen. Etter dette har det blitt solgt ca. 200 slike kjøretøy. Terrengen kan spesialtilpasses den enkelte bruker, både når det gjelder gass, brems og/eller styring.




I mer enn ti år gikk denne som en rullestol, en rullestol med større framkommelighet i ulendt terreng, på vinterføre og over lengre strekninger. På grunn av sin robuste design gir den god mulighet for den funksjonshemmede til å ferdes ute i friluft. For en tid tilbake omklassifiserte Veidirektoratet Terrengen fra rullestol til motorkjøretøy. Dette fikk både økonomiske og praktiske følger for tidligere og nye brukere. Norges Handikapforbund tok problemstillingen opp med Fremskrittspartiets arbeids- og sosialfraksjon, og ut fra denne henvendelse kom forslaget i stand.




Problemet med at Terrengen ble omklassifisert til motorsykkel, er at brukeren må ha førerkort for motorsykkel, avgiftene skyter i været og sist, men ikke minst faller Terrengen under samme forskrift som trygdefinansiert bil, noe som gjør det vanskelig å få tildelt begge deler, til tross for at Terrengen og bil dekker to forskjellige behov. Terrengen oppfyller en rullestols bruksområder som erstatning for redusert eller tapt gangfunksjon og kan selvfølgelig ikke erstatte bruksområdene som en bil dekker.




Jeg har under arbeidet med denne saken møtt bred politisk vilje til å få til en løsning som brukerne kan leve med, og det ønsker jeg å berømme alle partiene, de berørte departementer og statsråder for.




Samferdselsministeren antydet i sitt første brev, av 10. mai 2006, at den enkleste løsningen antagelig var å redusere farten fra 9,8 km/t til 6 km/t. Dette ville medført en omklassifisering fra motorsykkel til motorredskap. Da ville Terrengen ikke lenger få krav til registrering, og man ville unngå flere avgifter. Denne løsningen anses ikke som hensiktsmessig av brukerne, idet hovedpoenget med Terrengen i stor grad faller bort og bruksverdien vil bli betydelig forringet dersom hastigheten reduseres.




Siden full deltakelse og likestilling har vært et uttalt mål i politikken for funksjonshemmede siden midten av 1980-tallet, var det med glede arbeids- og sosialkomiteen igjen, den 30. mai 2006, mottok brev fra samferdselsministeren, som viser til at det har vært samtaler mellom Samferdselsdepartementet, Finansdepartementet og Arbeids- og inkluderingsdepartementet med et ønske om å finne en løsning.




Jeg imøteser med glede og spenning et konkret forslag til gjennomføring av en ordning for Stortinget senest i forbindelse med behandling av budsjettet for 2007, slik statsråden har varslet i ovennevnte brev.




