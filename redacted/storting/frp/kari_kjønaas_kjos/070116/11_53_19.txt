 Dette er en viktig interpellasjon som berører en god del familier, som hver dag møter en rekke utfordringer for å få hverdagen til å gå i hop.




Kommunene rundt omkring i landet vårt har svært varierende tilbud til disse familiene. Det finnes en rekke hjelpemidler, støtteordninger og avlastningstilbud. Ut fra de henvendelsene jeg får som medlem i arbeids- og sosialkomiteen, ser problemene ut til å være:










1. Det er vanskelig å sette seg inn i rettigheter og tilbud.







2. Det er slitsomt og utfordrende å finne rette instans for det enkelte tiltak.







3. Det tar altfor lang tid fra søknad om tiltak eller hjelpemiddel blir sendt til det faktisk blir igangsatt.







4. Det gis altfor ofte avslag, og en familie må gjennom flere runder med å klage inn vedtak, og imens går tiden.







5. Tiltak kan endres underveis i takt med kommunenes økonomi og prioriteringer.




Småbarnstiden kan være ganske så slitsom for noen og hver. Derfor må familier med funksjonshemmede barn få den hjelpen som er nødvendig. Dette er viktig for at foreldrene skal kunne stå i arbeid. Det er viktig for søsken for å unngå at den funksjonshemmede alltid blir sittende igjen med en følelse av at ting ikke blir slik det burde vært på grunn av meg. Da sier det seg selv at dette er viktig for den funksjonshemmede. Mest mulig normalt liv med mest mulig selvmestring må være vårt mål.




Like før jul fikk arbeids- og sosialkomiteen et brev fra en mamma med en funksjonshemmet datter på 22 år. Datteren hennes hadde et dagtilbud, noe som gjorde at mammaen kunne være i jobb. Datteren var en god del syk, og da måtte mammaen være hjemme for å passe sin datter. Her dukket det opp en problemstilling som jeg ikke hadde tenkt på. Man kan ikke være hjemme med sykt barn uten å få trekk i lønnen når ens barn er 22 år. Kommunen sparte svært mye penger på at mammaen selv stelte for sin datter, men mammaen måtte selv ta kostnaden ved trekk i lønn.




Vi har veldig mange gode tilbud for familier med funksjonshemmede barn. Det vi mangler, er å se på den enkelte familie isolert og gi et tilbud som er skreddersydd for den enkelte familie. Disse familiene fortjener å bruke sin energi på barnet framfor på byråkratiet.




