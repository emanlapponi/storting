 «En ny rapport fra Statens helsetilsyn
avdekker kritikkverdige forhold i skolehelsetjenesten. Hele 63 pst.
av Norges kommuner bryter lover og forskrifter, og i en rekke kommuner
eksisterer det overhodet ikke tilbud om skolehelsetjeneste.

Vil Regjeringen tilføre kommunene øremerkede
midler slik at det lovfestede tilbudet om skolehelsetjeneste blir
ivaretatt, eller på annen måte sørge
for at barn og unge får det helsetilbudet de har krav på?» 

  Jeg takker helseministeren for svaret og forstår
at vi egentlig er enig i sak.

I henhold til tilsynsrapporten fra Helsetilsynet
er det fortrinnsvis i den videregående skole svikten i
helsetjenesten er størst. Dette er sterkt å beklage,
idet det er nettopp i denne aldersgruppen psykiske og somatiske
problemer kommer til overflaten – jeg tenker da på anoreksi, bulimi,
psykiske problemer, atferdsvansker og begynnende rusproblematikk.
Det er etter mitt skjønn særdeles viktig at denne
type problemer oppdages så tidlig som mulig på ungdomstrinnet.
Her har skolehelsetjenesten vært en trygghetsfaktor i så måte,
men den prioriteres nå dessverre bort og salderes mot andre
prioriterte kommunale oppgaver.

Vil helseministeren, når rapporten
er fullstendig, gi pålegg til de kommuner som i dag ikke
har en forsvarlig skolehelsetjeneste, om å sørge
for at den kommer på plass så raskt som mulig?

 Jeg takker igjen helseministeren for svaret.

Skolehelsetjenesten har alltid vært
et lavtersklet samarbeidsforum mellom foreldre og helsepersonell
og til stor og uvurderlig nytte i det forebyggende helsearbeidet for
barn og unge. Dette er særlig aktuelt i våre dager, hvor
vi dessverre har en sterk utvikling av psykosomatiske plager, særlig
blant unge, både i ungdomsskole og videregående
skole. En vel fungerende skolehelsetjeneste vil også kunne
virke dempende på presset på barne- og ungdomspsykiatrien,
noe som også er viktig, da vi dessverre har lange ventelister
innen barne- og ungdomspsykiatrien.

Skolehelsetjenesten har også vært
en viktig faktor når det gjelder å registrere
funksjonshemming og omsorgssvikt. 

Vil helseministeren ta skritt for å stimulere
helsepersonell til å søke seg til skolehelsetjenesten,
da jeg også har registrert at det er manglende tilgang
på helsepersonell nettopp til denne tjenesten?

