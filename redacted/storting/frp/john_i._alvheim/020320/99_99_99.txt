 Mitt spørsmål går
til helseministeren.

«Ved selvsyn har jeg registrert
at tilgjengeligheten for somatisk sykehusbehandling for narkomane
i Oslo-regionen er svært utilfredsstillende.

Hva kan statsråden gjøre
med det?»

 Jeg takker helseministeren for
svaret. Jeg kan si meg stort sett enig i alt som er meddelt meg.
Det er jeg glad for.

Svært mange sprøytenarkomane
har kroniske og til dels alvorlige infeksjoner i hud, muskulatur
og til dels skjelett. Dette skyldes dårlig hygiene, urent
stoff og betydelig svekket immunforsvar. I alvorlige situasjoner
trenger disse pasientene behandling i spesialisthelsetjenesten,
noe som betyr store problemer i dag.

Jeg forstår det slik at mange sykehus
og kirurgiske avdelinger ikke har god nok beredskap og
infrastruktur til denne type infeksjonsbehandling, og
heller ikke isolat. Man er derfor engstelig for å bringe
stafylokokksmitte inn i ordinære sykehus. Det jeg imidlertid ikke
forstår og ikke kan akseptere, er at disse pasientene ikke
får den hjelp de har krav på, på en human
og god måte. Vil helseministeren vurdere å ta
kontakt med foretakene i østlandsregionen med tanke på å tilrettelegge
behandling av infeksjoner hos narkomane ved ett eller
flere sykehus i regionen? Og vil han legge til rette for
at terskelen for behandling blir betydelig lavere enn tilfellet
er i dag?

 Jeg takker igjen helseministeren
for svaret og sier meg fornøyd med
det. Det er greit at man har akuttansvar, men det fungerer dessverre ikke for
de narkomane.

Jeg er kjent med at narkomane som har vært
så heldige å bli lagt inn til behandling, ofte
skriver seg selv ut etter kort tid fordi de ikke
får smertestillende
medikamenter etter et kirurgisk inngrep. De får
heller ikke metadon i sykehuset, noe som gjør
situasjonen helt uholdbar for den enkelte. Det kan vi alle
forstå.

Vil helseministeren medvirke
til at det utarbeides retningslinjer slik at de narkomane etter
kirurgisk behandling og annen behandling i sykehus – behandling
som medfører sterke smerter – får smertelindrende
medikamenter, på linje med andre pasienter? Det
burde være en selvfølge, men det er
det dessverre ikke.

