 Jeg har følgende spørsmål
til den ærede helseminister:

«Statens helsetilsyn har kartlagt
mulighetene for å få legehjelp på dagtid
i norske kommuner, som gav som resultat at under halvparten
av kommunene har tilbud om legetjeneste på dagtid. Dette
skaper store problemer for pasientene.

Finner statsråden dette tilfredsstillende,
og hva vil i tilfelle statsråden gjøre med dette?»

 Jeg takker statsråden for svaret og
for at han har tatt fatt i denne rapporten og de konsekvensene den
synes å peke på.

Fastlegeordningen
ble innført i 2001 og skulle sikre oss alle en
fast lege, kontinuitet i lege/pasient-forholdet og bedre
legehjelp når vi trengte det. Slik har det dessverre ikke
blitt, i alle fall ikke i de fleste av landets
kommuner. Dette har skapt problemer for mange
pasienter, og det er dokumentert at enkeltpasienter i akutte faser
har avgått ved døden fordi de ble kasteballer
i et system som ikke tar ansvar. Kartleggingen fra Helsetilsynets side
viser at det i hele 31 pst. av kommunene ikke
var mulig for pasienten å få kontakt med lege.

Mitt oppfølgingsspørsmål
til helseministeren blir da: Hvorfor ble ikke
kommunene pålagt en legevaktordning på dagtid
da fastlegeordningen ble iverksatt?

 Jeg takker igjen statsråden for svaret.

Jeg forstår at det kan være
vanskelig og nær sagt umulig for en
fastlege å reise på sykebesøk fra et
fullsatt pasientkontor på dagtid. Men jeg har ingen forståelse
for at kommunene og KS har utnyttet denne situasjonen når
det gjelder fastlegeordningen, og dermed har unnlatt å etablere
akuttilbud på dagtid i kommunens regi. Vi kan ikke ha
en ordning der det kan være livsfarlig å bli
syk i fastlegens kontortid.

Jeg er kjent med at det nå skal utarbeides
nye forskrifter i forbindelse med akuttmedisinske tjenester utenfor sykehus.
Vil helseministeren da sørge for at
kommunene blir pålagt å etablere legevaktordning
på dagtid, slik at pasienter for fremtiden kan være
trygge på at akutthjelp vil være å få i
kommunene når behovet melder seg? Det er en dårlig
løsning at AMK-sentralene skal belastes med ordinær
legevakttjeneste.

