 Mitt spørsmål til den ærede helseminister
er som følger:

«Ifølge Aftenposten 17. februar
d.å. reduserer mange fastleger antallet pasienter på sine
lister. Årsaken til det kan man bare spekulere i. Opptil
70 000 pasienter skifter fastlege i kvartalet. Når pasientene
strykes fra legens liste uten at de er blitt forespurt, kan dette
få alvorlige konsekvenser, særlig for kronisk syke
som har hatt sin faste lege i mange år.

Vil statsråden endre praksis
og ta pasientene med på råd ved kutt i listene?»

 Jeg takker statsråden for svaret,
og jeg er glad for at han vil gå inn og se på denne problematikken.

Det er et problem for mange pasienter
plutselig å få en ny fastlege. Det er uforståelig
for pasientene og også for meg – og
jeg vil heller ikke akseptere det – at en datamaskin
skal ta dette valget for mennesker som trenger legehjelp. For kronisk syke
er dette spesielt vanskelig. Det er gjerne pasienter som
har hatt sin fastlege over flere år, og familier blir plutselig
tildelt ulike leger. Det er ikke vanskelig å skjønne
at dette skaper problemer.

De norske helselovene har så langt
lagt veldig stor vekt på brukerperspektivet. Men her har
man overkjørt det i sin helhet. Disse helselovene er delvis
fremlagt av nåværende helseminister, og jeg trodde
at også Regjeringen var en varm tilhenger av
at pasientene og brukerne skal få mest mulig innflytelse
på sin situasjon. Er helseministeren
tilhenger av de pasientrettighetene man kan få inntrykk
av foreligger i helselovene?

 Jeg takker statsråden for svaret.

Jeg tror ikke det er slik i praksis
som helseministeren foredrog nå. Jeg
kan bruke meg selv som et eksempel. Jeg mistet min fastlege
og fikk oppgitt en ny fastlege i brevs form, uten noen
valgmulighet i det hele tatt.

Jeg kunne tenke meg å spørre
helseministeren om han har noen formening
om hva som er grunnen til at så mange fastleger nå kutter
i sine lister. Kan det faktisk skyldes at basisbetalingen
til fastlegene er såpass høy at det ikke er
av særlig interesse for legene å ha
et betydelig antall pasienter, noe som gir som konsekvens at ventetiden
for konsultasjon hos fastlege ikke blir redusert? Hva
er egentlig grunnen? Til å begynne med var det viktig for den
enkelte fastlege å få flest mulig pasienter på sin
liste, men nå har det altså snudd om.

