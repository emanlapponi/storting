  Jeg takker helseministeren for svaret og registrerer
med glede at det jobbes med saken i departementet. Jeg håper
det ikke vil ta så lang tid at enkelte pasienter rett og
slett kommer for sent til det nye opplegget. 

Det har i dette hus vært tverrpolitisk
enighet om kreftplanen til 2,1 milliarder kr som ble vedtatt i Stortinget. Når
vi da kan lese i Aftenposten hva en overlege ved et regionsykehus
uttaler, kan man jo bli skremt. Det står:

«Resultatet
kan bli at noen pasienter dør for tidlig, mens andre tilbys
en mer gammeldags behandling, som er mindre effektiv og medfører
flere bivirkninger og mer ubehag.»

Dette gjaldt pris- og kostnadsproblematikken. 

Så sent som våren 1998 foreslo
Høyre, Fremskrittspartiet og Sosialistisk Venstreparti
at sykehusene ble gitt rett til å forskrive eksempelvis
kreftmedisin på blå resept. Mitt spørsmål
er: Har helseministeren vurdert dette forslaget fra de tre nevnte
partiene?

  Jeg takker igjen helseministeren for svaret.
Vi skal være klar over at den medikamentelle behandlingen
vi her snakker om når det gjelder kreft, ikke er eksperimentell
behandling, men en vel dokumentert og anerkjent behandling, ikke
bare i eget land, men i hele verden. Det er derfor viktig at også norske
pasienter kan få del i dette behandlingsopplegget. 

Jeg er glad for at det nå legges vekt
på å få dette synkronisert med DRG-opplegget,
og syns det var en veldig interessant tanke fra helseministerens
side. Jeg håper at dette vil lykkes, og at man også tar
høyde for at det skjer en så rask utvikling på dette
området at nye medisiner og medikamenter kan komme i løpet
av måneder, og da må norske pasienter også i
den sammenheng være prioritert i forhold til utenlandske
pasienter. 





                

