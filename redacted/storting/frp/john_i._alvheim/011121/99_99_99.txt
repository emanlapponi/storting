  Mitt spørsmål går
til den ærede sosialminister.

«Kan en bruker av personlig assistentordning,
og som selv har arbeidsgiveransvar, kreve å få fremlagt
vandelsattest fra den personlige assistenten før kontraktsinngåelse?»

  Jeg takker statsråden for svaret
og registrerer at norsk lov ikke tillater fremleggelse av
vandelsattest overfor voksne hjelpetrengende.

Det har dessverre vist
seg at både støttekontakter for barn
og voksne og personlige assistenter i enkelte tilfeller på mange
ulike områder har begått
grove misligheter i forhold til brukeren av tjenestene. Jeg synes
personlig at det er en svekkelse av systemet når man ikke
kan garantere at hjelpeløse mennesker får hjelp
som man kan stole på fra det offentlige, og jeg stiller
meg enda mer uforstående til at en bruker av
personlige assistenter som selv tar arbeidsgiveransvaret, ikke
skal kunne forespørre om vandelsattest, slik at man kan være
trygg på den tjenesten man får, trygg på at ikke
det blir begått overgrep.

Jeg oppfatter det slik at sosialministeren
vil komme tilbake til dette når utvalget har fremlagt sitt
arbeid, men kunne tenke meg et oppfølgingsspørsmål:
Hva mener statsråden man bør gjøre
med dette?

