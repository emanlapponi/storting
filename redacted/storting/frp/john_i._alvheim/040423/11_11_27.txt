 Det var både overraskende, positivt og interessant å registrere denne interpellasjonen fra partiet Høyre ved Bent Høie. Jeg håper det er begynnelsen på et større engasjement hos Høyre i helsepolitikken generelt og i sykehuspolitikken spesielt. Så langt i debatten registrerer jeg også at Bent Høie og helseministeren har sammenfallende synspunkter på den problematikken som reises, og det er selvfølgelig også veldig positivt.




Interpellanten stiller et meget betimelig spørsmål, som særlig er aktuelt i 2004, og som vil bli enda mer aktuelt i 2005, da man skal oppnå budsjettbalanse – og det på grunn av den særdeles vanskelige driftsøkonomien som sykehusene i dag har.




På et høringsmøte i sosialkomiteen med helseforetakene og helseministeren den 23. oktober 2003 kom det tydelig og klart frem fra helseforetakenes side at med den vanskelige økonomiske situasjonen som foretakene da var inne i, og som ikke vil bli noe bedret i 2004, måtte dette gå ut over tilbudene til de private helsetilbydere. Det er nettopp det som nå skjer. De regionale helseforetakene er ikke særlig interessert i disse avtalene, noen foretak har sågar ingen, men det har også noe å gjøre med den anstrengte økonomi som foretakene i dag gjennomlever. Det er naturlig at selv ikke private helseforetak kan drive med en slik uforutsigbarhet som det nå utvikler seg til å bli for 2004, og at dette må forsøkes stoppet for 2005. Dette kan føre til dårlig faglighet, det kan føre til utsettelse av investeringer – nytt medisinsk-teknisk utstyr som er livsviktig for den enkelte pasient – og derfor må man tilstrebe langsiktige avtaler med de regionale helseforetakene. Der er jeg og Fremskrittspartiet totalt enige med interpellanten, at den rollen som de regionale helseforetakene har praktisert frem til nå, er temmelig uklar sett i forhold til denne problematikken.




Det bør gjøres noe, og Fremskrittspartiets forslag i så måte er å endre de regionale helseforetakenes rolle ved å gi dem totalansvar for bestillingsrollen, sørge for-rollen, og ta bort fra foretakene eierstyringen og legge den til et statens sykehusdirektorat. Denne typen problemer og andre problemer vil vi da kunne løse på en god måte, og reformen ville bare tjene på det, også overfor den norske befolkning.




