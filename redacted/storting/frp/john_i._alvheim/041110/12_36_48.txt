  Jeg takker statsråden for svaret.

Jeg skal ikke ta opp noen diskusjon om antallet,
men selv fire hundre og noenogseksti barn som venter på psykiatrisk
behandling, er altfor mange. Det er nettopp i barnealderen det er
så viktig at denne behandlingen kommer i gang. Jeg går
ut fra at også helseministeren er enig med meg i det.

Helsedirektoratet har jo selv bekreftet at
Helse Midt-Norge har kommet på etterskudd når
det gjelder opptrappingsplanen. Da er mitt spørsmål
til helseministeren: Hvorfor har ikke departementet grepet inn tidligere
overfor Helse Midt-Norge, hvis man har vært klar
over at de ligger betydelig etter opptrappingsplanens intensjoner?

