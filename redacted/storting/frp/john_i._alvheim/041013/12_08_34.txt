 Jeg takker igjen statsråden for svaret,
og vil bare bekrefte det jeg sa i sted, at Helse Sør både
i Grenlandsregionen og i Kongsbergregionen har vedtatt å redusere
antall døgnplasser i DPS-ene betydelig, og at det så langt
i denne budsjettperioden ikke er lagt inn tilstrekkelig med driftsmidler
for de døgnplassene som allerede er etablert.

Vil helseministeren se på dette og
eventuelt sørge for at de døgnplassene som er
bygd, blir tatt i bruk, med full faglig oppfølging?

Jeg finner det også riktig å be
helseministeren gå inn i psykiatriens faglige virkeområde
og medvirke til at man får en større grad av konsensus
i behandlingsoppleggene ved de ulike psykiatriske sykehusene. Vi
kan ikke lenger akseptere den nessekongementaliteten som vi ser
blant enkelte psykiatere. Vi får på den måten
ikke en fullverdig og likeverdig behandling av alle pasienter, uavhengig
av hvor de måtte bo.

