 Det er prisverdig at problemene for de kronisk syke med muskel- og skjelettlidelser blir satt på dagsordenen. Jeg tror det i seg selv kan ha en viss positiv virkning, i hvert fall psykisk, for svært mange.




Det disse pasientene over lang tid har opplevd, er nettopp det som helseministeren anførte i sitt innlegg, at de ofte ikke blir trodd av vårt helsevesen. Det er en meget sterk ekstrabelastning på det psykiske plan, og kommer i tillegg til de fysiske smertene av varierende styrke disse menneskene åpenbart har.




Når det gjelder interpellantens poengtering av tverrfaglighet i både oppfølging, behandling og eventuelt rehabilitering av disse pasientene, tror jeg det er et alfa og omega. Men da må vi få til en praktisk løsning nettopp på det problemet.




Disse pasientene er hele tiden på vandring i helsevesenets ulike institusjoner og blant ulikt helsepersonell, fra leger til fysioterapeuter osv. Jeg tror, som helseministeren også var inne på, at det burde være ett sted hvor også denne pasientgruppen kunne henvende seg i sitt lokalmiljø. Og da er jeg tilbake til det jeg har talt varmt om i mange ulike sammenhenger: en samlokalisering mellom trygdeetat, sosialkontor og arbeidsmarkedsetat. For det er jo slik at en god del av disse pasientene er under medisinsk og yrkesmessig attføring. Ofte blir resultatet svært dårlig, og svært mange ender opp på sosialkontoret eller med søknad om uføretrygd. Det tror jeg er galt hvis vi skal ivareta disse pasientenes interesser, og ikke minst er det galt økonomisk sett for samfunnet. Smertebehandling og selvmestring er viktige stikkord i denne sammenheng.




