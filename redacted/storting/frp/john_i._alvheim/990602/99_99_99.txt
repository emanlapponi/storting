  Jeg har følgende spørsmål
til den ærede helseminister:

«En overlege ved Bærum sykehus
er anmeldt til politiet av en kollega for å ha utført
aktiv dødshjelp. Statens helsetilsyn har «frikjent» overlegen
basert på sakkyndig uttalelse fra en nær venn
av overlegen.

Er statsråden enig i at Helsetilsynets
saksbehandling i dette tilfelle er sterkt kritikkverdig?»

  Jeg takker helseministeren for svaret. 

Jeg setter stor pris på at helseministeren
umiddelbart reagerte på saken da den ble kjent i media.
Jeg håper at politietterforskningen som er i gang, vil
resultere i påtale, hvis ikke er jeg redd for at vi er
på farlig glid når det gjelder aktiv dødshjelp
i våre offentlige sykehus under dekke av smertebehandling.
Det må etter mitt skjønn reises spørsmål
ved Helsetilsynets saksbehandling i denne saken. Dette gjelder ikke
minst oppnevnelse av sakkyndig, som er en venn og kollega av overlegen.

Jeg reagerer også sterkt på at
medisinering av denne pasienten har skjedd fra Roma, og ikke i selve
sykehuset, og at den medisineringen har pågått
flere dager uten at overlegen har sett pasienten.

Mitt oppfølgingsspørsmål
til helseministeren blir: Vil helseministeren pålegge Statens
helsetilsyn å behandle saken på nytt, og da med
en uhildet utenlandsk sakkyndig, i og med at to utenlandske sakkyndige
har uttalt seg negativt i forhold til overlegens opptreden?

