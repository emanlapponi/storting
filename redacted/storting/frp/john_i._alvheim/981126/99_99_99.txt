Med den innstilling til vedtak som foreligger, og som også Fremskrittspartiet står bak, er det ikke grunn for meg til å si svært mye om selve saken. Jeg sier meg svært glad for at en samlet sosialkomite har forståelse for betydningen av at også døve i likhet med andre skal ha muligheter for å kommunisere med familie og pårørende under innleggelse i sykehus. Det burde selvfølgelig være en soleklar rett, og en slik mulighet burde det bli lagt til rette for også for de døve som må bruke helsetjenester.




Det er særlig viktig for en hvilken som helst funksjonshemmet å kunne leve et mest mulig normalt og sosialt liv i forhold til familie og nærmiljø. Teksttelefon er i så måte et viktig hjelpemiddel for ekstern kommunikasjon nettopp for døve.




I dag finnes det teksttelefoner ved kun seks av landets sykehus, og det er etter min mening ikke akseptabelt. I det minste mener Fremskrittspartiet at teksttelefon burde være tilgjengelig ved både landets regionsykehus og landets sentralsykehus.




Jeg har forståelse for at departementet ikke kan pålegge fylkeskommunene å gå til installasjon av teksttelefoner ved sine sykehus. Jeg er imidlertid særdeles glad for at helseministeren har lovet først i 1999 å sende ut et rundskriv til sykehusene med anmodning om kjøp av transportabel teksttelefon. Jeg håper at rundskrivet fra departementet vil gjøre sin virkning, slik at en om relativt kort tid kan ha på plass teksttelefoner ved alle regionsykehus og sentralsykehus, og likeledes at i hvert fall de statlige sykehusene, som departementet har ansvaret for, har dette på plass tidligst mulig i 1999.




