 Jeg har følgende spørsmål
til den ærede helseminister:

«Ifølge Aftenposten den 14.
februar d.å. vil en rekke kommuner si opp driftsavtaler
med fysioterapeuter. Dette vil ramme mange pasienter økonomisk
og føre til høy egenbetaling. Pasientene
er gjennom lov om kommunehelsetjenesten sikret rett til fysioterapitjenester
ved behov.

Vil statsråden sørge for
at tilbudet om fysioterapi opprettholdes i alle norske
kommuner?»

 Jeg takker helseministeren for
svaret, som jeg opplever som positivt.

Ifølge lov om helsetjenesten
i kommunene § 1-3 er fysioterapitjeneste nevnt
som en av kommunens pålagte oppgaver, og i praksis alene
vært gjort ved at man har etablert driftsavtale
med en eller flere terapeuter. Når enkelte kommuner
nå tydeligvis kvitter seg med driftsavtalene med fysioterapeuter,
rammer det pasientene ganske sterkt økonomisk,
da de må betale hele honoraret selv, og det er
ganske høyt.

Vil helseministeren skaffe
seg oversikt over de kommunene som har sagt opp sine driftsavtaler
med fysioterapeutene, og vil helseministeren
i så tilfelle sørge for at driftsavtaler blir
gjenopprettet i henhold til loven?

 Jeg takker igjen statsråden for svaret.

Dårlig kommuneøkonomi eller
ikke, lovpålagte oppgaver skal kommunene oppfylle.

Ordningen med tak II er vedtatt, og
hvordan vil dette slå ut for denne kronikergruppen, som
er i behov for fysioterapi i relativt stort omfang? Kommunene kan etter mitt
skjønn ikke påberope seg tak II-ordningen
for å si opp slike driftsavtaler for å spare penger,
da det er et betydelig antall pasienter i kommunene som trenger
kortere fysioterapibehandling, og som ikke skal avkreves
mer enn vanlige egenandeler ved behandling.

Jeg finner det rimelig at helseministeren
her griper inn og påser at kommunene oppfyller sine
lovpålagte oppgaver, slik at en slipper å oppleve
at Norsk Fysioterapiforbund driver rettssaker mot en rekke kommuner
i fremtiden.

