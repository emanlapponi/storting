  Jeg takker helseministeren
for svaret, som jeg oppfatter slik at helseministeren
er enig med meg i at fastlegene ikke kan innkalle sine
listepasienter til sin private praksis for å oppnå større økonomisk
gevinst.

Min bekymring er imidlertid at dette kan være
toppen av et isfjell, og at flere fastleger enn den aktuelle i denne saken
driver på samme måte. Jeg spør derfor
helseministeren om departementet har kjennskap
til om flere fastleger har denne type dobbeltpraksis som
rammer listepasientene, uten at pasientene egentlig er klar over
det. I dette tilfellet var det en oppegående pasient som
gjennomskuet forsøket på svindel, men jeg er redd
for at ganske mange pasienter overhodet ikke
ville ha reagert, men vært glad for å få en time
hos sin lege.

Vil helseministeren ut
fra denne konkrete saken sørge for at fastlegene får
de nødvendige presiseringer av hvilket ansvar de har for sine
listepasienter, og at denne type privatpraksis ikke
kan aksepteres?

