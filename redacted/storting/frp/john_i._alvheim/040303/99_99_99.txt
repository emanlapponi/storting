 Jeg har følgende spørsmål
til den ærede helseminister:

«Flere allmennleger har den seneste
tiden blitt fratatt forskrivningsretten på A- og B-preparater
for livreddende behandling av narkomane som står på venteliste
for metadon- eller Subutex-behandling. Det dreier
seg om ca. 400–600 pasienter. Ventetiden på 2–3 år
kan føre til et betydelig antall dødsfall
blant disse unge narkomane.

Vil statsråden endre regelverket
og respektere at de narkomane nå er pasienter, som har
krav på behandling hos sin fastlege?»

 Jeg takker statsråden for svaret.

Jeg har over lang tid irritert meg over at
fylkeslegene og Helsetilsynet har vært så nidkjære
i å forfølge allmennleger som etter
en legeetisk vurdering prøver å redde livet til
de narkomane ved å forskrive A- og B-preparater, da det ikke
er anledning for fastlegene til å skrive ut metadon eller
Subutex.

Det er ikke legen som her driver
uforsvarlig legevirksomhet, men snarere tvert om Helsetilsynet,
som praktiserer et regelverk som må være
i strid med pasientrettighetslovene, og som kan føre
til mange dødsfall blant de narkomane.

Vil helseministeren sørge
for at regelverket endres, slik
at allmennleger kan forskrive metadon og Subutex, og at oppfølgingen
av pasientene skjer i samarbeid med sosialetaten?

 Jeg har også en viss forstand på hva
som er faglig forsvarlig. Jeg takker for svaret.

I dag står mellom 500 og
1 000 heroinmisbrukere i kø for metadon- eller
Subutex-behandling. Ventetiden kan strekke seg over to–tre år,
og i løpet av denne tiden vil statistisk sett en femtedel
av pasientene ha avgått ved døden, enten ved en
overdose eller ved selvmord.

Staten ved helseforetakene har fra 1. januar
i år hatt behandlingsansvaret for de narkomane. Helseministeren har
i den sammenheng spesielt ansvar for at våre
heroinmisbrukere får hjelp så raskt som mulig.
Skal dette skje, må imidlertid rehabiliteringsopplegget
fjernes, og kriteriene for behandling med metadon og Subutex må liberaliseres
ned på fastlegenivå, slik at fastlegen tar ansvar
for pasientens behandling, som i alle andre
tilfeller. Vil helseministeren medvirke til
dette?

