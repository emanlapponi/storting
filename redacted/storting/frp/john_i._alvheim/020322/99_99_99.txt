 Jeg tror det er å ta for sterkt i når sosialministeren sier at de aller fleste norske kommuner har en god eldreomsorg. Det tror jeg ikke er riktig.




Det er flere forhold som vi må se på hvis vi skal få en verdig eldreomsorg, som vi alle er interessert i. Og jeg vil starte med det første, nemlig å endre holdninger til eldre og eldre syke mennesker.




Eldrebølgen er et negativt ladet begrep. Og når vi hører og leser om kommuner som beklager seg over at ressursene som brukes i eldreomsorgen, går ut over barn og ungdoms oppvekst, så påfører vi de eldre syke en skyldfølelse som ofte kvitteres med, også i media, at de ønsker å dø så fort som mulig fordi de ikke ønsker at deres barnebarn skal få en dårligere oppvekst på grunn av deres pengeforbruk. Og når vi nylig hørte fra sykepleierskolen i Stavanger at en stor del av studentene der sier at det ikke er kult nok å jobbe i eldreomsorgen fordi disse menneskene skal dø likevel, ja, da har vi kommet meget langt i retning av en negativ holdning til eldre mennesker som vil forplante seg og gi konsekvenser over det hele.




Punkt to som jeg tror vi må se på, er en statlig finansiering av eldreomsorgen fullt ut. Og inntil så skjer, må vi kunne gjøre det samme som vi gjør i barnehagene, nemlig la det kommunale tilskuddet og det statlige tilskuddet gå inn som en direkte overføring fra staten til kommunene, slik at kommunene har midler til å gjøre eldreomsorgen bedre. Får vi en full statlig finansiering, får vi også muligheter til valgfrihet for de eldre syke – de kan velge den institusjonen de ønsker å være på. Jeg håper vi kommer så langt om ikke så altfor lang tid, og denne Regjeringen burde tilrettelegge for en slik utvikling.




Det som er problemet i dag, og som det har vært snakket lite om, i hvert fall fra sosialministerens side, er bemanningen ved våre sykehjem i dag. Den er rett og slett for dårlig; den er ikke stort høyere enn den var på 1970-tallet, og aldersforskjellen mellom pasienter i dag og den gangen er bortimot 15–20 år, og vi får en sterkere og sterkere intensiv etterbehandling av pasientene etter at de er skrevet ut fra sykehus. Det mangler rett og slett hender i våre offentlige institusjoner. Dette sa sosialministeren svært lite om. Og jeg vil utfordre sosialministeren: Vil en i denne meldingen som kommer til Stortinget, også vurdere å fremme forslag om en minstebemanning ved våre offentlige sykehjem?




Og helt til slutt: Jeg er motstander av å begynne å bøtelegge kommunene. Det blir ikke noe mer penger av det – heller ikke omsorg. Et eldreomsorgsombud skulle jeg ønske at Stortinget nå ville vedta.




