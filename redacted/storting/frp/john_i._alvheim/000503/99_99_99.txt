  Jeg har et spørsmål til
den ærede sosialminister:

«En allmennlege i et østlandsfylke
som har hatt 40 stoffmisbrukere under medikamentell assistert rehabilitering,
er av Helsetilsynet nå fratatt retten til å forskrive
A- og B-preparater. En spesialist i psykiatri som har benyttet Subutex
i et rehabiliteringsprosjekt, har fått pålegg
fra Helsetilsynet om å avslutte behandlingen.

Hvem påtar seg nå ansvaret
for de aktuelle pasientene som nå mister sitt livsviktige
behandlingstilbud?»

 Jeg takker sosialministeren for svaret.

Jeg har senest i dag vært i kontakt
med en del brukere som har mistet sin behandlende lege i ett av
disse fylkene som er nevnt, og så langt har ingen av dem
fått noe tilbud om hjelp fra andre leger i dette fylket.

To av disse 40 pasientene som denne legen hadde,
er allerede plassert på kirkegården, og jeg er
redd for at det vil bli konsekvensen for flere hvis ikke noe nå settes
inn umiddelbart. 

Det er for meg ubegripelig at fylkeslegen i
dette fylket kan frata disse menneskene den hjelp de har fått,
uten at det settes noe annet istedenfor. Og jeg må si ærlig
og oppriktig, kjære sosialminister, at jeg er ganske frustrert, jeg
er ganske oppgitt, og mitt spørsmål er: Hva kan
vi sammen gjøre for å redde flest mulig av disse
unge menneskers liv?

  Jeg er svært glad for sosialministerens
engasjement i denne saken, som virkelig er trist og foruroligende.
Det siste jeg hørte, var at noen av disse pasientene nå hadde
vært i København og fått forskrevet stoff
istedenfor medikamenter. 

Jeg har et siste oppfølgingsspørsmål
på bakgrunn av følgende opplysninger som jeg sitter
inne med nå: Kommunene Bamble, Porsgrunn og Skien har nå etablert
et felles tilbud med Subutex som de skal sette i gang ganske raskt,
så fort kommunale vedtak foreligger i de to siste kommunene,
nemlig Porsgrunn og Skien. Bamble har gjort sitt vedtak. Kan vi
forutsette at fylkeslegen i Telemark ikke stikker kjepper i hjulene
for dette prosjektet som disse tre kommunene nå akter å igangsette?

