 «Vil statsråden ta initiativ
til at sprøyterommet ved senteret for prostituerte i Oslo
blir gjenåpnet slik at mange liv kan reddes og de sprøytenarkomane
vist verdighet?» 

  Jeg takker statsråden for svaret,
hvor det vises til at det er internasjonale traktater som forhindrer
at vi kan etablere sprøyterom i Norge. Dette er ikke desto
mindre gjort i Frankfurt, med godt hell og med godt resultat, også rent
faglig vurdert. Og da er spørsmålet: Skal man
forholde seg mer til internasjonale traktater enn til å redde
unge menneskers liv i Norge? 

Jeg kjenner ikke til at det er foretatt noen
reaksjon overfor Frankfurt fra det internasjonale miljø og
FN i forhold til at de praktiserer bruk av sprøyterom.
På den annen side har jo Norge over lang tid praktisert
dette med sprøytebuss i Oslo, hvor man leverer ut rene,
ubrukte sprøyter for å forhindre eksempelvis overføring
av smitte, som hepatitt osv. (Presidenten klubber.) Og mitt oppfølgingsspørsmål
til sosialministeren i første omgang er: Hva er den prinsipielle
forskjellen på det å utlevere offentlig betalte
sprøyter til de narkomane, som skal brukes til samme formål,
og det at de kan få satt sine såkalte skudd under
helsemessig oppsyn og ettersyn?

  Jeg takker igjen sosialministeren for svaret
og sier meg godt fornøyd med den omsorg som her utvises
i forhold til denne gruppen medmennesker, som kanskje er de mest
ulykkelige i vårt land. Men jeg fikk ikke svar på mitt
første oppfølgingsspørsmål:
Hva er den prinsipielle forskjellen? Når vi tillater sprøytebuss,
går jeg ut fra at det også er i strid med den
konvensjonen det er vist til. Av hensyn til brukerne må vi
da også kunne la dem få sette disse sprøytene
hvor helsepersonell er til stede, og hvor man også kan
fange opp ulike andre lidelser hos de narkomane.

Mitt siste oppfølgingsspørsmål
er da følgende: Kunne sosialministeren, til tross for denne
konvensjonen det vises til, tenke seg en prøveordning med
sprøyterom i en seks måneders tid, og se om det
hadde noen innvirkning både på overdosedødsfallene
og overføring av smittsomme sykdommer, og evaluere dette,
og så komme tilbake til saken på et senere tidspunkt?
Samtidig går jeg ut fra at våre myndigheter i
FN fortsatt vil medvirke til at man får en endring i bestemmelsene
som gjelder forbud mot bruk av sprøyterom.

