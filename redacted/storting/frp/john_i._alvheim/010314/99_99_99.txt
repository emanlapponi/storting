  Jeg har følgende spørsmål
til den ærede helseminister:

«En pasient kom tilbake etter en operasjon
i Tyskland og skulle få stingene fjernet ved Stensby sykehus
på Eidsvoll. Etter å ha blitt nektet hjelp på grunn
av påstått smittefare, fikk hun omsider en avtale,
men ble avvist og sendt hjem. Etter henvendelse til fylkeslegen
ble saken omsider ordnet. Slike episoder etter godkjent behandling i
utlandet kan ikke aksepteres. 

Kan jeg be statsråden bekrefte at
det vil bli sørget for at ikke andre blir gjenstand for
tilsvarende negative holdninger?» 

  Jeg takker helseministeren og sier meg glad
for at han også finner den situasjonen som denne kvinnen
har vært oppe i, totalt uakseptabel. Jeg har selv snakket
med pasienten og fått bekreftet at opplysningene i Dagbladet
7. mars var korrekte.

La meg samtidig få si meg glad for
at tjenestemenn ved helse- og sosialdirektørens kontor
i Akershus grep inn og sørget for at pasienten fikk fjernet
sine suturer. Men at det skulle være nødvendig
at pasienten måtte vente i seks timer for å få gjort
dette, viser med all tydelighet at denne pasienten ikke var velkommen
til Stensby sykehus. Og det i seg selv er hårreisende.

Sist fredag fikk jeg melding om et annet tilfelle.
En pasient gikk i 28 dager med sine suturer og måtte til
slutt få hjelp ved en privatklinikk fordi Stensby sykehus
heller ikke denne gangen ville ta imot pasienten og fjerne suturene.

Er helseministeren kjent med det siste forholdet?

  Jeg takker igjen helseministeren for svaret. 

Etter nærmere undersøkelse
viser det seg at det er sykepleiertjenesten ved Stensby
sykehus som har avvist pasientene med henvisning til rundskriv
IK-28/96 om smittevern, hvor man betrakter alle pasienter
fra utlandet som smittepasienter. Jeg har lyst til å sitere
en av paragrafene i smittevernloven:

«Forundersøkelse
etter første ledd må ikke føre til at
behandlingen av pasienten blir alvorlig forsinket, eller til at
han eller hun blir utsatt for fare eller urimelig ulempe.»

Da er mitt spørsmål: Er helseministeren
enig i at disse to kvinnene det her er snakk om, har vært
utsatt for alvorlig ulempe fra Stensby sykehus" side? Og
vil helseministeren sørge for at dette ikke skjer i ettertid?

