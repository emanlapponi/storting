  Jeg takker statsråden for svaret.

Ikke har vi verdens beste
helsetjeneste, og ikke vil vi få det i 2005,
er min ærbødige påstand.

Jeg stiller meg uforstående til at
helseministeren i foretaksmøte 27.
januar har godkjent et vedtak som ganske enkelt sier
at negativt driftsresultat for 2005 ikke skal overstige
500 mill. kr. Helseministeren burde etter
min mening ha støttet mindretallets protokolltilførsel
om at kravene i vedtaket ikke kan aksepteres uten at det
foreligger en konsekvensanalyse
for vedtaket. Forslaget fra administrasjonen
i Helse Sør er etter min mening ganske uprofesjonelt.
En kan ikke fremme denne type forslag om innsparinger
uten at en samtidig klargjør hvilke konsekvenser
denne type innsparinger vil få i forhold til
fremtidig pasientbehandling i 2005. Slik jeg kjenner den økonomiske
situasjonen i Helse Sør, er det åpenbart at dette vedtaket,
om det skal gjennomføres, vil føre til betydelig reduksjon
i pasientbehandlingen i regionen i 2005. Kan virkelig helseministeren
som ansvarlig minister for
spesialisthelsetjenesten akseptere dette?

