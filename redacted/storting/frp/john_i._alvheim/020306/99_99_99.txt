 Jeg har følgende spørsmål
til den ærede helseminister:

«Norge har over særdeles
lang tid hatt dårlige behandlingstilbud til unge
mennesker med spiseforstyrrelser. Modum Bads Nervesanatorium, som
har en spesialenhet for spiseforstyrrelser, opplyser at de ikke
kan ta imot de dårligste pasientene.

Vil statsråden sørge for
at avdelingen ved Modum Bads Nervesanatorium, en av de få spesialavdelinger
vi har, får ressurser til også å ta
imot de alvorligste tilfellene av spiseforstyrrelser, da disse er
i en livstruende situasjon?»

 Jeg takker helseministeren for
svaret. Det var interessant å høre
om samarbeidet med Frankrike.

En spesialavdeling, uansett hvilken disiplin,
som ikke kan ta imot de mest alvorlige tilfellene – og
i denne sammenheng pasienter med langt fremskreden bulimi og anoreksi – bør etter
min mening ikke få opprettholde
betegnelsen «spesialavdeling».

Vi har i Norge i dag mellom
300 og 500 unge mennesker helt ned i 12-årsalderen
som har alvorlige spiseforstyrrelser som bulimi og anoreksi, og
som har store problemer med å få behandling. Ofte
er løsningen akuttinnleggelser i somatiske sykehus
for sondefôring og så tilbakeføring
til hjemmet uten adekvat psykiatrisk oppfølging.

Jeg er også kjent med at
det skal etableres et senter ved Haukeland Sykehus. Jeg mener
jeg hørte at helseministeren nå sa
at det var for pasienter over 18 år – det er mulig
jeg hørte feil, jeg vil gjerne ha det bekreftet – men
hva med de pasientene som er langt yngre enn 18 år, noen
er bare 12-13 år? Vil den nye avdelingen ved Haukeland
Sykehus også være
i stand til å ta imot disse pasientene?

 Jeg takker igjen for svaret.

Jeg tror at dette er en sak som må prioriteres
ganske høyt. Det har for så vidt denne
regjeringen så langt gjort, og også den
tidligere Bondevik-regjeringen. Men vi er på langt nær
kommet til målet.

Når vi opererer med spesialavdelinger
som eksempelvis den på Modum Bad, og man får til
svar at disse pasientene er for dårlige til å bli
tatt imot der, er det noe som skurrer hos meg. Man trenger ikke å ha
fysisk tilknytning til et somatisk sykehus. Når det gjelder
Modum Bad, vil løsningen være å tilføre
sykehuset ressurser, altså personalressurser, som også er
i stand til å ivareta dette med kunstig
ernæring og tvangsernæring av disse pasientene, samtidig
som de er under psykiatrisk behandling.

Mitt siste spørsmål er: Vil
helseministeren igjen ta kontakt med Modum Bad
og spørre om de kan vurdere å påta seg
disse tunge pasientene hvis de får tilstrekkelig med ressurser,
som personell og spesialpersonell?

