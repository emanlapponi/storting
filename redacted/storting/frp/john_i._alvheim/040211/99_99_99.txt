 Mitt spørsmål går
til den ærede helseminister:

«En alvorlig sykehustabbe ved Bodø sykehus
førte til at en kvinne kom flere år for sent til
kreftbehandling. Norsk Pasientskadeerstatning tilbyr nå terminvis
erstatning begrunnet i usikker prognose og levetid for
pasienten.

Finner statsråden denne avgjørelse
moralsk akseptabel?»

 Jeg takker statsråden for svaret.

NPEs oppførsel i denne saken ved kun å tilby
terminvis erstatning – underforstått vurdere kvinnens
liv som meget kortvarig – er etter mitt skjønn ikke bare
hjerterått, men det vitner om at også dette
offentlige organet, nemlig Norsk Pasientskadeerstatning, ikke
synes å vektlegge det menneskelige aspektet i denne tragiske
saken. Hvor vondt og respektløst det må føles
for den kvinnen det gjelder, at et ikke-medisinsk organ tilmåler
hennes livslengde, kan ikke vi sette oss inn i.

Er det virkelig slik at det i dette tilfellet
er et erstatningsorgan som skal lage prognoser for erstatningsmottakerens
antatte levetid? Har ikke helseministeren
forståelse for dette synspunktet, og er det ikke
mulig å gjøre noe med det?

 Jeg takker igjen statsråden for svaret.
Jeg er glad for at det synes som om statsråden og jeg rent
menneskelig og moralsk sett er på linje.

Jeg hadde selvfølgelig ikke
forventet at helseministeren skulle gå inn
og love å endre på noe i det
juridiske systemet ved NPE. Men det kunne vært viktig om også helseministeren
var enig med meg i at man i dette tilfellet  bør trekke
skjønnet veldig langt av hensyn til dette enkeltmenneskets
tragiske livssituasjon, som faktisk er påført
av det offentlige helsevesen.

