  Jeg skal få stille den ærede helseminister
følgende spørsmål:

«Stortinget har vedtatt en opptrappingsplan
for psykiatrien, men Oslo kommune synes ikke å ville følge
denne planen. Nedlegginger av avdelinger og poster ved Gaustad sykehus
fortsetter, og denne gangen er det avdelingen for dobbeltdiagnoser,
altså rus og psykiatri, som skal legges ned. Tidligere
er Kastanjebakken nedlagt.

Skjer dette i henhold til en av departementets
godkjente psykiatriplaner for Oslo kommune?»

  Jeg takker statsråden for et vel
gjennomarbeidet svar, som jeg synes var positivt.

Det jeg vil si i tillegg, er at det forbauser
meg at Oslo kommune ennå ikke har levert fra seg en psykiatriplan, slik
alle kommuner er pålagt, og som de fleste har fulgt opp.
Det er god grunn for departementet til å følge
nøye med i hva som foregår i Oslo kommune når
det gjelder helseproblematikken generelt. Behandling av pasienter med
dobbeltdiagnoser er meget komplisert. De må i utgangspunktet
ha et lengre institusjonsopphold før de kan slippes løs
på en poliklinisk behandling.

Jeg vil spørre helseministeren om
det kunne være en tanke å anmode Statens helsetilsyn
om å se spesifikt på denne planen om å nedlegge
avdelingen for dobbeltdiagnoser på Gaustad, for
det er særdeles viktig at disse menneskene får
en god hjelp i startfasen av sin behandling og rehabilitering.

  Jeg takker igjen for svaret.

De signaler jeg har mottatt når det
gjelder Tøyen DPS, som skal overta disse pasientene, går
på at dette har senteret verken faglig kapasitet eller
bemanningskapasitet til å gjøre. Dermed antar
man at disse pasientene blir skadelidende. I offentlig forvaltning
er det jo dessverre vanskelig å få fagfolkene
på banen fordi de har sterke taushetsbelagte pålegg
fra sin arbeidsgiver, slik at det er vanskelig å få ekte
og god opplysning. Men jeg tror departementet skal ofre rimelig
god tid på hva Oslo kommune foretar seg også innen
denne delen av vår helsesektor.





                

 Jeg skal få lov å stille
et nytt spørsmål til den ærede helseminister:

«Telemark sentralsjukehus har som
det eneste sentralsykehus i landet etablert en egen palliativ sengeenhet med
kompetanseteam for langtkommende kreftpasienter.

Hvordan kan statsråden medvirke til å sikre
driften av denne enheten også i år 2001?»

  Jeg takker igjen helseministeren for et positivt
svar. Det er hyggelig å stille spørsmål til
helseministeren i dag.

Jeg skal ikke foreta noen saksbehandling over
talerstolen her. Jeg bruker saken fra Telemark på prinsipielt grunnlag
fordi vi alle er enige om viktigheten av å få etablert
smertestillende og palliative enheter ved alle de største
sykehusene i landet. Behovet for smertebehandling er dessverre stadig økende
etter hvert som kreften bryter ned flere og flere.

Etter svaret som helseministeren nå gav,
skal jeg nøye meg med ett oppfølgingsspørsmål:
Vil departementet og helseministeren vurdere om man kan få denne
behandlingen inn i DRG-systemet, slik at man hele tiden har en forutsigbarhet
når man etablerer slike avsnitt? Det ville være
en katastrofe om man måtte legge ned dette tilbudet neste år
på grunn av dårlig økonomi.

