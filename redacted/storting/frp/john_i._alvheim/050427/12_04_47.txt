  Jeg takker igjen statsråden for svaret.

Med den nåværende ISF-refusjonen
og DRG-dekningen viser det seg at Rikshospitalet kun får
refundert ca. en tredel av hva en slik kirurgisk behandling av en
Parkinson-pasient koster. Da er det egentlig ikke så rart
at behandlingskapasiteten ved Rikshospitalet, som i likhet med andre
sykehus sliter med streng økonomi, fører
til lengre ventetid for disse pasientene. Disse pasientene
er til dels meget dårlige.

Kan man forvente at helseministeren
i forbindelse med fremleggelse av revidert nasjonalbudsjett foreslår
en ordning for høykostmedisin generelt for de større
sykehusene? Det gjelder eksempelvis både cellegiftbehandling, implantatbehandling
og behandling av Parkinsons sykdom. Dette gjelder i høyeste
grad Parkinson-pasienter, som vi diskuterer i denne saken.

