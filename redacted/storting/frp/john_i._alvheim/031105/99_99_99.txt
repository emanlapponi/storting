 Jeg har følgende spørsmål
til den ærede helseminister:

«Mange pasienter som er behandlet
i utlandet betalt av utenlandsmilliarden, opplever at norske
sykehus og poliklinikker vegrer seg for å foreta
nødvendig oppfølging av pasientene i Norge.

Hva kan statsråden gjøre
med dette?»

 Jeg takker statsråden for svaret,
og er glad for at departementet har gjort sin del av jobben her.
Det er tydeligvis mange sykehus som ikke har
tatt denne informasjonen fra departementet på alvor.

Jeg beklager at jeg igjen fant det nødvendig å reise dette
spørsmål – jeg hadde et lignende spørsmål
for ikke lang tid tilbake – om pasienter som
er behandlet i utlandet med refusjon fra norske myndigheter,
som møter veggen eller liten forståelse
ved enkelte norske sykehus og poliklinikker, ikke
alle.

Utgangspunktet for dette spørsmålet
er en kvinne som har vært behandlet i Tyskland med et kirurgisk
inngrep i ryggen, og som trengte å få fjernet
en del protesemateriale etter en viss tid. Pasienten henvendte
seg til sitt eget sykehus i Oslo, men ble avvist og henvist
til å reise tilbake til Tyskland for å få tatt
ut protesematerialet. Dette hadde pasienten intet imot, men ved
henvendelse til Rikstrygdeverket fikk pasienten beskjed
om at kostnadene ved dette måtte bæres av pasienten
selv.

Mitt oppfølgingsspørsmål
til helseministeren blir da: Mener
helseministeren at det er akseptabelt at norske sykehus
avviser oppfølging av nødvendig behandling for norske
pasienter som er behandlet i utlandet med refusjon fra folketrygden?

 Jeg takker igjen statsråden for svaret,
og skal da forfølge det videre i systemet.

Vi har i dag en del norske pasienter,
spesielt en del anoreksipasienter, som har fått
godkjent behandling i utlandet, men denne behandlingen kan etter
en individuell plan ikke avsluttes før 1. januar
2004. Disse pasientene har angivelig fått beskjed om å avslutte
behandlingen på dette tidspunkt. Mener helseministeren
det er riktig og forsvarlig at pasienter som har fått godkjent
behandling i utlandet, må avbryte et slikt behandlingsopplegg
på grunn av manglende inndekning på en spesiell
budsjettpost i statsbudsjettet?

