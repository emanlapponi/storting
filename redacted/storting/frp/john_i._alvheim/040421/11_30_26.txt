 Jeg takker statsråden for et grundig
og positivt svar.

Sykehusene har over veldig lang tid
vært pålagt å utarbeide beredskapsplaner
i forhold til både krigssituasjoner og sivile
katastrofer. I den sammenheng er også sykehusene
pålagt å sitte med betydelige lagre av ulike sykepleieartikler
og medisiner. Jeg har selv vært leder for et offentlig
sykehus, hvor vi hadde disse pålagte planene, som det nå viser
seg at mange offentlige sykehus ikke makter å gjennomføre.
Hovedgrunnen, tror jeg, er at det ikke avsettes eller
prioriteres midler verken til planlegging av beredskapsplaner eller
ressurser til lagerhold av viktige sykepleieartikler og medisiner.

Er begrunnelsen fra sykehusene fortsatt
den samme? Er det manglende ressurser som gjør at beredskapsplanene
som er lovpålagt, ikke er tilfredsstillende pr.
dags dato? Kan statsråden svare på det?

