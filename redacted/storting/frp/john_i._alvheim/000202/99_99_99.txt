  Jeg har et spørsmål til
den ærede barne- og familieminister:

«På bakgrunn av at en norsk
mor ble fratatt foreldreansvaret og omsorgen for sin datter i 1990,
avsa Den europeiske menneskerettighetsdomstolen 7. august
1996 dom for at fratagelse av foreldreansvaret og rett til samvær
var brudd på Menneskerettskonvensjonens artikkel 8.   
         I stedet for tilbakeføring til moren er barnet
i ferd med å bli tvangsadoptert til fosterforeldrene.

Hva vil statsråden gjøre
for at dette ikke skal skje?»

  Jeg takker for svaret, som jeg på ingen
måte er tilfreds med. 

Igjen viser barne- og familieministeren den
innstillingen at hun fraskriver seg ansvaret for det som skjer i norsk
barnevern, og pr. definisjon gjør barnevernet i Norge aldri
noe som er galt. 

Det er vitterlig fastslått i domstolen
at det ikke var riktig, det var faktum ulovlig å frata
denne moren foreldreretten, og det er det det i denne første
omgang dreier seg om. Da synes jeg det er merkverdig at selveste
barne- og familieministeren, det høyeste organet vi har
i forvaltningen og i det politiske miljø på dette
området, ikke kan gå inn og påse at en
domsavsigelse i denne domstolen blir fulgt opp, slik domstolen har
gitt uttrykk for. Det er nemlig ikke gjort fra Røa Barnevern.
Jeg spør igjen: Vil ikke statsråden nå ta
ansvar og sørge for at vedtaket i domstolen blir oppfylt?

 Jeg har følgende spørsmål
til den ærede helseminister:

«Videreutdanningen i stråleterapi
er den eneste bedriftsinterne utdanningen som formelt sett ikke
er overført høgskolesystemet. Med bakgrunn i de
vedtak som ble fattet i Nasjonal kreftplan, har Norgesnettet på oppdrag
fra Sosial- og helsedepartementet utredet utdanningstilbud i radiografi
og stråleterapi. Utredningen er ferdigbehandlet i Kirke-,
utdannings- og forskningsdepartementet og overlevert Sosial- og
helsedepartementet.

Vil statsråden sørge for
at anbefalingene i rapporten iverksettes?»

  Jeg takker helseministeren for svaret, som
jeg finner meget positivt.

Videreutdanningen i stråleterapi defineres
i utredningen som en spesialistutdanning. I utredningen antydes ulike
finansieringsmodeller for dette. Utdanningstilbudet, eller studiet,
kan enten finansieres via Kirke-, utdannings- og forskningsdepartementet
eller via avtale med sykehuseier som oppdragsgiver. Ettersom det
kontinuerlig er behov for etter- og videreutdanning innen radiografi
og stråleterapi, bør et slikt studietilbud i sin
helhet finansieres over Kirke-, utdannings- og forskningsdepartementets
budsjetter. Utdanningsdepartementet får da ansvaret for å utdanne
det personell samfunnet har behov for til enhver tid.

Mitt spørsmål nr. 2 er da:
Er helseministeren enig i dette? – Dette har han for så vidt
svart på, men jeg har i tilfelle et nytt oppfølgingsspørsmål.

