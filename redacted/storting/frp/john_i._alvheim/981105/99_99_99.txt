 «Det er få ting vi vet sikkert om årsakene til spiseforstyrrelser, men vi vet at slanking kan være en utløsende faktor», sier førsteamanuensis Jan Rosenvinge i Aftenposten i januar i år. Han mener at slanking i utgangspunktet er en privatsak, men at problemet oppstår fordi slankingen blir noe som angår omgivelsene. Dette understrekes av at det særlig for idrettsutøvere er blitt et alvorlig problem både med anoreksi og bulimi.




Dr. Jorunn Sundgot Borgen la nylig fram en omfattende forskningsrapport som viser at bortimot 46 pst. av kvinnelige landslagsutøvere i etiske idretter i Norge sliter med slike problemer. Sundgot Borgen hevder at det er en dobbelt så stor andel personer med spiseforstyrrelser i toppidretten som i samfunnet for øvrig. Disse tallene må idrettsledere og -klubber ta på alvor. De må se nærmere på sitt eget miljø og denne uhyggelige utviklingen. 




Det er imidlertid ikke bare på idrettens område at problemene med spiseforstyrrelser er økende. Det er heller ikke slik at det er bare slankere som mislykkes, og som får disse problemene. Det er etter min mening viktig å ha en livssituasjon som gjør det mulig å unngå psykiske problemer og depresjoner som kan føre til disse større problemene. Her tror jeg familien og hjemmene har en viktig rolle. Familien er en viktig faktor som bør styrkes for å kunne gi den rammen om barn og ungdom som gir gode vaner og gode sosiale relasjoner.




Spiseforstyrrelser blir også et økende problem for helsetjenesten. Særlig psykiatrien må legge til rette for bedre og utvidet behandling av disse lidelsene. I juni i år vedtok Stortinget, mot Fremskrittspartiets og SVs stemmer, å overføre Statens senter for barne- og ungdomspsykiatri til Oslo kommune. Jeg er redd for at det på dette området blir langt dårligere tilbud fra denne spesialinstitusjonen etter at den overtas av Oslo kommune, og vil være et savn og et handikap i det videre tilbud til spesielt denne gruppen pasienter.




