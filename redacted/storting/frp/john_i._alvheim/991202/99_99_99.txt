Jeg er takknemlig for at dette forslaget er fremmet av representantene Øyangen og Brustad. 




Det har lenge vært – og er fortsatt – et problem at sterkt omsorgstrengende har vanskeligheter med å kunne flytte til en kommune der kanskje hele den øvrige familie er bosatt, på grunn av mangel på sykehjemsplass eller annen form for omsorg. Det er således på høy tid at man griper fatt i dette problemet, slik det nå er gjort i det foreliggende Dokument nr. 8-forslaget. 




Praksis i dag er gjerne slik at en må innhente forhåndstilsagn om sykehjemsplass, omsorgsbolig eller annen omsorg før en tilflytter ny kommune. Med den mangel særlig på sykehjemsplasser en i dag har i mange kommuner, kan ventetiden for flytting ta måneder og ofte år, og dette finner i hvert fall ikke Fremskrittspartiet tilfredsstillende. 




Det er prisverdig nok at sosialministeren i november i år har tilskrevet kommunene og bedt dem være oppmerksomme på både kommunehelsetjenesteloven og sosialhelsetjenesteloven, og at tilflyttede omsorgstrengende skal stille på lik linje med kommunenes øvrige innbyggere. Jeg er imidlertid redd for at et rundskriv ikke er godt nok og ikke i seg selv vil endre praksis i særlig grad i kommuner som fra før har stort press på sin eldreomsorg.




Det kan føles urettferdig at friske, norske borgere nå kan velge fritt hvilke sykehus de vil bli behandlet på, mens omsorgstrengende ikke har fått den samme friheten. Det er nettopp dette poenget det foreliggende forslag og den foreliggende innstilling nå vil rette på i et visst monn, men jeg er dessverre fortsatt redd for at det ennå kan ta noe tid før sterkt pleietrengende kan flytte fritt fra kommune til kommune. Jeg håper imidlertid at den foreliggende innstilling, i tillegg til den eldreplanen som er under gjennomføring, kan lette problemet noe når det gjelder tilbud om sykehjemsplass eller omsorgsbolig, og at utflytting for omsorgstrengende derfor kan skje om ikke altfor lang tid. 




Jeg synes alt nå bør gjøres og legges til rette for at eldre syke kan få mulighet til å tilbringe sin livskveld i samme kommune som, og i nærheten av, sine nærmeste pårørende. Eldre syke mennesker har et særlig sterkt behov for sosial omgang med sine nærmeste. Det kan lette tilværelsen noe og gjøre livskvaliteten bedre i en omsorgs- og pleiesituasjon som ellers kan være meget vanskelig.




