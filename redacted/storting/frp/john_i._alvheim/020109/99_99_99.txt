 Jeg stiller følgende spørsmål
til den ærede helseminister:

«Det har lenge vært et problem
at fylkeskommunene ikke har hatt nok behandlingsplasser
for rusbehandling, mens private behandlingsinstitusjoner har hatt
betydelig ledig behandlingskapasitet.

Hva vil statsråden gjøre
med dette når nå staten overtar de fylkeskommunale
spesialinstitusjonene for rusbehandling?»

 Jeg takker statsråden for svaret,
som virker lovende for fremtiden. Det har dessverre vært
svært mange eksempler på at
fylkeskommunene etter enkeltvedtak som er gjort i fylkesnemndene,
på grunn av manglende kapasitet og dårlig økonomi ikke har
oppfylt sine forpliktelser i henhold til loven når
det gjelder behandling, og særlig tvangsbehandling, av
rusmiddelmisbrukere.

Spørsmålets utgangspunkt
var å få bekreftet fra helseministeren
at man med de nye foretakene, som nå har overtatt ansvaret
for de fylkeskommunale institusjonene, kan være
sikker på at pasientene får den behandling som de etter
gjeldende lovverk har krav på, at disse tjenestene blir
skaffet til veie for pasientene selv om man ikke har egnede
institusjoner i egen region. Mitt første tilleggsspørsmål
er: Kan helseministeren her og nå garantere
at denne praksis vil bli fulgt av de regionale
helseforetakene?

 Jeg takker igjen statsråden for svaret
og ser med forventning frem til den praksis som nå vil
bli lagt for dagen i tiden fremover. Jeg håper også inderlig
at rusomsorgen totalt sett i større grad enn tidligere
vil bli en oppgave for det norske helsevesen.

Mitt siste tilleggsspørsmål
gjelder praksis ved inntak til behandling. Det kravet som i dag
stilles fra offentlige behandlingsinstitusjoner, er at pasientene
skal være rusfrie – de skal faktisk være
edrue – før de tas inn til behandling. Vil helseministeren
gjøre noe med denne praksisen, slik at man kan få pasientene
inn til behandling når de er motivert for å prøve å bli
edrue, og ikke tre uker etterpå?

