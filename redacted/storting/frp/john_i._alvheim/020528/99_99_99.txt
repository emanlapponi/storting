 

(komiteens leder): 

Som meddelt av saksordfører har komiteen lagt fram en enstemmig innstillingen, og jeg vil gjerne bemerke at saksordføreren her har gjort en meget god jobb.




Byggingen av nytt universitetssykehus i Trondheim har hatt en lang og trang fødsel, og jeg er glad for at vi endelig kan gjøre et sluttvedtak om at byggingen nå skal påbegynnes. Regionsykehuset i Trondheim har en nedslitt bygningsmasse som etter dagens krav er lite egnet for moderne sykehusdrift. Jeg legger imidlertid ikke skjul på at Fremskrittspartiet har vært noe skeptisk til sykehusprosjektet på Øya og til sentermodellen. Vi har vært skeptisk til tomtevalget, fordi tomtearealet rundt det bygget som nå reises, til dels er sterkt begrenset med tanke på fremtidens muligheter for utvidelser, som da må skje ved ekspropriering av privat grunn og privat eiendom. Fremskrittspartiet var derfor enig i at det ble gjort en utredning om alternativt tomtevalg på Dragvoll. Nevnte utredning, som også var preget av tidsnød, hadde mange usikkerhetsmomenter i seg både med hensyn til byggestart, ferdigstillelse og ikke minst innsparing ved å flytte prosjektet fra Øya til Dragvoll. Fremskrittspartiet er derfor enig i at en nå velger Øya, og har merket seg at dette er også brukerorganisasjonene og de fleste høringsinstansene enig i.




En annen skepsis som Fremskrittspartiet har hatt, og fortsatt delvis har, gjelder valget av den såkalte sentermodellen, som flere utredninger har slått fast kan bli en kostbar driftsmodell. Jeg er derfor glad for at man også i Dragvoll-utredningen bemerker dette, og at Regjeringen og Helse Midt-Norge vil se på en korrigering av sentermodellen som fører til lavere driftskostnader og personalbesparelse, særlig når det gjelder anestesi- og intensivpersonell.




Ingen bør bli særlig overrasket om den såkalte kostnadsramme for fase 1 i utbyggingen vil overstige kalkylen på 4,5 milliarder kr, idet dette byggeprosjektet forutsetter drift, riving og bygging på samme tid og over relativt lang tid. Det er etter min mening derfor viktig at departementet via Helse Midt-Norge nøye følger opp investeringskostnadene under utbyggingen av fase 1. Fremskrittspartiet vil imidlertid bemerke at investeringskostnadene i et såpass stort og komplisert bygg ikke er det vesentligste, men at sykehuset får en utforming når det gjelder tekniske løsninger som gjør det mulig med kostnadseffektiv drift.




Jeg vil avslutningsvis vise til en enstemmig merknad, hvor komiteen understreker at det skarpe skillet en i dag har mellom psykiatri og somatikk, må bygges ned, og man foreslår i den sammenheng at det utredes hvordan et psykiatrisenter kan inkluderes i fase 2 i prosjektet for universitetsklinikk i Trondheim. Jeg ser det slik at fremdeles har psykiatrien litt for mye preg av særomsorg, noe som virker stigmatiserende for mennesker med psykiske lidelser. Det ville derfor være en fordel om man kunne inkorporere psykiatrien i det øvrige helsevesenet på linje med andre spesialiteter, som eksempelvis geriatri, nevrologi osv.




Helt til slutt vil jeg henstille til Helse Midt-Norge via helseministeren at man prøver å skjerme de innlagte pasientene under byggefasen. Vi har noe tilsvarende, om ikke i samme størrelsesorden, ved Vestfold Sentralsykehus, hvor man har bygd over flere år. Denne byggeperioden og byggeutførelsen har vært til meget stor sjenanse og slitasje for de enkelte pasienter som har vært innlagt der, over lang tid. Når man starter på Øya, må man så godt som mulig prøve å gjøre noe med dette for å skjerme pasientene på en best mulig måte, slik at det ikke fører til tilleggsproblemer for de enkelte pasientene.




