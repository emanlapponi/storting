  Jeg skal få stille den ærede helseminister
følgende spørsmål:

«En overlege ved Rikshospitalet har
fått korreks fra sin direktør etter at han på anmodning
har møtt enkelte medlemmer av Stortingets sosialkomite
og gitt faglig informasjon.

Er korreksen gitt etter anmodning fra Sosial-
og helsedepartementet?»

  Jeg takker for svaret. For ordens skyld vil
jeg nevne at når det er snakk om formelle møter
mellom sosialkomiteen og representanter fra statlige etater, så er
sosialkomiteen nøye med å sikre at dette skjer
i forståelse med en statsråd, som ansvarlig overfor Stortinget
på det aktuelle saksfelt. Dette er i samsvar med gjeldende
spilleregler.

Jeg reagerer imidlertid ganske kraftig når
direktøren i brevet til angjeldende overlege skriver at «all
kontakt av hospitalansatte» i forhold til Stortingets medlemmer, Stortinget
og statsråden skal være kjent for direktøren.

Jeg vil si det såpass klart og tydelig:
Jeg har ikke til hensikt å spørre verken direktører
eller helseminister når jeg ønsker kontakt med
helsepersonell, det være seg i vanlige offentlige sykehus
eller i statssykehus, og jeg forutsetter at helseministeren er enig
med meg i det.

  Jeg var ikke særlig godt fornøyd
med siste del av helseministerens svar nå. For det er klart
at hvis det skal være slik at om jeg ringer en lege på Rikshospitalet
og ber om faglig informasjon, og vedkommende overlege skal gå til
direktøren og spørre om han kan få lov å gi
meg informasjonen, så vil det føre til at jeg
ikke fritt får den informasjonen som jeg mener jeg har
krav på, også som leder i sosialkomiteen i dette
storting. 

Her må helseministeren etter mitt
skjønn prøve å rydde opp med Rikshospitalet
og andre statsetater, slik at uformell kontakt mellom Stortingets
helsepolitikere og ansatte også ved statssykehus kan skje
uten at direktøren på forhånd skal forespørres.
Dette er et åpent samfunn – som jeg håpet
vi hadde fått i dette landet nå. 

