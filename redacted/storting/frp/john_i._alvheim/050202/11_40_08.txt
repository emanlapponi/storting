  Jeg takker igjen for svaret.

Faktum er at legen får betalt for alle sine
listepasienter. Når halvparten av dem i beste fall oppnår kontakt,
og i verste fall bare 10 pst. gjør det, får legen svært gode inntekter
av den av sine pasienter han aldri ser eller hører fra.

Hensikten med fastlegesystemet var å bedre
pasientenes tilgang til kontakt med sin fastlege. Adgangen til trygderefusjon
er begrenset til å gjelde pasientenes fastlege og gjelder ikke dersom
annen lege velges, mens legen får betalt etter antall pasienter
på sin egen liste. Jeg synes det er merkelig at Legeforeningen,
som har fått bestilt denne undersøkelsen, ikke selv har tatt affære
overfor sine medlemmer og gjerne tatt kontakt med departementet.
Men jeg forventer nå at dette blir fulgt opp, og at vi ikke får denne
type rapporter på et senere tidspunkt.

