  Jeg takker statsråden for svaret, og sier
meg glad for at han griper fatt i dette. Det er ganske kjedelig,
for ikke å si alvorlig, i mange situasjoner, for en pasient som
ikke får fatt i sin fastlege. Jeg har personlig opplevd denne situasjonen
flere ganger.

Ifølge oppslag i Tidsskrift for Den norske
lægeforening og i TV 2-nyhetene oppnår bare én av tre som henvender
seg til fastlegen, telefonisk kontakt. De kommer ikke igjennom i
telefonsystemene. Ifølge beregninger gjort av TV 2 svarer 15 fastleger
bare ca. 10 pst. av sine listepasienter, og av 380 leger svarer
50 pst. pasientene.

Så spør jeg: Er det legenes kapasitet eller
telefonkapasiteten som svikter, eller er det betjeningen som ikke
har fått skolering i å betjene en slik viktig telefon? Eller kan det
faktisk være slik at fastlegen ikke mener at det er hans ansvar
å sørge for god tilgjengelighet til pasientene? Dessverre er jeg
tilbøyelig til å tro det siste.

