 Jeg har følgende spørsmål
til den ærede helseminister:

«Styreleder i Helse Nord uttalte til
TV 2s nyhetssending kl. 18.30 onsdag 12. november at politisk mykhet
er en trussel mot sykehusreformen, han advarte videre helseministeren
mot å la seg rive med av følelser, og han fryktet
at politisk mykhet kan velte hele sykehusreformen.

Vil statsråden akseptere denne type
politiske uttalelser fra styrelederen i Helse Nord?»

 Jeg takker statsråden for svaret,
som jeg ikke er tilfreds med. Som sjef for foretakene burde
helseministeren komme med en reaksjon.

Jeg ble virkelig provosert av uttalelsene fra
styreleder i Helse Nord, hvor han uttalte at politisk mykhet er
en trussel mot sykehusreformen, og over at han videre tillater seg å advare
helseministeren mot å la seg rive med
av følelser. Denne type politisk innblanding
fra en styreleder i et helseforetak aksepterer jeg ikke, og det
bør heller ikke helseministeren
gjøre. Styrelederen i Helse Nord må tydeligvis
ha misforstått sin oppgave når han gir uttrykk for
at sykehusene skal være fristilt
fra politisk styring. Hvis det skulle være en
gjengs oppfatning blant de øvrige styrelederne i de regionale
helseforetakene, bør de snarest finne noe annet å gjøre.

Jeg spør igjen: Vil helseministeren
foreta seg noe i forhold til styrelederen i Helse Nord?

 Jeg har også sett intervjuet, det
han har sagt, og det som er tilføyd, og jeg kan ikke finne
slike formildende omstendigheter som helseministeren
gjør. Som sagt, og jeg gjentar: Jeg vil ikke
akseptere dette, for det kan til de grader ødelegge reformen
hvis vi nå skal få styrelederen på banen
med kritikk av sin egen eier. Det kan ikke aksepteres,
og jeg mener fremdeles at dette må heller ikke
helseministeren akseptere.

