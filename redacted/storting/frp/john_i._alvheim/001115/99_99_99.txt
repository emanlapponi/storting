 Jeg skal få stille den ærede helseminister
følgende spørsmål:

«Normaltariffen for spesialister betaler
450 kroner for en brokkoperasjon, mens sykehusenes poliklinikker
får cirka 7 400 kroner for det samme kirurgiske inngrepet.

Hva er grunnen til den store forskjellen i
refusjon for samme utførte behandling, henholdsvis ved
et offentlig sykehus og hos en privat spesialist?»

  Jeg takker helseministeren for svaret, som
jeg fant særdeles positivt og forståelsesfullt.

En av hovedhensiktene med å etablere
driftsavtale med private spesialister var jo nettopp å utnytte
deres behandlingskapasitet og den totale kirurgiske kapasitet i landet.
I fjor endret man takstene for kataraktoperasjoner ved de private
klinikkene. Det har gitt særdeles god effekt, og ventelistene
er betydelig redusert.

Kan helseministeren – det har han
for så vidt svart på – tenke seg å endre
også de kirurgiske takstene for andre typer operasjoner
som kan utføres i private klinikker og av private spesialister
for å utnytte den totale kapasiteten? Jeg oppfattet helseministerens
svar slik at dette var man nå i ferd med å legge
til rette for. Men kan han si noe mer konkret i forhold til dette
med innbetaling til fylkeskommunen og tilbakebetaling til spesialistene
med driftsavtale?

 Jeg skal stille et nytt spørsmål
til den ærede helseminister:

«Det er prisverdig at helseministeren
forbereder kjøp av operasjoner i utlandet for å redusere
helsekøene i Norge. De seneste år har
vi dessverre hatt en økning av sykehusinfeksjoner, og flere
og flere resistente bakteriestammer er avdekket. 

Har statsråden forsikret seg om at
de sykehus en planlegger å inngå avtale med, har
sykehusinfeksjoner under kontroll?»

  Jeg takker helseministeren for et vel gjennomtenkt
og godt forberedt svar. Jeg er faktisk på linje med helseministeren
i sak.

Nå har jo Stortinget gjort vedtak
om å bevilge 1 milliard kr til behandling
av norske pasienter i utlandet. Jeg har registrert at helseministeren
har besøkt sykehus i Tyskland med tanke på behandling
av norske pasienter. Jeg er imidlertid ukjent med om det også har
vært ført forhandlinger med skandinaviske og nordiske
sykehus i denne sammenheng. Det vil jo være en fordel med
tanke på infeksjonsfaren, da de nordiske og skandinaviske
sykehusene har en relativt lav frekvens av sykehusinfeksjoner, i
likhet med hva Norge har. 

Kan helseministeren bekrefte at det har vært
ført eller vil bli ført forhandlinger om operativ
behandling av norske pasienter i de skandinaviske og nordiske
land?

