 Jeg har følgende spørsmål
til den ærede helseminister:

«Stortinget gjorde 21. februar
2002 romertallsvedtak om at barn med behov for cochlea-implantat
skulle tilbys utredning og behandling innenfor
rimelig tidsfrist for å unngå at nytteverdien
av behandlingen skulle svekkes. Om ikke dette lot seg
gjennomføre i Norge, skulle det umiddelbart bli et tilbud
om behandling i utlandet. En døvfødt pike
på 1 1/2 år ble av Buskerud sykehus
henvist til Rikshospitalet, hvor behandlingstiden viser seg å være 15
måneder.

Anser statsråden dette som rimelig
ventetid for denne type pasienter?»

