 Jeg takker for svaret, som på ingen måte er
tilfredsstillende for meg.

Jeg er meget forundret over at den nye helseministeren
ikke er i stand til å gripe inn i forhold til Helse Sør i denne
spesielle situasjonen. At man skal ha dette i tankene i fremtiden
en eller annen gang, betyr at en del pasienter ikke får den lindrende
smertebehandling som Stortinget faktisk har vedtatt at de skal få.
Det nytter ikke da å skylde på økonomisk ressursmangel.

Det er klart at Helse Sør har det problematisk,
men det er det andre helseforetak som også har. Da er det prioriteringen
det går på. Da må man i beste fall prioritere pasientbehandling
istedenfor høye lønninger og høye pensjoner i helseforetaket. Det
burde Helse Sør ha tenkt igjennom på et langt tidligere tidspunkt.
Jeg kan rett og slett ikke akseptere en utsettelse av denne avdelingen,
slik helseministeren nå synes å ha godkjent.

