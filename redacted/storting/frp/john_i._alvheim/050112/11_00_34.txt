 Jeg takker igjen statsråden for svaret, men
jeg er like misfornøyd med dette svaret som med det første. Det
er jo åpenbart at det er helseministerens ansvar å sørge for at
Stortingets vedtak og intensjoner blir fulgt opp i helseforetakene.
Det kan ikke overlates til det enkelte helseforetak. Der har helseministeren
en kontrollmyndighet - og ikke bare kontrollmyndighet, han har også
en iverksettelsesmyndighet. Jeg hadde faktisk forventet i en så
alvorlig sak som dette at helseministeren hadde grepet inn og gitt
pålegg om at denne avdelingen skal settes i drift. Den vil også
være rimelig i drift. Det vil ikke koste Sørlandet sykehus mer enn
ca. 5-6 mill. kr i driftsutgifter i året, og investeringsmidlene
har de stort sett fått fra private givere. Konsekvensen av dette
må man forvente også blir at tilliten til helseforetakene svekkes
i befolkningen, og særlig tilliten til Helse Sør, som tidligere
har vært under et meget sterkt press.

