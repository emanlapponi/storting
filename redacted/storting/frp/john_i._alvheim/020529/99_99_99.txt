 Jeg har følgende spørsmål
til den ærede helseminister:

«I ordinær spørretime
den 20. mars d.å. uttalte helseministeren
at helsedepartementet fra årsskiftet skulle overta det
overordnede ansvaret for helsetjenestetilbudet til rusmiddelmisbrukere.

Opprettholder statsråden dette standpunkt?»

 Jeg takker helseministeren for
svaret, som var god informasjon, men vel ikke svar på det
spørsmålet jeg stilte.

Jeg vil betegne det som et gedigent løftebrudd
fra Regjeringen om nå denne reformen utsettes til 2004,
og viser da igjen til helseministerens svar til meg i spørretimen
den 20. mars, hvor han bekreftet at rusmiddelbrukerne fra 1. januar
2003 skulle bli et ansvar for helsetjenestelovgivningen; jeg oppfatter
det i hvert fall slik. Jeg har registrert stor
skuffelse i de narkomane miljøene etter at opplysningen
om utsettelse av denne reformen ble kjent, og slik jeg kjenner miljøene,
kan denne utsettelsen faktisk koste liv.

Vil helseministeren revurdere
departementets standpunkt og overføre det lovmessige ansvaret
for helsetjeneste for narkomane fra sosiallovgivningen til helselovgivningen
fra 1. januar 2003, eller er saken så langt helt fastlåst?

 Jeg takker igjen helseministeren
for svaret.

Jeg har registrert at sosialministeren
har gitt som grunn for utsettelse at helseforetakene ikke
var i stand til å påta seg denne oppgaven fra
1. januar 2003. Jeg har personlig og i egenskap av å være
sosialkomiteens leder hatt kontakt med de fleste helseforetakene
i landet, og jeg har så langt ikke hørt
ett ord om at foretakene hadde problemer med å overta
denne oppgaven fra 1. januar 2003, forutsatt at de fikk ressurser
til det. Jeg har en beklemmende følelse av at når
denne reformen nå utsettes, er det et pengeproblem vi snakker
om, manglende vilje fra Regjeringens side til å bevilge
de nødvendige ressurser for å få reformen
på plass fra 1. januar 2003.

Kan helseministeren her
og nå bekrefte at det er mangel på ressurser som
er problemet, og ikke mangel på vilje fra foretakene
til å overta dette ansvaret?

