  Jeg skal få stille den ærede helseminister
følgende spørsmål:

«Norsk Sykepleierforbund har henstilt
til sine medlemmer i sykehus og sykehjem å nekte planlagt
overtid.  Om dette blir fulgt opp av sykepleierne står
vi foran en alvorlig situasjon i helse- og omsorgsvesenet. 

Hva vil statsråden foreta seg i denne
anledning?»

  Jeg takker helseministeren for svaret.

Det er selvfølgelig begrenset hva
helseministeren kan gjøre med dette problemet på kort
sikt når staten ikke har ansvaret for driften, verken for
våre sykehus eller omsorgsinstitusjoner. Selv om jeg langt
på vei forstår sykepleiernes frustrasjon over å bli
utnyttet av fylkeskommuner og kommuner med overtidsarbeid og merarbeid
som ofte går på helsen løs, har jeg ikke
sans for en trussel om å nekte overtidsarbeid og merarbeid,
som vil ramme pasientene først og fremst. Brev til meg
fra flere sykepleierorganisasjoner i ulike fylker kan tyde på at
denne henstillingen kan bli fulgt opp av svært mange sykepleiere.
Vil helseministeren medvirke til at vi snarest får en lovendring,
slik at vi kan få flere private, fleksible utleieordninger
for helsepersonell og dermed få tilbake flest mulig av de
sykepleiere som er ute av tjeneste i dag?

  Jeg takker igjen helseministeren for svaret. 

Det er ett forhold til i forbindelse med dette
som jeg kunne tenke meg å forespørre helseministeren
om. I utlandet, også innen enkelte skandinaviske land,
har man nå begynt å se på forholdet mellom
sykepleiere og hjelpepleiere, mellom disse to profesjonene.
Jeg vet at ved enkelte sykehus i Sverige legger man opp til en bevisst
politikk hvor man reduserer antall sykepleiere og øker
antall hjelpepleiere og like fullt kan få en faglig forsvarlig
drift ved det enkelte sykehus. Kunne helseministeren tenke også i
disse baner for å få en bedre bemanning totalt
sett, kanskje med en forskyvning av sykepleiere i forhold til hjelpepleiere?

  Jeg har et nytt spørsmål
til den ærede helseminister:

«For kort tid tilbake ble en 74 år
gammel mann med symptomer på hjerteinfarkt brakt til Oslo
legevakt, men fikk der beskjed om å trekke kølapp
og vente, noe som resulterte i at pasienten døde kort tid
etter. 

Hva har statsråden foretatt seg i
sakens anledning, og kan vi forvente for fremtiden at alvorlig syke
mennesker umiddelbart blir tilsett av lege etter ankomst til Oslo legevakt?»

  Jeg vil takke helseministeren for svaret og
understreke at jeg er godt fornøyd med den raske reaksjonen
som helseministeren også har vist i dette tilfellet.

Den tragiske historien ved Oslo legevakt, hvor
en pasient ble innbrakt med truende hjerteinfarkt og av en vekter
ble henvist til venterommet med en kølapp i hånden, er
nesten ikke til å tro. Hendelsen er klart i strid med gjeldende
lovverk, og viser en menneskebehandling og en faglig medisinsk oppførsel
som er totalt uakseptabel. 

Jeg er enig med Aftenpostens leder av 10. oktober 1999,
hvor det anføres følgende:

«Men
det er ikke nok at man evaluerer rutinene. Disse skandaløse
forhold må det simpelthen ryddes opp i, og det må skje øyeblikkelig.»

Jeg er så enig, så enig.

Mitt oppfølgingsspørsmål
til helseministeren blir da: Vil helseministeren medvirke til at
de ansvarlige ved slike hendelser får en personlig reaksjon
som merkes, i tillegg til at en påser at rutinene blir
endret?

  Jeg takker igjen for svaret. 

Jeg er mer enn forundret over klinikksjefens
uttalelse i Aftenposten den 10. oktober om at en ikke kan bruke
sykepleiere til å ivareta akuttmottaket og sortere pasienter ved
Oslo legevakt fordi sykepleierne vil være overkvalifisert
til den slags jobb. Det er en helt ubegripelig uttalelse. Til dette
er å si at det å vurdere pasientenes alvorlighetsgrad
ved akuttmottak nettopp bør være en sykepleieroppgave.
Det er mange andre oppgaver sykepleiere utfører, som gjerne
kunne overføres til annet fagpersonell. 

Det må være noe fundamentalt
galt når nettopp en legevaktledelse kan overlate
vurderingen av akuttpasienter til ufaglærte vektere. Er
helseministeren enig med meg i denne vurderingen?

