 Jeg har et spørsmål til samferdselsministeren:

«Stortinget har tidligere mot Fremskrittspartiets
stemmer vedtatt Bergensprogrammet der et hovedtiltak er bygging
av bybane. I innstillingen pekes det på at verken finansiering
av bybanens drift eller finansiering
av oppgradert busstilbud for nødvendig mating av passasjerer til
en bybane er avklart.

Kan statsråden avklare statens rolle,
og kan kommune/fylkeskommune påregne statlig hjelp
til årlig drift eller kan innbyggerne i Bergen
regne med at årlig drift av bybanen skal finansieres gjennom
ekstra årlig bompengeinnkreving?»

 Jeg får bekreftet at mange viktige
sider ved dette eksperimentelle bybaneprosjektet henger i løse
luften og gjør oppslutningen mildest talt forbausende.
Nettopp fordi spørsmålet om hvordan
driften av bybane fra planlagt oppstart i 2008 er tenkt finansiert, ikke
er avklart i første behandling, er en avklaring av
statlig medvirkning av grunnleggende viktighet. Jeg tror mange oppfatter
at den fremviste lokale enigheten om Bergensprogrammet og om bybane
faktisk forutsetter statlig medvirkning, øremerket til
drift.

Kommer det ekstra penger til drift
av bybane? Eller er det statlige midler til kollektivtrafikk
generelt som skal flyttes fra buss for hele byen
til bane for en del av byen?

 Skal vi tro samferdselssjefen i fylkeskommunen,
veidirektøren og regionveisjefen, er det ingen andre
muligheter enn å hente driftsmidler fra bompengeringen.
Jeg forstår at dagens bestemmelser i veiloven åpner
for såkalt veiprising, altså betaling for bruk
av veinett til bestemte tider, der midlene også kan brukes
til kollektivtrafikk.

Er statsråden innstilt på å bruke
departementets mulighet for å gi pålegg om veiprising?
Dersom statsråden vil la lokal vilje avgjøre spørsmålet
om innføring av veiprising, slik det også åpnes
for i dagens veilov, er det da lokale politiske vedtak eller
lokal politisk ytring gjennom folkeavstemming statsråden
mener skal avgjøre et så viktig spørsmål?

