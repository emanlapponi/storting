 

(ordfører for saken):

 Innstillingen gjelder kirke-, utdannings- og forskningskomiteens behandling av Dokument nr. 8:103 for 2001-2002 fra representantene Djupedal, Elvik, Reikvam og Vaggen Malvik om innføring av teknologiavtaler. I dokumentet fremmes seks ulike forslag basert på forslagets hensikt.




Komiteen har ved behandling av saken innhentet uttalelser fra en rekke instanser. Som vedlegg til saken følger brev fra Olje- og energidepartementet, avgitt i samråd med Utdannings- og forskningsdepartementet samt brev fra Oljeindustriens Landsforening.




Komiteens flertall, medlemmene fra Fremskrittspartiet, Høyre, Kristelig Folkeparti og Venstre og representanten Simonsen, anser ikke de fremsatte forslagene som egnede virkemidler, og vil følgelig ikke anbefale verken de opprinnelige forslagene fra forslagsstillerne eller de seks forslagene som SV har fremmet ved behandlingen av saken i komiteen.




Disse representantene viser spesielt til brevet fra olje- og energiministeren, der det vises til to forhold. Det ene forholdet gjelder arbeidet med en bred, nasjonal strategi for teknologi og forskning, et arbeid som snart bør være klart til presentasjon. Det andre forholdet dreier seg om EØS-avtalen; en innføring av teknologiavtaler eller lignende ordninger vil være i strid med EØS-regelverket.




Disse representantene peker også på at teknologiavtaler nok var et egnet virkemiddel i tidligere utviklingsfaser på norsk kontinentalsokkel, men at dette trolig ikke er et egnet virkemiddel i dagens situasjon og heller ikke for fremtiden. Disse medlemmer understreker likevel betydningen av satsing på forskning og utvikling for å utvikle norsk fagkompetanse innenfor petroleumsvirksomheten.




Komiteens medlemmer fra Arbeiderpartiet støtter intensjonen fra forslagsstillerne om å styrke petroleumsrelatert forskning og utvikling. Også disse medlemmene viser til at den totale innsatsen innenfor dette området er lav sett i lys av de totale utfordringer norsk petroleumsnæring står overfor.




Når det gjelder forslaget i dokumentet, mener medlemmene fra Arbeiderpartiet at det ut fra formelle eller faktisk forhold ikke er ønskelig og hensiktsmessig å gjeninnføre avtaler om forskning og utvikling som konsesjonsvilkår ved tildeling av utvinningstillatelser. Disse medlemmer viser til kommende stortingsmelding om olje- og gassvirksomheten.




Representantene fra SV peker på at en større del av gjenværende petroleumsressurser befinner seg i små felt. Dette setter krav til ny kompetanse og teknologi. Også liten anvendelse av norsk kompetanse i utlandet taler etter disse medlemmers mening for at norsk forskning og kompetanse må økes. Disse medlemmer mener derfor at det er behov for innenfor de rammer som internasjonalt regelverk setter, i større grad å knytte konsesjonstillatelser til investeringer i forskning og kompetanse i en eller annen form. Disse representantene viser til EØS-regelverket, men mener at det innenfor dette regelverket kan utformes forskrifter med anbefalinger til oljeselskapene istedenfor krav.




Komiteen fremmer forslag om at man i den varslede stortingsmeldingen om olje- og gassvirksomheten vurderer tiltak for å styrke forskning- og utviklingsinnsatsen innenfor petroleumssektoren.




Til slutt kort også noen ord på vegne av Fremskrittspartiet. Vi er opptatt av å få vurdert to forhold knyttet til nasjonal forskningsstrategi – bruk av skattemessige tiltak for å motivere næringslivet til satsing på forskning og utvikling og bruk av avkastning på oljeformuen til kjøp av varer og tjenester fra utlandet til norske forsknings- og undervisningsinstitusjoner. Disse trenger fornyelse av viktig utstyr, og med basis i vår oljerikdom bør det etter vår mening være slik at de bør ha utstyr av topp kvalitet.




Jeg tar opp igjen Fremskrittspartiets forslag fremsatt i komiteen, som også representanten Simonsen støtter.




