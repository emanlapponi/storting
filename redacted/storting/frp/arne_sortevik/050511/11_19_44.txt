  Jeg takker for svaret.

Den første delen vil jeg
kommentere ved å si at det spriker kolossalt hvis man går
inn på fylkesmennenes hjemmesider og ser hvordan
de omtaler sine oppgaver i forbindelse med utdanning.
Jeg har over lang tid sjekket rapporter som er lagt ut, og jeg er ikke
enig med statsråden i at de partene som jeg nevner i mitt
spørsmål, nemlig ansatte, elever og foreldre,
blir hørt. Derimot er det overtydelig at det er skoleeier
det blir konferert med.

Avslutningen var imidlertid mer løfterik.
Det er viktig at vi fokuserer på en felles håndtering
av det som er hovedmålet for tilsynet, nemlig kvalitetssikring
og kvalitetsutvikling. En av hovedoppgavene til Utdanningsdirektoratet
er jo tilsyn. Fylkesmannens utdanningsavdeling skal være
direktoratets forlengede arm, og de sier selv at de går
vekk fra den gammeldagse metodikken med regelstyring og skal ha
mer vekt på kartlegging og oppfølging av resultatene.
Da er det viktig at alle berørte parter blir
hørt.

