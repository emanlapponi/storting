  Jeg takker for imøtekommenhet
på det punktet.

Min andre oppfølging retter
seg mot Foreldreutvalget for grunnskolen, altså det nasjonale
organet som på nasjonal basis skal
ivareta de enkelte foreldres interesser. I forbindelse
med budsjettet for 2005 ble forslaget fra Regjeringen om å endre
plassering og mandat for Foreldreutvalget for grunnskolen stoppet
av et flertall. Selv om det er gledelig, er det like fullt
slik at Foreldreutvalget for grunnskolen har en sentral
rolle i endringsprosessen som nå skal gjennomføres,
og det er en omfattende meroppgave
for et eksisterende nasjonalt organ. Det har ressurstildelingen
på ingen måte avspeilet.

Mitt oppfølgingsspørsmål
til statsråden er hvordan hun vil sikre at et
videreført foreldreutvalg for grunnskolen, med samme mandat
og samme plassering som tidligere, også blir
i stand til å ivareta sin viktige rolle i den
endringsprosessen som nå foregår.

