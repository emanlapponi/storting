 Jeg takker igjen for svaret.

Problemstillingen er selvfølgelig
ikke at spørreren har noe imot kvalitetssikring. Spørreren
er opptatt av at regelverket for statlig kvalitetssikring blir fulgt,
og er undrende til at en underliggende etat kan påta seg
en kvalitetssikringsrolle som ikke ligger i systemet, og som heller
ikke er antydet innført, for det er faktisk slik at dette kvalitetssikringssystemet
også er omtalt i Gul bok, altså i statsbudsjettet
for inneværende år. Da etterlater dette en tvil
om at etaten har andre ærend enn å sikre kvalitet,
at man vil påvirke sluttresultatet av prosjektet.

Til slutt vil jeg be statsråden bekrefte
at kvalitetssikringsrapporten selvfølgelig vil være
offentlig tilgjengelig, slik at både fylkeskommunen og
andre interesserte parter får full innsikt i både
resultatet av kvalitetssikringen og de premissene som ligger til
grunn for gjennomført kvalitetssikring.

