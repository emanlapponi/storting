 Jeg har et spørsmål til nærings- og
handelsministeren:

«Reiselivsnæringen er en
betydelig næring for Norge, både når
det gjelder sysselsetting og når
det gjelder valutainntekter. En samordnet og effektiv innsats også fra norske
myndigheters side er viktig for å legge forholdene til
rette for å sikre reiselivsnæringens virksomhet
samt skape vekst. Ikke minst på bakgrunn av internasjonale hendelser
som nå skaper uro og medfølgende reduksjon
i internasjonal turisme, er det viktig at myndighetene bidrar.

Hvordan følger statsråden
opp reiselivsmeldingen og -næringen?»

 St.meld. nr. 15 for 1999–2000 ble
behandlet i Stortinget for snart tre år siden, den 6. juni
2000. Da var Stortinget samstemt i at det må foretas merkebygging
av Norge som reisemål, og sluttet seg til at
det skal prioriteres midler til formålet fra det offentliges
side.

Så sent som den 13. juni
2001 bad Stortinget Regjeringen legge frem en femårig
opptrappingsplan for satsing på merkevarebygging. Det blir
derfor noe underlig når man får som delsvar at
det nå skal komme et nytt handlingsprogram. Det som for
bransjen nok er langt viktigere, er at man følger opp den
opptrappingsplanen over fem år som det ble bedt om, og
som man faktisk har startet opp. Men det er jo en klar forutsetning
at det gis finansiell forutsigbarhet for aktørene.
Merkevarebygging gjøres ikke fra det ene budsjettår
til det andre, men må foretas på lang sikt. Da
må altså næringen være sikker
på at det følges opp med de midler fra det offentliges side som
et enstemmig storting har sluttet opp om.

 Vi er for tiden i en situasjon med
krig og urolighet. Det fører til usikkerhet i reiselivet,
med permitteringer og oppsigelser som konsekvens. Kortsiktige virkemidler
fra det offentlige kan være i form av midler som brukes
til salgsutløsende markedsføring i samarbeid mellom
reiselivsnæringene og Norges Turistråd. Da snakker
vi om midler som skal brukes i utlandet, utgifter i utlandet til
markedsføring i utlandet for å skaffe utenlandske
turister til Norge. Da har jeg problemer med å følge
statsrådens resonnement om at det er budsjettrammer innenlands
som skal legge føringer for hva den rike oljenasjonen
faktisk kan bruke av midler i utlandet. Utgifter til å dekke
regninger fra utenlandske vareleverandører
som altså skal foreta markedsføringen i utenlandske
markeder, kan umulig bidra til å overopphete norsk økonomi eller
skape ubalanse i innenlandske budsjetter.

