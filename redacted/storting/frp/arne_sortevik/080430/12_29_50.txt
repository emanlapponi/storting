 Igjen takk for svaret. Jeg skjønner at statsråden ikke
legger synderlig vekt på det SINTEF, plassert i Trondheim, sier om
denne såkalte miljøpakken, og at statsråden heller ikke
legger synderlig vekt på det som er konklusjonene fra Transportøkonomisk
institutt, som er lagt inn i forbindelse med oppspill og prosess for ny
nasjonal transportplan. 

La meg ta et nytt, ferskt eksempel: Det gjelder
bomringen i Bergen, hvor man har pakket det inn i politisk nytale om miljøgevinst,
og hvor man også snakker om trafikkdempende virkning av tiltaket.
Likevel er det slik at man budsjetterer med økt bilvekst for å
gi nok penger i kassen. 

Jeg gjentar at dette er å føre
trafikantene bak lyset. Når man i tillegg, som denne regjeringen har
gjort, har endret veiloven § 27 slik at man kan bruke bompenger også
til drifting av kollektivtrafikk, blir jo dette en sikkerhet for at så
lenge denne regjeringen sitter, vil også bompengene vare - uten at
det gir miljøeffekt, men det blir mer penger i kassen. Og jeg gjentar:
Er ikke dette å føre trafikantene bak lyset? 

