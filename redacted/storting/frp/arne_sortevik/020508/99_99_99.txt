 Jeg har følgende spørsmål:

«I statsbudsjettet for 2002 ble det
varslet at det ville bli foretatt «ein mindre
reduksjon i satsane til bedrifter som tek inn
lærlingar». I rundskriv F-12-02 fra departementet,
datert 26. februar 2002, ble det redegjort for nye satser
for støtte til lærebedrifter, samtidig som det
ble foretatt en omlegging av støttesystemet. Det viser
seg da at gjennomsnittlig støtte til lærebedriftene
var redusert med 15 pst. for lærlinger tatt opp fra og
med 2002.

Mener statsråden at et kutt
på 15 pst. er en mindre reduksjon?»

 Jeg takker for svaret.

Jeg er kjent med det som er lagt inn i revidert
budsjett. Men det er når berørte parter får
regnet på hva endringene innebærer, at de mange
og sterke reaksjonene kommer – reaksjonene på at
det som er omtalt som «mindre» kutt, blir
mer enn 15 pst., fordi, som også statsråden
har redegjort for, man tar hele belastningen på dem
som melder seg som nye lærlinger.

Jeg går ut fra at departementet selv
har regnet på dette mange ganger, før man iverksetter
en slik omlegging – det er jo et nokså omfattende
rundskriv – og at departementet må ha kjent til
virkningen, at «mindre» innebar mer
enn 15 pst. kutt. Likevel har departementet sluppet dette,
i stedet for å komme med en tilleggsproposisjon, som Regjeringen
f.eks. har valgt å gjøre i spørsmålet
om å skaffe 12 mill. kr ekstra til eksamen i
grunnskolen.

 Dersom hensikten med ordningen er å stimulere
til god fagopplæring i samarbeid
med næringslivet – det håper jeg fortsatt
det er, også for Regjeringen – ville
det ikke da være bedre å beholde
en øremerket bevilgning og behandle denne posten i tillegg
til det som en overslagsbevilgning? Statsråden kan forhåpentligvis
se at en god ordning som stimulerer bedrifter til å delta
og elever til å søke – og i
parentes er det jo slik at det er nå de søker
for skoleåret 2002-2003, så det er også en
planleggingshorisont i dette bildet – vil styrke fagopplæringen
og faktisk la etterspørselen avgjøre mer av totalforbruket.
I andre sammenhenger bruker vi overslagsbevilgning – det
gjør vi f.eks. når det gjelder Lånekassen.

