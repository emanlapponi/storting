 Jeg lover å være ganske kort. Jeg vil ta opp forslaget fra Fremskrittspartiet som er omtalt i innstillingen.




Jeg skal kort anføre to poeng. Det ene er at vi stiller oss grunnleggende skeptisk til denne måten å budsjettere på – å tilpasse budsjettet så sent på året etter det som faktisk har skjedd. Det er en merknad som vi har gitt i andre komiteer, og som vi også gir her, knyttet til selve systemet. Det er vi grunnleggende uenig i. Vi mener at det må være en bedre løsning å komme med budsjettavvik, og så forklare budsjettavvikene etterpå.




Det andre er at dette også er en fremvisning av at det 

er 

penger. Noen får penger, og andre får ikke penger. Igjen får vi nærmest en demonstrasjon av at på enkelte områder er det ikke grenser for hvor mye penger som kan stables på beina. Eksemplet er selvfølgelig kapittel 254 Tilskudd til voksenopplæring – som har med norskopplæring til et økende antall personer å gjøre. Her stilles det – uten synderlige innvendinger – opp med 172 mill. kr på en post som ikke er en overslagsløyving, og som ikke er en post som er overførbar. Det er et eksempel på at noen får, mens andre får beskjed om at budsjettet er brukt opp og kassen er tom. Men kassen er altså ikke tom. Vi har i vårt alternative budsjett vist frem en annen disponering av midler i fire ulike grep.




Jeg har til slutt lyst til å vise til at den kapitalen som vi etterspurte til slutt i forrige sak, nemlig til Protevs, ved et enkelt håndgrep kunne vært lagt på bordet i denne sal gjennom innsparinger knyttet til valutakursutviklingen.




