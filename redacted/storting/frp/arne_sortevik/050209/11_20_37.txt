  Jeg takker statsråden for svaret.

Det er for det første gledelig
at vi har fått en evaluering såpass
raskt etter et toårig program. For
det andre er det gledelig at vi får fremvist gode
tendenser i den evalueringen, men det er altså fortsatt
et omfattende mobbeproblem i norsk skole.

Rogalandsforskning, som har laget rapporten, sier
bl.a. at

«skoler
og lærere opptrer nokså beskyttende i forhold til
de systemer, praksiser og tiltak som de har hatt lenge før
Manifestet i sitt arbeid mot mobbing. Blant lærere var
det også en uttrykt mening at mobbing i skolen
er noe som alltid kommer til å være».

Mener statsråden at slike holdninger
fra lærere til mobbing i skolen er akseptable? Vil man
ta dette opp i forbindelse med videreføring av manifestet?
Og vil man også ta det opp i forbindelse med
kompetanseheving for lærere, som det nå satses
bredt og stort på, slik at man får gjort noe med
angivelig påviste holdninger fra lærere til mobbeproblemet,
slik som dette sitatet bærer frem? Det håper jeg
statsråden vil bekrefte.

