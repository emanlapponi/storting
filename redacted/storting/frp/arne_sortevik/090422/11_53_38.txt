 Takk for svaret. 

Jeg er enig med statsråden i at det er om å gjøre å finne smarte løsninger. I
                     mitt hode er vegtunnel direkte fra Arna til Bergen en smart løsning, som
                     reduserer transportarbeidet i Bergensregionen betydelig. Fra omkjøring nord for
                     Bergen i dag på 24 kilometer og syd for Bergen på 22 kilometer kan vi altså da
                     kjøre direkte linje på 8 kilometer. Dette viktige vegprosjektets bedrøvelige
                     mangel på framdrift er et talende eksempel på at planprosessen knyttet til
                     moderniseringen av norsk transportnett nå har nådd nærmest et parodisk omfang. 

Bergen bystyre og Hordaland fylkesting fattet beslutningen om utredning i
                     slutten av 2000, og vi har nå holdt på i nesten ni år. Når vi hører på en del
                     av svaret, at man faktisk har satt til side anbefalingen som er kommet gjennom
                     en ekstern kvalitetssikring om å bygge nettopp vegtunnel gjennom Ulriken, er
                     det grunn til å stille spørsmålet på nytt: Hva vil statsråden gjøre for å få
                     hurtigere realisering av Arnatunnelen? 

