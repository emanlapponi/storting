  Jeg takker statsråden for svaret.

Det er slik at det Helse Vest peker på,
er et betydelig større totalprosjekt enn det som dekkes
av uttrykket «oppgradering». Her snakker man om
betydelige investeringer i en femårsperiode, fra 2005 til
2010, på nesten 3 milliarder kr.

I beste fall er det vel slik at det
som gjennom årlige driftsutgifter settes av til vedlikehold
og avskrivninger, kan ta vare på eksisterende
anlegg på en rimelig god måte. Det er vanskelig å se
for seg at en så omfattende oppbygging og utbygging som
det her er snakk om, kan dekkes innenfor de årlige
budsjettrammer.

Det er også slik at sykehusbygging
i andre regioner, f.eks. St. Olavs Hospital og det tidligere
Sentralsykehuset i Akershus, har fått betydelige ekstramidler
fra staten. Vil vi også kunne få et
eget utbyggingsprogram med tilhørende statlig finansiering
for Haukeland Sykehus?

