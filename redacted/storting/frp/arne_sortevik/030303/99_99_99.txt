 Som én av de to forslagsstillerne bak Dokument nr. 8:54 vil jeg peke på at saken inneholder tre forhold.




For det første gjelder det bruk av folkeavstemning. En viktig pilar i Fremskrittspartiets politikk er et tydelig ønske om bruk av folkeavstemning for å bedre den demokratiske velgerinnflytelsen i viktige saker. Fremskrittspartiet synes folkeavstemninger er for lite brukt i Norge, og vil gjerne øke bruken, både i nasjonale saker og i lokale saker.




For det andre mener Fremskrittspartiet at nettopp spørsmålet om et skille mellom stat og kirke er en slik viktig nasjonal sak som det er naturlig å spørre hele befolkningen om gjennom en folkeavstemning. Bakgrunnen for det er først og fremst det åpenbare at Kirken selv gjennom fire års utredning har konkludert med at tiden er moden for et skille. Riktignok er det slik at Kirkens øverste formelle organ, Kirkerådet, ønsker mer utredning, men etter Fremskrittspartiets syn er dette en sak som angår hele nasjonen, slik at stemmerett gir meningsrett. Ordningen med statskirke eller en kirke som er klart atskilt fra staten, er et viktig samfunnsspørsmål som etter Fremskrittspartiets mening klart angår langt, langt flere enn dem som på ulike måter velges til deltakelse og kan votere i Kirkerådet. Det er også slik at tiden åpenbart har arbeidet for en endring. Jeg vil sitere Bakkevig-utvalgets innstilling, som sier at «samfunnet har endra seg, og tenkinga kring statens oppgåver og ansvar har blitt ei anna». Det går også frem av undersøkelser at mange har en klar mening, og det var sist høst også et tydelig flertall i favør av et slikt skille.




For det tredje gjelder det spørsmålet om når en slik folkeavstemning skal gjennomføres. Fremskrittspartiet har det syn at spørsmålet om skille er et tydelig spørsmål. Velgerne skjønner faktisk hva dette dreier seg om. Fremskrittspartiet har også det syn at spørsmålet om den konkrete ordningen, som vil inneholde en rekke viktige elementer, også vil være godt egnet til folkeavstemning senere. Det Fremskrittspartiet er opptatt av i denne saken, er å la innbyggerne ta stilling til hovedspørsmålet, selve prinsippet. Svaret bør være retningsgivende for det videre arbeid med den store og viktige saken, nemlig å skille stat og kirke.




Jeg tar opp Fremskrittspartiets forslag i innstillingen.




