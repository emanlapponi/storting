 Jeg takker for svaret. Jeg håper at
det kommer en tilbakemelding til Stortinget om organisering av og
kontroll og tilsyn med bompengeselskapene, og at det også etter
hvert blir klare forskrifter for hvordan bompengefinansierte prosjekter
skal gjennomføres.

Fra denne regjeringen er det jo lite
som tyder på at omfanget av bompengefinansieringen vil
avta. Det som er viktig etter Fremskrittspartiets syn,
er at man ser på den store merkostnaden ved dette, nemlig
finansieringskostnadene som ligger på bompengeselskapene. Etter
vårt syn ville det være rimelig at når
andre betaler regningen for staten for selve byggingen,
så burde staten medvirke på en mer aktiv og tydelig måte
for å få ned finansieringskostnadene, altså sørge
for egne lån med særlig lav rente eller rett
og slett i en oljepengefylt statskasse å sørge
for lån til bompengefinansierte prosjekter uten renter.

