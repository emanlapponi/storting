 Spørsmålet lyder som følger: «Reguleringsplan
for Jondalstunnelen i Hordaland utløser krav om konsekvensutredning,
og utredningen er gjennomført av Statens vegvesen region
vest og forelå i endelig og revidert
form 19. desember 2003. Utredningen har 10 temarapporter. Ingen
av disse ble fremlagt da fylkets samferdselsutvalg og fylkesutvalget
behandlet saken og fattet vedtak i januar. Fylkesutvalget har i
protokollmerknad etterlyst delrapportene.

Vil statsråden sørge for
at delrapportene blir tilgjengelige for folkevalgte og for høringsinstansene?»

 Jeg takker for et rimelig klart og avklarende
svar.

Jeg minner likevel om at når
det i konsekvensutredningen opplyses at det er utarbeidet egne
deltemarapporter om så viktige faktorer som veikostnader,
trafikkanalyser og transportøkonomi, går jeg ut
fra at de rapportene er laget nettopp for å sikre
god kvalitet på selve hovedutredningen.

Jeg går ut fra at statsråden,
ut fra det hun har svart, er enig i at det ikke er tilfredsstillende
at de fylkespolitiske instanser som altså skal ta stilling
til hovedrapporten, enten må vente på delrapportene eller
faktisk ikke får dem i det hele tatt.

 I en prosess som denne bruker man også opplysninger
fra relevante prosjekter. Til overmål er det slik at man
i forbindelse med Jondalstunnelen har et svært relevant
prosjekt å vise til, nemlig Folgefonntunnelen,
som ble bygd for kort tid siden, attpåtil i samme fjellplatået,
drevet fra to kanter samtidig av én privat og én
statlig driver.

Jeg har oppfattet det slik at Vegdirektoratet
i eget rundskriv har slått fast at det skal utarbeides
sluttrapporter fra større veiarbeider, og forutsetter at
det er gjort for Folgefonntunnelen.

Mener statsråden at slike
sluttrapporter skal være interne og dermed ikke
offentlige? Mener statsråden at slike rapporter åpent
skal brukes som erfaringsgrunnlag, også når
man lager nye konsekvensutredninger for lignende prosjekter – til
og med i nabolaget?

