 «Ifølge PISA-undersøkelsen
er læringsmiljøet i norske skoler, i
form av uro i klassen og umotiverte og udisiplinerte elever, blant
de dårligste i OECD. Basert på en rekke spørsmål
som elevene har besvart om disiplinforholdene i klassen, skårer Norge
dårligst av samtlige OECD-land bortsett fra Italia og Hellas.

Hvilken strategi har Regjeringen for å redusere
uro og disiplinproblemene i grunnopplæringen?»

 Regjeringen har lagt frem flere strategiplaner
for ulike delområder i utdanningssystemet. Jeg nevner som
eksempler strategiplaner for å bedre
lesningen, for å bedre matematikkunnskap og -forståelse
og nå senest for læring og større deltakelse
for språklige minoriteter i skole og utdanning. Gjennom
statsministeren er det også proklamert tiltak
for å fjerne all mobbing innen 2004.

Uro og disiplinproblemer har et omfang som
gjør det til et grunnleggende problem for god
læring i norsk skole. Hvorfor blir ikke dette
problemet angrepet på en like aktiv måte
av Regjeringen?

 Først og fremst vil jeg avvise denne
sammenblandingen av uro og mangel på disiplin og
mobbing. Dette må faktisk ses på som to ganske
klart atskilte ting. Jeg tror mange foreldre
opplever at det er uroproblemer uten at det nødvendigvis
er synonymt med mobbing. Ofte er det få som ødelegger
for mange, og ofte skyldes det at vi har stor blanding
av elever med ulike behov, evner, motivering og ønsker
og valg for egen utdanning.

Vil statsråden anbefale spesialskoler,
spesielt tilrettelagt undervisning for elever som bråker
fordi de åpenbart ikke finner seg til rette i
ordinær undervisning? Jeg viser til at det er valgt løsning
og valgt strategi i kommunen Os i Hordaland, som styres av Fremskrittspartiet
og Høyre sammen.

