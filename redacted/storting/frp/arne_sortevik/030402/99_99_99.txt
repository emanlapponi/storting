 «Situasjonen for pleietrengende
eldre i Bergen kommune har gjennom de siste 15 årene
vært preget av venteliste for å få fast
sykehjemsplass på mellom
500 og 200 personer. Kommunens handlingsplan for eldreomsorgen gir
liten grunn til å tro at ventelistene vil bli fjernet.
Hovedgrepet har vært å gjøre det vanskeligere å komme
på ventelisten. Situasjonen for pleietrengende
eldre har over lang tid vært uakseptabel.

Hvilke initiativ vil statsråden
ta for å bidra til en bedret situasjon
for pleietrengende eldre
i Bergen?»

  Jeg takker for svaret.

Jeg deler ikke optimismen, med bakgrunn
i langvarig fartstid som lokalpolitiker. Av de 240 pleietrengende som
var på siste offisielle venteliste, har 50 ventet i tolv måneder eller
mer. På samme tidspunkt – min måling
er fra 30. juni i fjor – var hele 143
søknader under behandling. Dette kommer altså i
tillegg til selve ventelisten. I Bergen har flertallet innført
en ordning med kommunal godkjenning av søker, det holder
altså ikke med anbefaling fra egen lege – det
er kort og godt et knep for å redusere den fremviste ventelisten.
Går vi seks halvår tilbake, har ventelisten variert
med mellom 257 og 223. Mener sosialministeren
at dette er akseptabel standard i Norge for eldreomsorg,
for pleietrengende eldre?

 Lokalt dekker man seg bak en henvisning til
at man har en dekningsgrad på rundt 25 pst. når
det gjelder antall plasser for innbyggere over 80 år. Her
er imidlertid omsorgsboliger og sykehjemsplasser bevisst blandet
for å få en høy prosent.

Mener statsråden at omsorgsboliger
med en pleiefaktor på 0,1 skal blandes
med sykehjemsplasser med heldøgnstilsyn når man
regner ut plassdekningen for pleietrengende
eldre? Mener statsråden at man lokalt kan slå seg
til ro med at nasjonale mål er oppnådd, når
man fortsatt har minst 250 pleietrengende
som står på venteliste? Her må det vel være
behovet og behovsdekningen som er avgjørende, og ikke
en prosentsats som man har satt som et nasjonalt gjennomsnitt?

