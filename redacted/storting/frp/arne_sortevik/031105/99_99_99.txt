 Mitt spørsmål til utdannings- og
forskningsministeren er følgende:

«I Sem-erklæringen er utdanning
tydelig omtalt med mange fremviste mål for skolepolitikken.
Men det finnes ikke et ord om foreldre. Ordet «forelder» forekommer faktisk ikke
i Sem-erklæringens kapittel 7 om utdanning og forskning.

Hva gjør statsråden for å styrke
foreldrenes medvirkning, innflytelse og beslutningsmyndighet i skolen?»

 Jeg takker for svaret, og jeg er glad for at
statsråden blant flere henvisninger også viser til
undersøkelsen fra NOVA, som er ganske fersk,
og som spesifikt tar for seg foreldrenes medvirkning, innflytelse
og beslutningsmyndighet i videregående
skole, for der er den formelt ganske fraværende.
I undersøkelsen er 1 700 elever og 900 foreldre
spurt. Jeg kan nevne at av klassestyrerne er det 17 pst.
som ikke har holdt foreldremøter, og 40 pst.
som ikke har holdt konferansetimer.

Hva vil statsråden gjøre
for å følge opp denne fremlagte rapporten, som
har klare konklusjoner og klare påvisninger, bortsett fra å komme
med det etter hvert påregnelige svaret, at vi
venter på Kvalitetsutvalgets rapport og dens behandling
i Stortinget.

 Det er nok riktig som statsråden sier,
at man må skille mellom det formelle og det reelle.
Men likevel er det etter min oppfatning utvilsomt slik
at det formelle grunnlaget – og nå går
jeg tilbake til grunnskolen – for foreldrenes medvirkning,
innflytelse og påvirkningsmulighet må skjerpes
i betydelig grad.

I grunnskolen er denne medvirkningen det jeg
vil kalle basert på elskverdighet, ufarlighet og uforpliktende
uttalenivå. Derfor er spørsmålet mitt:
Hva vil statsråden gjøre for å bringe
foreldre nærmere styring, inn i en
styrefunksjon, og vil statsråden stille seg positiv til
søknader om forsøk med foreldrestyrte skoler?
Jeg kjenner til at det er sendt en slik søknad
fra bl.a. Os kommune i Hordaland.

