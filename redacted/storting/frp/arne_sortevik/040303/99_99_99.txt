 Jeg vil først gjøre oppmerksom på at
adjektivet «psykisk» dessverre
er falt ut i spørsmålet som er omdelt, men det
tror jeg helseministeren er klar over. Spørsmålet
skal altså lyde:

«Autisme er en alvorlig psykisk sykdom
som utvikler seg i tidlig barndom. Prognosene har tradisjonelt sett vært
dårlige, og medisinsk behandling har hittil ikke
vist seg å være effektivt. Det finnes en behandling
som gir oppsiktsvekkende gode resultater, og som gis gjennom TIPO
Norge. Basis er bl.a. forskningsbasert arbeid som har pågått
i Oslo siden 1989. Ett av de regionale
helseforetakene dekker utgifter til TIPO-behandling, de øvrige ikke.

Vil statsråden ta initiativ
til at alle helseforetakene dekker slik behandling?»

 Noen få kommuner gir barn tilgang
til behandling ved TIPO, og gjerne som spesialundervisning med basis
i opplæringsloven § 5-1, som
gir rett til spesialundervisning, og da først når
barna er kommet i skolepliktig alder. Det var jo også statsråden inne på i
sitt svar.

Mitt poeng er at infantil autisme er en psykisk
sykdom, og det er tilgang til behandling disse barna skal ha, ikke
spesialundervisning. I Budsjett-innst. S. nr. 11 for 2003-2004 fra
sosialkomiteen
er habilitering av barn omtalt på side 68. En
samlet komite legger vekt på langvarige tilbud og en individuell
plan samt gode behandlingstilbud i Norge, og komiteen
har merket seg at det er en del foreldre som
finner tilbudet som gis, utilstrekkelig. Et økende antall
foreldre ønsker alternative
treningstilbud.

Finner ikke statsråden det
betenkelig at kun ett helseforetak følger opp det som en
samlet komite uttrykker som en bekymring?

 Poenget er jo at denne prosessen som skisseres
for de øvrige helseforetakene, tar tid. Det er nettopp
tid foreldrene til disse barna ikke har. Et av  hovedpoengene
 ved  metoden  som  brukes  av  TIPO – tidligintervensjonsprosjektet
i Oslo – er nettopp tid, det at man
kommer fort i gang. Studier viser at nesten 50 pst. av
dem som får behandling, har mulighet til både
normal og alderstypisk intellektuell fungering etter gjennomført behandling.
Derfor er det viktig å få en avklaring som gjør
at foreldre kan bruke energi, innsats
og bekymring på deltakelse i trening og opplæring
av de barna det gjelder, fremfor å slåss mot byråkratiske
myndigheter.

 Spørsmålet lyder som følger:

«Fra Bergen er to tilfeller av mobbing
der offeret er blitt utsatt for grov vold fra medelever, nylig blitt
kjent gjennom media. I begge tilfeller har grov mobbing foregått
over lang tid og har til slutt resultert i fysiske og psykiske skader.
Den ene skolen hevder de har jobbet med mobbing i lang tid, men
offeret blir likevel slått mens lærerne
er til stede. Den andre skolen omtaler offeret som «risikoelev».

Hvordan følger statsråden
opp saker med voldspreget mobbing for å sikre hjelp til
offer og forebyggende arbeid?»

 Det er riktig, som statsråden sier,
at vi berørte tiltaksplanen i spontanspørretimen.
Jeg har i mellomtiden, fra jeg stilte spørsmålet
og til nå, fått en tiltaksplan, og jeg ser at
det er ting som åpenbart mangler, bl.a. forhold
knyttet til saker som dette.

Følger statsråden via departementet
opp at tilsynsmyndighetene går grundigere inn i slike saker
som jeg har referert til, altså de som inneholder grov,
voldspreget mobbing, og blir tilsynsrapporter om slike saker fulgt opp
av departementet?

 Et lite tillegg til slutt: Det er faktisk
slik at noen skoler aktivt velger bort de anbefalte anti-mobbeprogrammene
som bl.a. er klarert via departementet. Synes statsråden
at det gir gode signaler til elever og foreldre? Det er
det ene.

Det andre er at vi gjennom «Skoleporten» skal
få kartlegging av læringsmiljøet. Men
det er jo basert på elevinspektører på utvalgte
klassetrinn, altså på 7. og 10. trinn i grunnskolen.
Hvordan skal kartlegging av læringsmiljøet, spesielt
det som har med mobbing å gjøre, gjennomføres
for alle elever på alle klassetrinn
og også gjennom spørsmål til
foresatte?

