 Igjen takk for svaret. 

Det skjønner jeg utmerket godt.
Vi må likevel sørge for at det som var en stor landevinning,
nemlig å få bedre internforbindelse i øykommunen Austevoll,
ikke resulterer i at vi får forverret fergeforbindelsen - som eneste
forbindelse - til Bergen. Der er ingen omkjøringsmulighet i det hele
tatt, og trafikkveksten er langt over det som var forutsetningen i stortingsproposisjonen.

Så er det viktig å legge til at det dreier seg ikke bare
om antall personbilenheter på fergen. Det dreier seg også om
åpningstiden, altså når fergen går, og hvor mange
ganger fergen går. Hvis vi ser på trafikkmengden i forhold til
NTP-standard slik jeg har oppfattet dette, vil den løsningen som
er valgt, ligge betydelig lavere for dette samfunnet i tiden fremover enn
det som vil gjelde for andre samband med tilsvarende kapasitet. Det har
også med beredskap å gjøre hvis man velger én
ferge og ikke to. Er én ferge satt ut av spill, lammer man hele øysamfunnet.

