 Jeg takker for svaret. 

Jeg er fullstendig klar over at man i
en viss utstrekning bruker forskotteringsmuligheter i dag. Jeg er opptatt
av om man vil øke omfanget av det, nettopp for å sikre forutsigbarhet
og klargjøre finansiering. Når statsråden i svaret viser
til jernbanen som et eksempel hvor man kanskje ikke har brukt dette i særlig
grad, er det jo nettopp mitt eksempel å peke på at når
det gjelder f.eks. dobbeltsporet Barkåker-Tønsberg - som man
nå gledelig har varslet bevilgning til i statsbudsjettet for 2009,
lenge før det budsjettet kommer - kunne man faktisk i statsbudsjettet
for 2008, der man ikke hadde midler, ha kommet med forskudd og vist frem
at man ville forskottere til det prosjektet. Da kunne man også ha
spart tilnærmet ett år. 

Mitt poeng er å etterlyse
mer omfattende bruk av forskottering for å få fart på
bygging av både veiprosjekter og jernbaneprosjekter. 

