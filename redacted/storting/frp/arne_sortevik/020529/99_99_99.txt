 Jeg har følgende spørsmål
til utdanningsministeren:

«Jeg viser til oppslag i bladet «Utdanning» av
12. mai 2002 om kurset «Hverdagsjuss for skoleledere» der
det fremkommer at skolens ansatte ikke har rett til å foreta beslag
av bl.a. farlige gjenstander fra elever. I forhold til opplæringslovens
bestemmelser om ordensreglement, og ikke minst i forhold
til de praktiske ordensproblemer som ansatte i dagens skole stilles
overfor, representerer denne begrensningen en stor utfordring.

Hva vil statsråden gjøre
for å avhjelpe denne situasjonen?»

 Jeg takker for svaret.

Vi kan fort bli enige om hva som er «sunn
fornuft», men det styrker åpenbart handlinger
basert på sunn fornuft dersom jusen også er
på fornuftens side. Jeg er derfor glad for at vi iallfall
kan få en form for opprydding gjennom et rundskriv. Men
hvis det rundskrivet bærer frem noenlunde de samme synspunkter,
etterlater det fortsatt en uavklart situasjon i forhold
til jusen spesifikt. Det bør etter min mening
foretas en opprydding som også klargjør
og omfatter hva som er juridisk mulig, slik at dersom det oppstår
situasjoner hvor dét blir satt på spissen, bør
det for alle ansatte i skolen, både
skoleledere og lærere, være avklart
på den måten at de føler seg på trygg
juridisk grunn hvis de mener det er grunnlag for å foreta
beslag, uavhengig av gjenstand. Det er også et selvstendig
poeng at det virkemiddelapparatet som lærerne må bruke,
bør være juridisk avklart, slik at de i sin rollemodell
faktisk ikke opptrer i strid med eller på kant
av gjeldende lovgivning.

 Et tilleggsspørsmål til slutt: Vil
man i utformingen av rundskrivet også samarbeide med
Lovavdelingen i Justisdepartementet, slik at man gjør sitt
ytterste for å avklare eventuelle uklarheter
knyttet til lovgrunnlaget for å gå til beslag?
Jeg har lyst til å minne om at vi snakker om ganske
ulike typer gjenstander – mobiltelefoner kan være
av de relativt uproblematiske. Når vi beveger oss langs
en akse videre mot våpen – kniver og
slagvåpen – er vi inne i en helt annen
og langt mer alvorlig problematikk.

