 Jeg har et spørsmål
til utdanningsministeren:

«Kvalitetsreformen
av høyere utdanning omfatter også overgang
til bokstavkarakterer
med fem beståtte trinn, A-E, og F for
stryk. Dette er også i tråd med European
Credit Transfer System (ECTS) som gjør
utveksling og sammenligning
lettere. Men en overgang fra tallkarakterer
med tiendedeler og 31 ulike
beståttkarakterer til fem bokstavkarakterer
kan resultere i likebehandling av
studenter med svært ulikt resultat.

Hva gjør statsråden
for å sikre at innføring
av bokstavkarakterer
ikke medfører tilfeldig
behandling?»

 Jeg takker for svaret.

For dem som er ute i utdanningssystemet
i dag, er det jo klart at situasjonen
som bl.a. er omtalt i Bergens Tidende
for litt siden, om ren loddtrekning,
oppfattes som alt annet enn rettferdig.
Det er også slik at i forbindelse med
St.meld. nr. 27 for 2000-2001, om nettopp kvalitetsreform
av høyere utdanning, ble
det sagt noe under komitebehandlingen.
I en merknad fra Fremskrittspartiet
og Høyre ble det understreket
i forbindelse med karakterer:

«Disse
medlemmer vil understreke
at ønsket om «etterprøvbarhet» og
likebehandling av studentene også forutsetter
et system som ivaretar studentenes mulighet
til å klage over evalueringen
på en tilfredsstillende
måte.»

Loddtrekning gir ikke mulighet
for etterprøvbarhet
og slett ikke likebehandling.
Hvordan vil statsråden i
tiden frem til man får denne evalueringen – for
det vil det jo gå litt tid før man får – følge
opp denne presiseringen,
som Fremskrittspartiet og
Høyre faktisk var enige om?

 Slik jeg oppfatter det,
er ikke situasjonen som er beskrevet
i eksemplet fra Bergen, enestående.
Det er tvert imot slik at flere institusjoner
i samme situasjon, altså med
oversøkning til høyere
grad, vurderer å løse problemet
sitt med loddtrekning.

Vil statsråden
gi institusjonene
anbefalinger eller
retningslinjer om å etablere
vurderinger i tillegg til
ren bokstavkarakter der
bokstavkarakterene
alene åpenbart ikke gir en sortering
som er etterprøvbar, og som
sikrer likebehandling?

 Det er mer representanten Sortevik
lurer på, og grunnen til at han får
lure to ganger, er en grei regelendring
her i Stortinget som gjør at man får
oppsamlet det som ikke var besvart
ordinært i forrige spørretime.
Mitt neste spørsmål går
til samme statsråd og dreier
seg også om Kvalitetsreformen:

«Hovedmålet
med Kvalitetsreformen
er at studenter skal ha en mer effektiv
utnyttelse av studiet og
gjennomføre studiet
på normert tid. Det forventes
fra institusjonene
at studentene bruker minst
full arbeidsuke på studiene. Undersøkelser
viser at 2/3 av studentene
arbeider, og at 1/3 av heltidsstudentene
arbeider mer enn 30 timer pr. uke,
ved siden av studiene i løpet
av studieåret.

Hvordan legger Regjeringen
til rette studiefinansieringen
slik at flest mulig studenter skal
kunne studere på heltid?»

 Jeg takker for svaret.

Det kan jo tenkes at de relativt
mange som arbeider relativt
mye, gjør det fordi de ikke finner
at den studiefinansieringen
som stilles til rådighet,
gjør det mulig for dem økonomisk å være
heltidsstudent, også med
lavere grad av arbeid i tillegg
til studiene. Hvor stor del av henholdsvis
livsopphold og boutgifter,
for det er jo de to hovedutgiftene
for en heltidsstudent, mener
statsråden en bør ta sikte
på å dekke gjennom offentlige
ordninger?

 Vil ikke en indeksering
av kostnadsnormen føre til
at vi unngår å ta skippertak
med ulike års mellomrom?
Det er det vi nå er i ferd med å gjøre.
Vi skyver foran oss en kommende
undersøkelse om levekår
og levekostnader. Hvis vi
indekserer kostnadsnormen,
vil vi slippe mye av den problemstillingen.

I tillegg er det slik at alle studenter
slett ikke blir likebehandlet.
Det er slik i Norge at en god del studenter
som studerer ved privat eide institusjoner,
også må betale skolepenger
i tillegg til både livsopphold og boutgifter.
Hva gjøres for å få en større
grad av likhet og likebehandling mellom
studenter ved institusjoner
eid av det offentlige og institusjoner
eid av private?

