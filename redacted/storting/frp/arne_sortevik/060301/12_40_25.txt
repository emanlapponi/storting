 Jeg takker igjen for svaret. Det er slik at
Nasjonal handlingsplan for trafikksikkerhet
på veg 2006–2009 nettopp er lagt frem,
og jeg har merket meg at statsråden i en kommentar sier
at trafikkulykker er et stort samfunnsproblem. Men et av de mest
effektive tiltakene for å redusere skader og ulykker er ikke
omtalt i planen. Planen har 234 enkelttiltak. Det er ingen omtale
av sikrere biler, altså det å øke utskiftingstakten
for biler og sørge for at folk faktisk får råd
og anledning til å kjøpe nye og sikre
biler og bruke dem i trafikken. Et slikt tiltak inngår ikke
i planen.

Hva vil statsråden gjøre
for at også Finansdepartementet blir en hovedaktør
i dette planarbeidet sammen med Vegvesenet, politiet, Sosial- og
helsedepartementet og Trygg Trafikk?

