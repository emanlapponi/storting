 La meg først komplettere beskrivelsen av Fremskrittspartiets
politikk med å minne om at vi flere ganger har fremmet forslag om
et infrastrukturfond som vil gi jernbanen betydelige investeringsmidler.
Det er slik at oversikten over Fremskrittspartiets politikk har nok Fremskrittspartiet
best selv. 

Så til svaret, som jeg takker for, som er et særdeles
skuffende svar. Jeg vil gå tilbake til det saken gjelder, nemlig å
lage fremtidsrettede løsninger, men som krever en koordinerende hånd.
Nettopp det som statsråden svarer, at disse prosjektene er ganske
ulike og er kommet ulikt langt, viser hva man mister hvis man ikke har den
koordinerende hånden. Dette er en regjering som sier at de vil satse
på både jernbane og kollektivtrafikk og er opptatt av gode løsninger
i de store byene. Her er det en stor mulighet gjennom statlig koordinering
og også statlig prosjektfinansiering til å få på
plass gode kollektivløsninger, basert på jernbane eller samarbeid
med jernbane i disse tre store byene. 

