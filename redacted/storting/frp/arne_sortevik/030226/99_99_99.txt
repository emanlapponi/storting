 «Forvaltningsrevisjonen i Bergen kommune
har avdekket at kommunen i perioden 1991–2000 har innkrevd
for høye vann- og avløpsavgifter. Inklusive
renter skylder kommunen avgiftsbetalerne ca. 500 mill. kr. Saken
avdekker uklart regelverk og manglende kontroll for å sikre
at avgiftsbetalerne ikke betaler mer enn det som er hjemlet
i lov- og regelverk.

Hvilke initiativ vil statsråden
ta for å sikre klarere regler, bedre
kontroll, og ikke minst også tilbakebetaling
til innbyggerne dersom kommunen krever ulovlig høy avgift?»

 Jeg takker for svaret, som gir avgiftsbetalerne
i Bergen lite å glede seg over i forbindelse
med det som faktisk har skjedd i perioden 1991–2000.

Det er riktig som statsråden sier,
at fylkesmannen fører tilsyn både med
kommunens budsjetter og med kommunens regnskaper. I budsjettene
bør det etter mitt syn ligge et avgiftsbudsjett
som forhåndsberegner avgiftene. I kommunens regnskaper
forutsetter jeg faktisk at det ligger regnskaper også innenfor
områdene vann- og avløpsavgifter.

Kommunens egen revisjon konkluderer altså, etter flere
runder med beregninger supplert av eksterne konsulenter, med at
ulovlig høye avgifter er innkrevd over en tiårsperiode.
Dette er en sak med mange prinsipielle sider, og det er viktig å få klare
signaler fra landets kommunalminister.

Hvordan kan det være mulig å kreve
inn 350 mill. kr for mye i vann- og avløpsavgift, dersom
fylkesmannen har utført sin kontrolloppgave? Hvilken tillit
kan avgiftsbetalerne ha til et system som baserer avgift på selvkost, når
kostnadene ikke kontrolleres? Tar ikke statsråden
ansvar dersom fylkesmannens kontroll ikke avdekker ulovligheter
i avgiftsberegningene?

 Mener statsråden at argumentet
om foreldelse kan brukes for å stoppe
tilbakebetaling av ulovlig innkrevd avgift? Mener statsråden
at svak og dårlig kommuneøkonomi kan brukes som
argument for at en kommune ikke betaler tilbake ulovlig
innkrevd avgift? Og mener statsråden at staten,
som overordnet myndighet, skal være uten økonomisk
ansvar for tilbakebetaling av ulovlig innkrevd avgift når
statens egen tilsynsinstans ikke har avdekket eller
stoppet slik ulovlig avgiftsinnkreving?

