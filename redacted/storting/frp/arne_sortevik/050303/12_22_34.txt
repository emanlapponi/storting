 Det er to ting i denne saken. Det ene gjelder det faktiske innholdet, nemlig størrelsen på trafikkbøtene. Det er altså slik at her i dag kan de som ønsker å redusere denne økningen på 30 pst., faktisk sørge for at det blir gjennomført en reduksjon. Vi har ved den økningen vi har fått i trafikkbøtesatsene, ytterligere forsterket verdensrekordposisjonen i bøtelegging for trafikkforseelser. Det er ingen grunn til at vi skal ha det slik. Her er det altså nå full anledning til å sørge for at bøtene våre kommer ned igjen til 2004-nivå.




Så er det også slik at det umulig kan være mangel på penger som gjør at man har hevet bøtesatsene med 30 pst. Statskassen flommer over av penger. Det er altså ikke armod som gjør at man går til dette skrittet.




Til alt overmål er det faktisk slik at politimyndighetene advarer mot å ha så høye bøter, og de advarer mot at det skal koste mer å kjøre mot rødt lys enn å utøve vold. Dette strider mot folks rettsoppfatning i sin alminnelighet, og jeg ser også at det er eksperter på trafikksikkerhet som setter store spørsmålstegn ved om dette har noen som helst virkning på selve trafikksikkerhetsbildet.




Det er det ene.




Det andre har med budsjett og troverdighet å gjøre. Jeg er enig med foregående taler, min partiformann, i at det svaret som er kommet fra samferdselsministeren, klart og tydelig etterlater det inntrykket – som Fremskrittspartiet hele tiden har hevdet i saken – at dette ikke er vårt ansvar, og at bøtesatsene er vedtatt i statsråd. Der har vi fått en grei oppklaring fra samferdselsministeren. Jeg ønsker spesifikt at det formidles til regjeringspartiet Høyre. Jeg har oppfattet at spesielt regjeringspartiet Høyre har vært veldig opptatt av å gi Fremskrittspartiet ansvaret for 30 pst. økning i trafikkbøtesatsene, og si at dette visste Fremskrittspartiet om da de inngikk en subsidiær avtale om å støtte regjeringspartienes budsjettforslag. Det er ikke tilfellet. Det bør Høyre ta innover seg. Og Høyre bør selvfølgelig avfinne seg med det veldig avklarende svaret som samferdselsministeren har gitt.




I går i spontanspørretimen var det også litt replikkveksling mellom statsministeren og representanten Hagen om budsjettforhold. Statsministeren sa bl.a. følgende:







«Jeg regner med at Hagen står ved det han har gjort, og er en troverdig samarbeidspartner i så måte.»




Jeg håper nå at regjeringspartiet Høyre vil være en troverdig samarbeidspartner og ikke gir oss ansvaret for beslutninger som faktisk ikke er en del av budsjettet, men som Regjeringen på eget, selvstendig grunnlag har foretatt gjennom vedtak i statsråd. Det vil faktisk være lite troverdig om Høyre viderefører det bildet at denne økningen av trafikkbøtene skyldes Fremskrittspartiet. Det gjør det ikke.




Den enkle og greie løsningen på å rydde vekk enhver tvil omkring dette er å sørge for at bøtesatsene kommer ned igjen til 2004-nivå, og at vi får den behandling av bøtesatser som Fremskrittspartiet nå foreslår i sitt forslag. Først og fremst er det slik at alle representanter som ønsker lavere trafikkbøter enn det det nå er blitt – verdensrekord i bøtelegging for selv enkle trafikkforseelser – har i dag muligheten til å gjøre noe med det. De kan støtte Fremskrittspartiets forslag, få bøtenivået ned igjen, og få en fornuftig oppfølging av bøtesystemet i Norge.




