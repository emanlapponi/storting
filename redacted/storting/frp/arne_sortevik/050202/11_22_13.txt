 Jeg takker for svaret.

Nasjonale prøver er obligatoriske, som statsråden
sa. Elever og foresatte vet det. I opplæringslovens forskrifter om
karakter i orden og atferd heter det at en til vanlig ikke skal
legge vekt på enkelthandlinger. Men er ikke bevisst valg av boikott
en ganske uvanlig, men tydelig handling som bør vises i karaktersetting
for orden og atferd?

Statsråden svarte også, hvis jeg husker rett,
at reaksjonen på deltakelsen må håndheves av den enkelte skole, den
enkelte lærer, og til og med vurderes i det enkelte tilfellet. Det
blir en reaksjonsform som spriker i absolutt alle retninger. Hovedinntrykket
blir at det ikke er så farlig, og at det å boikotte en nasjonal
prøve, som skal være en del av utdanningen for elevene og en del
av jobben med å gjøre det nasjonale utdanningssystemet bedre, ikke
har praktisk konsekvens. Det er ikke så farlig. Det blir et merkelig lærings-
og oppdragersignal skolen da gir.

