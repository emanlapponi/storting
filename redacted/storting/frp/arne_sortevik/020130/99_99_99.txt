 «Den 9. desember 1987 godkjente Stortinget
Askøybro-prosjektet. Ved Fiskeridepartementets behandling
av søknaden ble det gitt tillatelse til bygging bl.a. på det
vilkår at alternativ seilingsled fra Hjeltefjorden til
Herdlafjorden og videre til Bergen havn ble sikret. Broen er for
lengst bygd, men uten slik alternativ seilingsled. Ansvaret for
saken er flyttet fra Samferdselsdepartementet til Fiskeridepartementet.

Hva er status i saken, og hvordan vil statsråden
sikre videre fremdrift i tråd med Stortingets vedtak?»

 Jeg takker for svaret.

Det har altså snart gått
ti år siden broen ble bygd og tatt i bruk. Bygging av en
alternativ seilingsled for at Bergen havn fortsatt skal være
en åpen havn uten høydebegrensning, har på disse årene ikke
kommet stort nærmere en løsning.

Mange har oppfattet at det fra ulike politiske
hold er gitt garantier for at Bergen skulle få en slik
seilingsled. Når saken har ligget i ro uten synderlig fremdrift,
gir det etter min mening et inntrykk av obstruksjon
mot de intensjonene og de vedtakene som ligger i bunnen, og som er
fattet for svært mange år siden.

Statsråden og Regjeringen bør
nå sørge for forsert fremdrift av denne for Bergen – og
faktisk også for Vestlandet – svært
viktige saken.

 Synet på kostnadene er iallfall omtvistet.
Det er også slik at problemet
har aktualisert seg de senere år.
For øvrig er jeg veldig glad for at Regjeringen nå rydder
i skuffene og finner frem gamle saker. Dette er en sak med mye støv
på, og som faktisk bør ha prioritet i oppryddingsarbeidet.

Gjennom årene er det med stor innsats
fra mange krefter bygd opp en posisjon for Bergen som innfallsport
for cruiseskip som besøker Norge, og
spesielt fjordene på Vestlandet. Vi er nå i
ferd med å komme i en situasjon hvor vi får
mange avslag fra operatører og rederier og må gi
mange avslag til operatører og rederier som ikke bare ser
at de ikke får sine største
skip inn til Bergen, men som faktisk begynner å stille
spørsmål om det i det hele tatt er verdt å legge
cruise i vår retning av verden. Det ville være
svært beklagelig.

Bygging av seilingsled med fri seilingshøyde
er en investering i infrastruktur. Det er staten som har pengene, og
derfor må staten ta ansvaret, og staten må ta
regningen. Etter min mening bør det gjøres
utenom de ordinære budsjetter.

