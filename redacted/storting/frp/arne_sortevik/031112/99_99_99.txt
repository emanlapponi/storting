 Jeg har følgende spørsmål
til samferdselsministeren:

«Gjennom St.prp. nr. 76 for 2001-2002
om Bergensprogrammet er det gjort vedtak om rett til innkreving
av bompenger til delvis bompengefinansiering av programmet. Vegdirektoratet
har fått fullmakt til å inngå avtale med
bompengeselskapet og fastsette regler for finansieringsordningen.

Hvordan sikres det at utvidelsen og forlengelsen
av mer enn 15 år med bompenger i Bergen ikke
får urimelige utslag for beboere generelt,
samt for nærings- og nyttetrafikk når bil
brukes hyppig gjennom arbeidsdagen og døgnet for øvrig?»

 Foreløpig ser det ut som om prinsippene
i gjeldende takstsystem ikke følges. Opplegget
som er skissert, omfatter en ny prissetting der det skal betales
på alle ukedager og til alle døgnets
tider. Bilbrukere som bare har marginal bruk av veianlegget
innenfor ringen, må betale full pris
fordi det ikke finnes alternativ kjørevei. Bilbrukere
som kjører mye i forbindelse med yrke og/ eller
næring i løpet av døgnets 24 timer, må betale
en kraftig avgiftsøkning, som derved både
truer arbeidsplasser og virker sterkt prisdrivende.

Bør ikke departementet gjennom
Vegdirektoratet fastsette regler som forhindrer klart uheldige virkninger?

 Det er slik at lokale myndigheter må forelegge sine
bompengeprosjekter for Stortinget for godkjenning. Det er også gjort
i dette tilfellet. Men innbyggerne lokalt er ikke spurt.
Nettopp på den bakgrunn, bør ikke
departementet føle et særlig ansvar
for å sikre at betalingsregler i slike system konstrueres
på en slik måte at man unngår
at grådighet fra lokale, ivrige bompengeinnkrevende politikere
slår ut til ugunst for brukerne?

