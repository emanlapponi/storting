 Innenfor veisektoren trodde
jeg at statsråden, samferdselsministeren, var rette vedkommende
når det gjelder å vurdere de teknologiske endringer
som etappevis gjennomføres innenfor veitrafikken,
og som stykkevis og delt angriper personvernet. Jeg er kjent med
svaret som er gitt på et skriflig spørsmål
fra en annen representant tidligere. Jeg er også kjent med
brevet som ble sendt til Samferdselsdepartementet fra Datatilsynet
så sent som 10. oktober, og som er ganske omfattende.
Det går jeg ut fra at statsråden også er
kjent med. Jeg skal kort sitere fra brevet:

«Med
mindre det også vedtas begrensninger
i overvåkingsmulighetene, vil implementeringen innebære et
av de mest personverninngripende tiltak som er plassert på den
politiske dagsorden de 26 år Datatilsynet har eksistert.»

Bare det burde jo være grunn
nok til at samferdselsstatsråden, som ansvarlig
for det departementet som anbefaler innføring av nye teknologitiltak
innenfor veitrafikken, også kommer
til Stortinget med en melding om personvernet knyttet til teknologibruk
og personvern innenfor samferdselssektoren.

