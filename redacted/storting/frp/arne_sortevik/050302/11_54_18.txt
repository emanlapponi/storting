  Jeg takker for svaret.

Jeg er selvfølgelig vel kjent med
at departementet på ingen måte kan styre
verken virksomheten eller vedtektene i ulike elevorganisasjoner.
Likevel er jo signaler fra øverste
skolemyndighet av vesentlig betydning.

Det er også slik at det
i vedtektene for Elevorganisasjonen, som statsråden helt
riktig viste til i sitt svar, i § 4 har bestemmelser om
inn- og utmelding. Men man bruker altså som overskrift «kollektivt
medlemskap», og man snakker også om retten «til å reservere
seg mot å stå kollektivt tilsluttet Elevorganisasjonen».

Mitt oppfølgingsspørsmål
er hvorvidt skolestatsråden mener det å bruke
kollektivt medlemskap i en interesseorganisasjon
for elever i videregående skoler er
et godt forbilde å gi til elevene. Til forskjell fra det å være
organisert som arbeidstaker er man her organisert som elev, og skolen
har et forbilde å ivareta.

