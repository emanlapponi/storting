 Jeg takker for svaret og gleder meg over å konstatere
at fremrykningen i denne saken er betydelig raskere enn det vi fikk
demonstrert i forbindelse med mitt første spørsmål.
Det er gledelig at vi nå er på vei til å ta
ytterligere et skritt i retning av et friere skolevalg.

Men samtidig er det slik at de fleste vil være
bundet av den forvaltningsmessige grensen, og det er også slik
at det både i skoleåret 2003–2004
og i inneværende år, 2004–2005, har vært
stor økning i antall unge mellom 16 og
18 år, og følgelig også stor økning
i antall søknader til videregående
skole. Samtidig er økonomien i fylkeskommunene presset.
Nesten to tredjedeler av inntektene går til videregående
skole. Hvordan sikrer Regjeringen at dimensjonering av midler til
videregående skole innenfor fylkesgrensen
faktisk tillater valgmulighet og valgfrihet?

