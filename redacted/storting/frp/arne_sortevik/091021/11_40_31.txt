 Jeg takker statsråden for svaret. 

Det er nok slik at det det koker ned til, er at det må mer penger til, og det
              raskere, for at vi skal få bedre veistandard. 

Det som er spesielt bekymringsfullt, er jo det veinettet som fylkeskommunene skal
              overta fra nyttår. Om det bevilges 1 milliard kr mer pr. år, slik vi nå ser i
              framlegget til statsbudsjett, vil det altså ta 20 år å dekke inn dagens
              vedlikeholdsetterslep. Regjeringens tiltak for ytterligere å redusere denne tiden er
              tilbud om lån til fylkeskommunene til veier som staten selv ikke vedlikeholdt da
              staten var veiholder. Mener statsråden virkelig at det er en forsvarlig veipolitikk,
              en veipolitikk som vil gi bedre veier og færre trafikkulykker, når vi ser at vi har et
              tidsperspektiv på 20 år – og kanskje mer enn 20 år – for å få gjort noe med dette?
            

