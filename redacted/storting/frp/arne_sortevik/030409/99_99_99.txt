 Jeg har et spørsmål til utdannings-
og forskningsministeren:

«Den 23. september 2002 startet Regjeringen
sin aksjon mot mobbing i norsk skole. Statsministeren
og utdanningsministeren lovet at innen 23. september 2004 skal
det være nullforekomst av mobbing og plaging
i skolen. Målsettingen er god; ingen av de ca. 40 000 barn som
mobbes i norsk skole, skal behøve å være
utsatt for slike fornedrende og uakseptable plager.

Hva er status, og hvordan vil statsråden
holde Stortinget orientert om arbeidet for å nå målet?»

 Jeg takker for svaret. Selvsagt er det viktig
med programmer for å få dette uvesenet bort. Selvsagt
kan det også være både
viktig og nyttig med lovendringer, slik som statsråden
bl.a. var inne på i svaret. Men poenget er at
innenfor eksisterende lovverk, altså opplæringsloven §§ 2-9
og 3-7, er det et ordensreglement som gir både
eier, skoleledelse og de voksne i skolen handlingsrom, hvis de ønsker å bruke
handlingsrommet, hvis de er interessert, hvis de ønsker å lytte,
og hvis de er villige til å se. Har statsråden
inntrykk av at eierne, rektorene og lærerne bruker dette
handlingsrommet, uavhengig av de spesialprogrammer som tilbys for å bekjempe
mobbing? Har statsråden inntrykk av at eierne er interessert,
at skoleledelsen er villig til å lytte mer enn før,
og at skolelærerne er villige til å se mer enn
før? For det mangler jo ikke på tilbakemeldinger
om at de tidligere ikke har gjort det.

 For det første konstaterer
jeg ut fra svar nr. 1 at det nok vil ta noe lengre tid
enn det Regjeringen proklamerte da aksjonen ble satt i gang. Jeg håper
at statsråden vil kunne svare bekreftende på at Stortinget
kan få en melding om dette når denne aksjonsperioden
er ferdig, altså mot det antydede tidspunktet høsten
2004, og derfra vurdere ytterligere fremrykning.

I tillegg vil jeg spørre om statsråden
kan tenke seg en ordning med et skoleombud som kan hjelpe fortvilte
foreldre, for det er faktisk fortsatt slik at selv om det nå er mer
fokus på mobbing og tiltak mot mobbing ute i norsk skole,
er hverdagen slik at mange fortsatt sliter med problemene. Jeg har
stadig henvendelser, jeg hadde siste henvendelse i dag fra fortvilte
foreldre som føler at de ikke
får støtte verken hos tilsynsmyndighet eller
hos skoleledelse. Da kan en vei være å etablere
et skoleombud, slik at foreldrene og elevene har et sted å gå.

