 Jeg vil igjen
takke for svaret. 

Det er to ting som er annerledes i forbindelse
med denne planrulleringen, det ene er tydeligheten av et stort gap, altså
et stort behov for veibygging som ikke ser ut til å kunne imøtekommes
med den planrammen som er lagt. Og Norge er rikere enn noen gang før.
Derfor mener Fremskrittspartiet at det er nødvendig, parallelt med
høringsrunden, at Regjeringen avklarer og godkjenner nye finansielle
virkemidler, slik at oljepenger kan investeres i moderne infrastruktur og
i moderne veinett i Norge. Fremskrittspartiet har pekt på et infrastrukturfond,
og vi har pekt på statlige lån til spesielle prosjekter, som
både Jernbaneverket og Statens vegvesen foreslår - iallfall
peker på - i utkastet til ny Nasjonal transportplan. Her er det viktig
å få på plass nye virkemidler. 

Men spørsmålet
er jo om dette faktisk er totalt avlyst fra Regjeringen, på bakgrunn
av statsministerens svar i spørretimen for en uke siden, hvor det
igjen ble sagt nei til prosjektfinansiering. 

