 Takk for svaret!

Jeg er fornøyd med at statsråden,
i motsetning til professoren i pedagogikk som har uttalt seg om
saken, sterkt understreker hensynet til alle de andre
elevene og til de ansatte, altså lærerne på skolen,
og at det også selvfølgelig må veies
inn ved løsninger i slike tilfeller, at man må gjøre
mer enn bare å ta hensyn til den utagerende eleven. Men
den delen av svaret som viser til en flytting av problemet, er jeg lite
fornøyd med. Det innebærer kort og godt
at vi flytter problemet med en utagerende elev
til en annen skole, til et annet læringsmiljø,
og vi er på ingen måte sikre
på at mottakende skole, mottakende elever og mottakende
lærere er i stand til å takle elever med store
atferdsproblemer på en bedre måte
enn den skolen eleven kommer fra. Her må det en annen strategi
til for å gi de elevene som har store atferdsvansker, et
bedre tilbud.

