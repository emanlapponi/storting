 Takk, det er bra. Og det er ikke
representanten Sortevik alene som er bekymret for dette. Transportkomiteen
har nettopp vært på befaring i Oppland
og Hedmark, og den samme bekymringen kom frem da. Under transportkomiteens
budsjetthøring i går ble den samme bekymringen
og den samme frustrasjonen gjentatt av fylkesordføreren
i Østfold, hvor man altså har konkrete prosjekter
for utbygging av E18 og faktisk bygger med gale forutsetninger,
slik at nye parseller er underdimensjonert ved åpningen.

Derfor er hovedbekymringen at vi, mens vi arbeider
ut grunnlaget for en ny transportplan som skal gjelde fra 2010,
faktisk på ulike nivåer holder på med
en rekke veiprosjekter som går mot oppstart – eller
som er i oppstart – og som faktisk baserer seg på feil
trafikkgrunnlag. Trafikkveksten har over en rekke år ligget
på mellom 3 og 5 pst., og vi planlegger å bygge
for 1,5 pst. vekst.

