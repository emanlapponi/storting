 Takk for et beklagelig, men forventet svar.


Innenfor samferdselsområdet er det, vil jeg hevde, få iøynefallende store fornyelsesanstrengelser for å få mer ut av pengene. Statsråden har referert til økte bevilgninger innenfor samferdselsområdet. Der er det å legge til at man støtter seg tungt på bilistene, fordi bompengebruken er økt kraftig. Men under forrige regjering gjorde man et stort grep innenfor samferdselssektoren for å få mer vei for pengene; man skilte Mesta ut fra Vegvesenet og fikk en samlet effekt som gav nesten 1 milliard kr mer til vei.


Hvilke fornyelsesgrep vil statsråden gjøre på jernbaneområdet, f.eks. med spor tilbake til mitt forrige spørsmål, som gjaldt Jernbaneverket og NSB? Hvilke fornyelsesgrep vil statsråden gjøre der, bortsett fra å kalle folk inn på teppet av og til?


