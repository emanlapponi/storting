 Jeg takker igjen for svaret, som var mer direkte
knyttet til det jeg spurte om. Jeg er fornøyd med at statsråden
vil følge opp bl.a. forhold knyttet til registrering.

Det er påpekt fra ulike hold at lærerne ikke
rapporterer voldstilfeller, og at verken skolene eller skoleeierne -
i de fleste tilfeller er det kommunene - spør etter slike rapporter.
Vi må ikke stille oss slik i forhold til voldsproblemet at vi begår
den samme feilen som vi gjennom mange år har begått når det gjelder
mobbing, at vi voksne lukker øynene og later som om dette ikke foregår.

Jeg har til slutt lyst til å vise til at alt
i 1997 slo faktisk EU alarm om et økende voldsproblem i skolen og
satte i verk tiltak. Så vidt jeg vet, har også Norge vært involvert i
dette i forbindelse med Connect-programmet. Like fullt vet vi pr.
i dag, ut fra de siste registreringer, at voldsproblematikken øker.
Det gir grunn til bekymring. Jeg håper statsråden vil se på dette
med betydelig kraft.

