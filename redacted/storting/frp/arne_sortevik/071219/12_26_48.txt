 Jeg takker for svaret. Et av de prosjektene
som er varslet tilbakesendt til Stortinget, er ny Kråkerøy-forbindelse,
som Stortinget behandlet våren 2007. Høsten 2006
ble det sagt i kvalitetssikringsrapporten om kostnadsusikkerhet:

«Metier
registrerer at Vegdirektoratet, etter gjentatte anbefalinger
om å iverksette forbedringer
av estimeringsmetodikken i Statens Vegvesen, synes å mangle den
nødvendige forståelsen for problemstillingen og har ikke
tatt de nødvendige aksjonene. Samferdselsdepartementet
må besørge at det etableres rutiner som sikrer
kostnadsestimering i prosjektene i henhold til anerkjent beste
praksis.»

Det skulle vel vise at det er et
betydelig forbedringspotensial hos Statens vegvesen. Statsråden
var innom det i sitt svar. Men det er viktig å understreke
at en viktig grunn til at prosjekter nå sprekker på kostnadssiden,
faktisk er dårlig prosjektgrunnlag. Det bør forbedres.

