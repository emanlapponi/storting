 Jeg takker statsråden for svaret.

Det er helt riktig at vi etter svært
lang tid har fått en konsekvensutredning
om hva en seilingsled via Skjelangersundet vil koste – gledelig
nok en langt lavere kostnad enn det man har vært forespeilet
en rekke år.

Det er slik at Stortinget heller ikke
har tatt bort forutsetningen for bygging av broen, som på det
nærmeste er ferdig nedbetalt, nemlig at vi skulle få en
alternativ seilingsled uten høydebegrensning.

Verdens to største cruiserederier
vil i løpet av kort tid ha i drift 16 nye skip som alle
har seilingshøyde over 63 meter. Det bygges heftig innen
cruisenæringen, det er en voksende industri. Det siste
eksempelet vi kjenner fra media for litt tid tilbake, gjelder Aker
Yards, som nå skal bygge et stort nytt skip med plass til
6 000 passasjerer og med en seilingshøyde på 74
meter.

Ser statsråden at innseilingen til
Bergen med høydebegrensning for stadig flere av de største
og nyeste cruiseskipene representerer en sperre for utviklingen
av turisme og cruisefart på Vestlandet?

