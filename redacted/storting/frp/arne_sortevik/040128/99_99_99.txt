 Jeg har følgende spørsmål:

«Målet med tilskudd til leirskoleopphold
er å stimulere kommunene til å gi alle
elever et leirskoleopphold i løpet av grunnskoletiden.
Det er en ekstrafinansiering av et tillegg til ordinær
undervisning. I budsjettet for 2003 var tilskuddet øremerket.
I 2004 ligger det i kommunenes rammetilskudd. Jeg regner med at
statens bidrag er ment å gjelde alle grunnskoleelever, også elevene
ved frittstående skoler.

Hva gjøres for å sikre at
elever i frittstående skoler årlig får
samme beløp som elever i offentlig eid skole?»

 Mener statsråden at de 60 mill. kr
til leirskoleopphold som var øremerket i 2003-budsjettet, bare
var øremerket til elever i offentlig skole? Mener virkelig
statsråden at elever i henholdsvis offentlig og frittstående
skole skal behandles totalt forskjellig når det gjelder
leirskoleopphold?

 I beste fall kan dette tolkes slik at
frittstående skoler får noen penger
to år på etterskudd, to år etter
at elevene som var aktuelle for leirskoleopphold, har forlatt den
frittstående skolen.

Vil statsråden vurdere en omlegging
av tilskuddsordningen, slik at elever i frittstående skoler
sikres det samme kronebeløpet i det aktuelle år
for leirskoleopphold og et uavkortet kronebeløp?

