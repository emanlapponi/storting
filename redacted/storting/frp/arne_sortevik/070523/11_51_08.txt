  Takk for svaret.

Det pågår jo for tiden både
en klimadebatt og en miljødebatt, og det er viktig at vi
så å si parer bein og armer slik at
ting gjøres i god sammenheng. I den forbindelse er denne
rapporten viktig, for den peker på sider ved veitrafikken
som kanskje har vært skjøvet unna og
fortiet, men som påviselig er til stede, nemlig at bedre
kapasitet gir bedre flyt og mindre utslipp.

Det er også slik at Regjeringen
har lagt frem St.meld. nr. 26 om Regjeringens miljøpolitikk
og rikets miljøtilstand. Der vises det bl.a.
til klima- og energihandlingsplanen for Oslo, Akershus og Buskerud,
og ett av tiltakene som listes opp, er mindre kapasitetsøkning
på veinettet.

Det er slik at for landet som helhet er det også viktig
at det er god kapasitet på det sentrale stamveinettet, også i og
rundt byene. Er mindre kapasitetsøkning på stamveinettet også Regjeringens
politikk i forhold til de store utfordringene
på veisektoren?

