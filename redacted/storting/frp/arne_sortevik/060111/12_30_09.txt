 Jeg takker statsråden for svaret.
Utgangspunktet for å dekke inn skjevfordelingen, noe det
altså er bred enighet om å gjøre, har
den svakhet at den bare dekker inn ca. en femtedel av
den skjevfordelingen som ble påvist gjennom en egen utredning
om finansieringssystemet og finansieringsordningen for de regionale
helseforetakene. Det mangler altså henimot 500
mill. kr for Helse Vest, i tillegg til den skjevfordelingen som
det nå er enighet om å dekke opp. Dette er blitt
så alvorlig at det er en punktmarkering blant 8 500 ansatte
i Helse Bergen i dag.

Jeg ser at statsråden uttaler til
Aftenposten i dag at bosted ikke lenger skal
avgjøre hvilken behandling en får dersom en kommer
på sykehus, men det er faktisk det som pasientene i Helse
Vest / Helse Bergen, og de som sogner til Haukeland sykehus også som
lokalsykehus, opplever. Den oppfattelsen får de faktisk
støtte for fra de ansatte, ikke minst fra legehold
og ansvarlig medisinsk hold, som advarer mot
kuttene i 2006.

