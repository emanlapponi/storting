 Takk for ytterligere svar.

Det som er spesielt med dette prosjektet,
er jo at det ikke fremstår på linje
med en rekke andre. Det har en forhistorie som er knyttet til en
forutsetning satt av Stortinget ved bygging av en konkret
bro, nemlig Askøybroen. Ser ikke statsråden
at dette krever særbehandling for å få på plass
en forutsetning som Stortinget faktisk har satt, men som fortsatt ikke
er oppfylt? Det er det ene.

Det andre er at etter mitt
syn må det tas med i vurderingen at en slik alternativ
seilingsled faktisk vil avlaste eksisterende indre skipsled.
Det er stor trafikk av mindre fartøyer både
til og fra havnen, og det er stor skipstrafikk på indre
led langs kysten, slik at en alternativ seilingsled i betydelig
grad vil bedre trafikksikkerheten for de fartøyene
som går til og fra Bergen havn og langs kysten i indre
led.

