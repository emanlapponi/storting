  Mitt spørsmål til kulturministeren
er:

«1. oktober 2000 skulle nye regler
for sponsing av TV ha trådt i kraft. Dette skjedde ikke,
og saken er nå utsatt på ubestemt tid. Det er
mange, spesielt landets lokal-TV-stasjoner, som er usikre på hvilken
innvirkning dette har på deres inngåelse av sponsoravtaler
for 2001.

Kan statsråden berolige landets lokal-TV-stasjoner med å fastslå at
de nye forskriftene tidligst trer i kraft      1. januar 2002?»

  Jeg vil bare få knytte en bemerkning
til det siste: Vi fikk beskjed om at saken var utsatt på ubestemt
tid fordi departementet ikke var ferdig med å behandle
høringsuttalelsene. 

Det som skjer nå, er at det er over
20 lokal-TV-stasjoner i Norge som føler at de er blitt
offer i en problemstilling som egentlig er mellom NRK og de store
kommersielle rikskanalene. Lokal-TV har de seneste årene
etablert seg som et seriøst medietilbud i lokalsamfunnet,
og vi synes de heller burde ha vært støttet opp
om istedenfor at man legger hindringer i veien. Det som har skjedd
nå, er at de rammebetingelsene som var kjent da eierne
søkte om konsesjon og gjorde betydelige investeringer,
er blitt endret. Det lokal-TV nå sier, er at det er vanskelig å satse seriøst
på lokal-TV for framtiden. Så man kan jo lure: Hva
kan statsråden bidra med for å gjøre
det litt lettere for lokal-TV i framtiden? 

