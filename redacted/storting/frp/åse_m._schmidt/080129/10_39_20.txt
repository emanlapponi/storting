 Det finnes noen områder hvor vi som politikere må heve blikket litt høyere enn vanlig. Dette gjelder i høyeste grad forskning. Dette med langsiktighet, dette med å kunne ha en rød tråd i det en gjør, det ikke å skape usikkerhet om hvor vi skal og når vi skal nå disse målene, er veldig viktig, selv om vi selvfølgelig skal være fleksible. Jeg vet at mange har tatt til orde for nettopp den langsiktigheten i forskning, og at det kanskje burde ha kommet på plass en fireårsbudsjettering på en del områder. Jeg tror forskning er nettopp et slikt område.




Interpellanten reiser viktige spørsmål i forhold til prioriteringer. Vi har jo i tidligere debatter diskutert evnen til å nå målet om 3 pst. av bruttonasjonalprodukt til forskning innen 2010. Vi har diskutert Forskningsfondets intensjoner, og vi har diskutert mangelen på ressurser. 




Det er jo slik at skal vi lykkes i Norge, må vi faktisk i langt større grad prioritere forskning, men også utvikling, innovasjon og - for ikke å si - kommersialisering. Internasjonalisering ble nevnt, og det skulle være en av prioriteringene. Men vi ser faktisk at vi sakker akterut. Andre land har i mye større grad forskning i fokus. Andre land som vi konkurrerer med, har i mye større grad innovasjon i fokus. Og skal Norge klare dette i framtiden, er vi nødt til å stå sammen. 




Vi må få til en økt motivering av studentene til å studere i utlandet. Våre studenter må ut, ikke minst for å se Norge utenifra. Det er viktig at vi legger til rette for dette. Likeledes må vi legge til rette for økt tilgang på dyktige forskere til Norge. Også her ser vi at Regjeringen ikke er så tydelig som vi hadde ønsket. Vi ser at andre land kaprer de kloke hodene. 




Videre håper Fremskrittspartiet på at Regjeringen ser viktigheten av å styrke samarbeidet mellom de nordiske landene når det gjelder både forskning og innovasjon. Det ble nevnt her av interpellanten at vi var på komitereise til Sverige i forrige uke. Et av temaene som vi debatterte, var faktisk dette med å ha en økt utveksling av informasjon og et tettere samarbeid mellom de nordiske landene, nettopp for å være tiltrekkende som en base for å lage et fagmiljø for land utenfor Norden. 25 millioner innbyggere er faktisk litt annerledes enn 4,5 millioner, som det er i Norge når vi står alene. Derfor må vi få til dette samarbeidet mye bedre enn det det har vært til nå. Det vil også kunne styrke tiltrekningskraften og utvekslingen av så vel nordiske studenter og forskere, som forskere fra land utenfor Norden. 




Samarbeidet mellom instituttene og næringslivet må i langt større grad komme i fokus. Dette er også blitt nevnt nå både i statsrådens innlegg og i interpellantens innlegg. Det blir så lett bare å si dette på talerstolen når vi debatterer en interpellasjon slik som i dag, men det må faktisk være noe mer enn tomme ord. Her må vi legge inn en litt tettere dialog med næringslivet. På høringen vår i forrige uke var også et av hovedbudskapene fra dem som var på høringen, at instituttene og næringslivet kan gå hånd i hånd. Det nytter ikke å produsere en hel haug som ingen vil ha. Dette må også få prioritet. Vi så i Sverige at det også var et hovedområde for å lykkes. 




Kvalitet i forskning ble nevnt. Det er lite greit å forske hvis ikke kvaliteten er til stede. 




Når det gjelder mange av de ordene som er blitt nevnt i dag, må vi - og når jeg sier vi, er det ikke bare Fremskrittspartiet, det gjelder alle partier - løfte blikket og komme høyere opp, for å se Norge i det internasjonale perspektivet. Alle partiene har i fellesskap et ansvar for å løfte forskning og utvikling opp på det nivået det fortjener. 




Interpellanten Ine Marie Eriksen Søreides tilsvar til statsråden var at det ikke har skjedd noe på to og et halvt år. Det å kunne nå 3 pst.-målet innen 2010, ligger fast. Jeg vet at statsråden for ikke så lenge siden her i denne sal nevnte at det lå fast. Jeg skulle kanskje ønske at det var litt tydeligere føringer på hvordan vi skal nå dette målet. Nå er det ikke direkte det som interpellanten ville ha svar på i dag, men jeg ønsker kanskje at statsråden nevner hvordan vi skal nå dette innen 2010. 




Så til slutt: Vi i Fremskrittspartiet ønsker å fortsette å prioritere dette i våre budsjetter, og da gjenstår det egentlig bare å se om Regjeringen vil prioritere dette i sine budsjetter. 




