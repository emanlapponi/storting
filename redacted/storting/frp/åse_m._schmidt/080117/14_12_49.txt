 La meg først si at idrett er enormt viktig, og ungdom og idrett er også like viktig.




Interpellanten tar her opp et veldig viktig spørsmål, som etter min mening berører bredere enn utelukkende toppidrett. For Fremskrittspartiet er det viktig at alle elever og studenter har muligheter for å kombinere spesielle talenter med studier, uten at de derfor skal bli straffet økonomisk.




Men når det gjelder toppidrett, er Norges Toppidrettsgymnas en av de mest kjente aktørene. Det finnes også andre toppidrettsgymnas i Norge. Felles for de fleste videregående skoler som tilbyr toppidrett som spesialiseringsfelt, er at de er private. Dette viser at private skoler har vært særdeles viktige for å supplere samfunnet ved behov der det offentlige ikke har klart å tilby noe. Nettopp derfor trenger vi private tilbydere, og nettopp derfor ønsker Fremskrittspartiet å gi alle utdanningsinstitusjoner likeverdige vilkår, når de oppfyller de nasjonale kravene som er satt til innhold i utdanningen.




Derfor mener Fremskrittspartiet at den mest helhetlige strategien Regjeringen burde innføre i forhold til at utdanning og toppidrett skal kombineres, er faktisk å gi private skoler innen dette området samme vilkår som offentlige skoler med tanke på finansiering av tilbudet. Vi vet i dag at en eksempelvis ved Norges Toppidrettsgymnas sliter med å få endene til å møtes i forhold til de kravene som er satt i den nye privatskoleloven.




Private skoler, slik som NTG og andre private tilbydere av utdanning kombinert med toppidrett, får i dag bare 80 eller 85 pst. tilskudd av det som de offentlig eide skolene får. Dette gjør faktisk at skolene må drive mer effektivt enn vanlige allmennfaglige skoler, samtidig som de skal gi et tilbud om toppidrett til sine elever. Alle forstår at dette setter store krav til skolene, og ikke minst setter det også krav til ledelsen. I tillegg til at disse videregående skolene ikke får mer enn 85 pst. tilskudd, kan de ikke ta mer enn 15 pst. av kostnadene i skolepenger. I tillegg må de ha et tilbud som er åpent for alle. Med dagens system kan altså ikke en skole som Norges Toppidrettsgymnas o.l. ta mer enn ca. 20 000 kr i skolepenger. Og tilbudet må være åpent for alle. Åpent for alle? Men, er de nå det da? Når skoler på grunn av dagens finansieringssystem må ta skolepenger for å finansiere tilbudet, så er jo tilbudet i prinsippet ikke åpent for alle.




Nettopp dette er det paradoksale i Regjeringens politikk for privatskoler og for elever som driver med toppidrett. Det er nemlig kun elever som har penger selv, eller med foreldre som vil bidra økonomisk til utdannelsen, som har råd til å ta en slik utdannelse. Det blir jo med en slik politikk nettopp de med den tykkeste lommeboka som kan kjøpe seg den ønskede utdanningen. Barn og ungdom med talent, men med dårlig råd, vil ikke kunne delta på disse skolene. Dermed oppstår det faktisk en økonomisk barriere.




Gunnar Gundersen påpekte muligheten for stipend, noe som også kan være noe å se på. Der er jo USA som nevnt et foregangsland. Når vi på samme vis sier at et ekstra tilskudd til toppidrettsskoler, slik statsråden påpeker, er vel og bra, er det ikke da også viktig å si at et talent innen idrett er verdt mye? Men hva med et talent innen fysikk, et talent innen matematikk osv.? Hvem kan si at det ene er bedre enn det andre, eller at det ene er viktigere enn det andre?




I mine øyne blir det litt spill for galleriet når Regjeringen snakker om at det er fint og flott med ungdom som driver toppidrett, og er glad for at de private stiftelser som ikke tar overskudd, gir tilbud om å kombinere utdannelsen med å drive toppidrett, for de ønsker ikke å gi de samme økonomiske vilkårene som til de offentlige skolene. Fremskrittspartiet mener at det beste sted å starte i forhold til å gjøre det lettere å studere og å drive med toppidrett, er å gi de skolene som gir et slikt tilbud, den samme offentlige finansieringen som dagens offentlige skoler. Først da får våre ungdommer like muligheter til å kunne lykkes i sin utdanning og med sine talenter.




