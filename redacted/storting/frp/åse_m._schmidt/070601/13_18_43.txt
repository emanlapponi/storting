 Ja, våre skoleelever fortjener et optimalt læringsklima. Det er mange faktorer, som flere har vært inne på, som spiller en rolle for et godt læringsklima – bl.a. lærerens kompetanse, relasjonene mellom elevene og mellom lærere og elever. Vi politikere fokuserer mye på kunnskap i skolen og på den generelle læringsatmosfæren. Men ofte har vi glemt at inneklimaet har stor betydning for læringsmiljøet. Skal den norske skolen bli en av verdens beste, krever dette også et inneklima som gjør at hjernene til våre elever fungerer optimalt.




Problemene med inneklimaet er blitt påpekt flere ganger. Flere av oss i salen i dag husker sikkert kravene som ble satt til ny bygningslov. Fremdeles kommer det nye byggeforskrifter som skal gjøre byggene enda tettere, noen kaller det plastikkhus. I gamle dager skulle det luftes, alle vinduer skulle opp, klasserommet skulle stenges – ordentlig gjennomlufting. Nå ser en at dette faktisk hadde en konsekvens. Det har blitt bygd mange klimaanlegg som ikke fungerer, som ikke har ivaretatt den luftemuligheten.




Inneklimaet er med på å redusere læringsevnen til elevene våre. Dette er et problem som må tas alvorlig. Vi kan ikke stikke under stol at i mange sammenhenger tilbys våre barn et inneklima som er langt under minstekravene til god luftkvalitet – både i arbeidsmiljøloven og i opplæringsloven. Som sagt, en av hovedårsakene til dårlig inneklima er dårlige ventilasjonsanlegg. I tillegg er problemer som mugg, råte og fukt gjengangere i norske skolebygg.




Representanten Gundersen var innom dette med etterkontroll av nye bygg. Det er òg noe som en ser i kommunal sektor, og som ikke bare gjelder for skolebygg, men også for andre bygg, at det er et stort problem at etterkontrollen ikke blir gjort som den skal. En oppdager mangler og feil som kunne ha vært fikset mye, mye tidligere.




Fremskrittspartiet mener at mangelfullt vedlikehold av offentlige bygg er dårlig forvaltning av det offentliges midler. I tillegg fører dårlig inneklima i skolebygg til at ansatte og elever kan få uverdige arbeidsforhold. Det igjen kan føre til alvorlige plager – som flere har påpekt – som sykdom, dårlig trivsel, mer fravær, redusert læring og mer uro i klasserommene. I den sammenheng foreslo Fremskrittspartiet i vårt alternative statsbudsjett for 2007 å utvide rentekompensasjonsordningen for skole- og kirkebygg. Dette ville gitt investeringer utover Regjeringens forslag på 2 milliarder. Dette ville føre til at flere skolebygg kunne ha blitt rehabilitert, eller at nye skoler kunne ha blitt bygd. Vi mener derfor at arbeidet med å utbedre skolebygg går for sakte, og vi mener primært at staten skal ta seg av oppussingen av disse. Det er trist at ikke de andre partiene kunne være med på å støtte det forslaget. Men vi håper det vil komme etter hvert.




Dårlig kommunal økonomi får ofte hovedskylden for at inneklimaet er dårlig i både skoler og barnehager. Dårlig økonomi gjør at rehabiliteringen må følge en tidsplan som strekker seg over flere år. Økonomiske begrensninger og det at kommunen ikke velger å prioritere å rehabilitere skolebygg, gjør at det kan ta mange år – og mange barn må da oppholde seg i dårlige skolebygg – å gjennomføre nødvendig ombygging i skolene. Hadde det f.eks. vært et rådhus, hvor det primært jobber voksne, som hadde hatt et så dårlig inneklima som mange skoler har, hadde det blitt ramaskrik. Det må være et tankekors for oss alle sammen at vi utsetter vår barn for noe som vi voksne ikke hadde funnet oss i. For meg er det et tankekors.




Norges Astma- og Allergiforbund melder ved avslutningen av skoleåret at de ikke ser tegn til at problemet med dårlig inneklima i skoler og barnehager minker. I tillegg sier de at mange ansatte, foreldre og elever melder om store problemer med inneklimaet i året som har gått. Dette finner vi i Fremskrittspartiet, som også mange andre har sagt, veldig bekymringsfullt, og vi mener at kravene for målinger av inneklima i skoler og barnehager er for dårlige.




Nå har statsråden påpekt en del ting som kan bli gjort, og som vi går ut fra vil bli gjort, og vi må fortsatt fokusere på dette fra komiteens side, fra Stortingets side og fra Regjeringens side. Dette er en så viktig sak, og den har så store konsekvenser for våre barn og deres oppvekst, at vi holder poteten varm. Derfor mener Fremskrittspartiet at det må være klare retningslinjer når det gjelder standard og krav til luftkvalitet. Det er faktisk det minste vi kan gjøre for våre barn, for å gi et optimalt læringsklima.




