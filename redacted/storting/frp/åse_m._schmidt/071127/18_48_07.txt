 Vi lever i en læringsøkonomi der kunnskap regnes som den viktigste ressurs, og læring som den viktigste prosess. Det er med andre ord ikke lenger naturressurser og lave produksjonskostnader som er den viktigste kilden til konkurransefortrinn, men evnen til å produsere og reprodusere kunnskap.




Norge som nasjon er avhengig av både kunnskap og læringsprosesser. Kunnskap har begrenset verdi hvis den kun befinner seg oppe i den enkeltes hode. Den får først stor verdi når den blir brukt i samhandling med andre, for å øke verdiskapingen i Norge. Men skal vi øke verdiskapingen i Norge, avhenger dette av at vi klarer å få fram det beste i hvert enkelt menneske, og her har utdanningssystemet vårt en veldig viktig oppgave.




Alle mennesker er unike, og derfor trenger vi et utdanningssystem som klarer å ta hensyn til dette. Vi vil at den enkelte elev skal bli sett, og vi vet at mestring og selvtillit er viktige brikker for å lykkes i en skolehverdag. For Fremskrittspartiet er det viktig at hver enkelt elev skal gis opplæring etter sine evner og sine behov. Bare hvis en elev bygger opp sine konkurransefortrinn, kan vi senere sørge for at denne personens bidrag i den nasjonale verdiskapingen blir maksimal. Fremskrittspartiet foreslår derfor i budsjettet å sette av 50 mill. kr til skoler som har elever med særskilte behov – til blinde og svaksynte og til elever med dysleksi – for å sørge for at disse får tilpasset opplæring.




Det er også viktig å sørge for at elever får et godt læringsmiljø, og dette er knyttet opp mot undervisning og tilstand på skolebyggene. Regjeringen har ikke innfridd verken når det gjelder tilstanden på skolebygg, eller når det gjelder tiltak for et bedre læringsmiljø. Fremskrittspartiet foreslår å øremerke 68 mill. kr til videreutdanning for lærere, med særlig vekt på opplæring i klasseledelse, slik at de blir bedre i stand til å bekjempe uro og bråk i undervisningen og skape et bedre læringsmiljø. Vi vet at uro og bråk er et stort problem i skolen i dag, og vi kommer senere tilbake til det i et representantforslag. I tillegg foreslår vi å utvide rentekompensasjonsordningen for skolebygg med 1 milliard kr for å sørge for at skolebygg blir rustet opp, slik at våre elever får et bedre arbeidsmiljø.




Det finnes faktisk barn i dag som tilbringer store deler av grunnskoleopplæringen i dårlige brakker, uten at det mest elementære er til stede. Det er faktisk uverdig for et rikt land som Norge.




Det området hvor Regjeringen skuffer aller mest, er området høyere utdanning og forskning, som også representanten Gundersen var innom. Regjeringen fører etter Fremskrittspartiets mening både en uansvarlig og ikke minst en kortsiktig politikk på disse to områdene. Skal vi klare å konkurrere på kunnskap i framtiden, er det tvingende nødvendig at vi har utdanningsinstitusjoner i verdensklasse innen høyere utdanning, og en forskningspolitikk som oppmuntrer til forskning, der man klarer å nå målet om 3 pst. av brutto nasjonalproduktet innen 2010. Med det tempoet Regjeringen legger opp til nå, vil vi imidlertid ikke klare å nå det målet.




Regjeringens hvileskjær innenfor høyere utdanning er en av Regjeringens største tabber. Kuttene i høyere utdanning på årets budsjett har ført til kutt i undervisningstilbudene for studentene på høyskoler og universiteter. Fremskrittspartiet mener det er totalt uforsvarlig at Regjeringen ikke øker bevilgningene til disse for å kompensere for kuttene i årets budsjett. Vi foreslår derfor å øke bevilgningene til høyskoler og universiteter med over 500 mill. kr i 2008. Flere stipendiatstillinger og likebehandling av universitetene er viktig for oss.




Det er i tillegg en målsetting at forskningsfondet skal inneholde 100 milliarder kr i løpet av 2010, men Regjeringen klarer dessverre ikke å sette av mer enn 6 milliarder kr for å øke fondskapitalen. Dette er etter Fremskrittspartiets mening uhyre defensivt. Vi foreslår derfor å overføre ytterligere 34 milliarder kr til forskningsfondet.




Vi synes også det er smålig av Regjeringen ikke å kunne bevilge oppstartmidler til en luftfartsutdanning, når vi vet at både Forsvaret og Avinor allerede vil dekke inn ca. 50 pst. av studieplassene. Nå risikerer vi at andre land stikker av med tilbudet, og at UiA mister et attraktivt, internasjonalt utdanningsområde. Fremskrittspartiet har prioritert midler til oppstart i dette budsjettet.




Fremskrittspartiets utdanningspolitikk er offensiv og setter kunnskap og læring i fokus. Fremskrittspartiet er opptatt av den framtidige verdiskapingen, og derfor øker vi bevilgningene til utdanning og forskning. Dette er ansvarlig, i motsetning til hva Regjeringen har gjort. De har sviktet utdanningsområdet for å gjennomføre sin barnehagesatsing. Nesten en hel generasjon av barn vil da falle mellom to stoler.




Der Regjeringen tenker på å tekke velgerne sine på kort sikt, tenker vi i Fremskrittspartiet langsiktig og på Norges konkurransekraft også i framtiden.




