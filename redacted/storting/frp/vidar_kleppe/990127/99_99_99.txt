 Jeg ser meg dessverre nødt til å stille
justisministeren følgende spørsmål – men
i og med at hun er sykmeldt, er jeg glad for at det er statsråd
Lilletun som skal svare:

«Politimesteren i Vest-Agder går
nå inn for å innskrenke polititjenesten i Flekkefjord
kommune. Flekkefjord politistasjon skal være stengt på dagtid
søndager, samt mellom kl. 23.00 – 07.00 hver ukedag.
Dette er et stort og betydelig tilbakeskritt for polititjenesten
og beredskapen i Flekkefjord, som også får ringvirkninger overfor
de nærliggende kommuner.

Hva vil statsråden gjøre
for å hindre dette?»

  Det var ikke et betryggende svar, i hvert
fall ikke når statsråden holdt seg til det som han
hadde fått med seg fra departementet. Men da statsråden
begynte å snakke ut fra sine holdninger og sine meninger
om dette, ble det straks bedre. Jeg er for så vidt glad
for at statsråd Lilletun vil følge dette nøye,
og hvis det blir problemer, skulle han komme tilbake – det
var slik jeg oppfattet det – med tiltak slik at
det ikke skal stå på økonomiske ressurser.
Med det utgangspunktet er jeg for så vidt fornøyd. 

Men det som skjer i landet vårt, og
som også skjer i Flekkefjord, er at vi stenger mulighetene
for lovlydige borgere til å ferdes trygt. Det at politistasjonen
har en telefonsvarer mellom kl. 23.00 og kl. 07.00, er ikke betryggende.
Jeg vil minne om at Flekkefjord politikammer med hjelp fra nærliggende
politikammer i september i fjor hadde et beslag på over
1 tonn hasj. Det viser at kriminaliteten i Flekkefjord
og på Sørlandet er som ellers i landet. Derfor
vil jeg be statsråden bekrefte at han vil følge
spesielt opp Flekkefjord, med tanke på det han avsluttet
sitt forrige innlegg med.

