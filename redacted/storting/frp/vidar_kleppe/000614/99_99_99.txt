 På vegne av en enstemmig kontroll- og konstitusjonskomite vil jeg si at det å behandle årsmeldingen for Sivilombudsmannen, altså Stortingets egen ombudsmann for forvaltningen, er et av høydepunktene i vårt arbeid.




I år som i tidligere år har Sivilombudsmannen og hans stab gjort en formidabel, god jobb på vegne av Stortinget. Antall saker har vært høyt i 1999, det har faktisk økt i forhold til tidligere år. Både antallet klagesaker og antallet saker som er tatt opp av eget tiltak har vært større enn noen gang tidligere. Også tallet på behandlede og avsluttede saker var i 1999 høyere enn noen gang før. 




Kontroll- og konstitusjonskomiteen konstaterer at ved siden av å behandle klager fra borgerne har Sivilombudsmannen foretatt systematiske undersøkelser, særlig med sikte på å kartlegge praksis i ulike forvaltningsområder. Det setter vi pris på, for en trenger å rette et søkelys mot forvaltningsområdene.




Også de sakene som er blitt tatt opp på eget initiativ, viser at Sivilombudsmannens rolle blir viktigere og viktigere. Det viser også at Sivilombudsmannen gjennom det arbeidet som er gjennomført, har fått en god «standing» ute i befolkningen. Det gjør at de enkelte forvaltningsorgan eller de personer som fatter vedtak som er i strid med det regelverket de skal følge, retter seg etter det Sivilombudsmannen påpeker.




Vi ser at rettslige spørsmål blir mer kompliserte, og at Sivilombudsmannen har taklet det på en god måte. Derfor er det viktig at Sivilombudsmannen fortsetter å styrke informasjonen i henhold til opplysningsplikten når det gjelder ombudsmannsrollen. Det er en klar utfordring både for Stortinget og for offentlige etater å følge opp det ombudsmannen sier, og de beslutningene som blir tatt.




Jeg vil også vise til at Stortinget har til behandling et dokumentforslag, Dokument nr. 8:33, fra stortingsrepresentantene Gunnar Skaug og Jorunn Ringstad om lov om endringer i lov av 22. juni 1962 nr. 8 om Stortingets ombudsmann for forvaltningen, ut fra at Stortingets ombudsmann for forvaltningen, Sivilombudsmannen, mener det er viktig med offentlighet i forvaltningen. Det er et tema som stadig gjentar seg. På det området vil en få et nytt regelverk når det gjelder ombudsmannen, og det er en enstemmig komite veldig glad for.




Vi har altså ingen kritikk å komme med, bare ros. Vi ønsker ombudsmannen og hele staben lykke til videre med den jobben de skal gjøre, til beste for konge og fedreland.




