 I hovedsak slutter også jeg meg til komiteleder Kosmos redegjørelse for Dokument nr. 1 og Innst. S. nr. 102. I likhet med komitelederen må jeg understreke på det sterkeste at det arbeidet som Riksrevisjonen gjør, og de undersøkelsene som de foretar, skal følges opp av samtlige departementer og samtlige som er berørt av den kritikken Riksrevisjonen tar opp, etter at vi har behandlet dette i komiteen og så lagt det fram. 




Når det gjelder Sjøfartsdirektoratets økonomiforvaltning og regnskap for 1997, som de foregående talerne har vært inne på, ser en, som også komitelederen var inne på, at kritikken fra komiteen er entydig, og den er sterk. Grunnen til at vi ikke kan være sterkere på dette området enn det vi er, er at vi ikke har mer å gå på her. Jeg tror heller ikke Sjøfartsdirektoratet har mer å gå på hvis ikke dette nå blir gitt ikke bare høy prioritet, men den høyeste prioritet når gjelder å få styr på økonomien og regnskapene i denne etaten.




Jeg tar det som en selvfølge at begge de statsrådene som er her i salen i dag, vil følge opp og passe på at det som Riksrevisjonen har påpekt allerede i 1991, og som en enstemmig komite har understreket gang på gang, som komitelederen var inne på, nå følges opp. For hvis det ikke blir fulgt opp, er det ikke bare Riksrevisjonen som blir holdt for narr, men hele Stortinget og departementene – og det kan vi ikke finne oss i.




Ellers må jeg understreke at når det gjelder år 2000 og IT, er også vi i Fremskrittspartiet veldig opptatt av dette. Vi er glad for at Riksrevisjonen har hatt en streng hånd på rattet når det gjelder å styre etatene og komme med innspill overfor de forskjellige departementene. Vi tar det som en selvfølge at statsrådene, som skal ha det overordnede ansvaret i sine departementer, følger opp dette arbeidet så godt som mulig, slik at ikke lyset går og sykehus og utstyr ved årsskiftet står stille.




Jeg må også få si litt om en sak som jeg hadde ansvaret for. Det gjelder Justisdepartementet og beslag i straffesaker. At Justisdepartementet, som er en etat som skal stå for lov og orden i Kongeriket Norge, ikke kan holde seg til gjeldende regelverk når det gjelder beslag – ifølge omtalen av det som har skjedd når folk er blitt straffet og det skulle tas beslag i ting – synes jeg, og det synes hele komiteen, er for dårlig. Så vi tar det som en selvfølge når justisministeren er syk for tiden, at den som fungerer, nå tar fatt på dette arbeidet slik at vi ikke kommer opp i den situasjonen at de politidistriktene som har vært med i den undersøkelsen som Riksrevisjonen henviser til, ikke følger opp og ikke har kontroll med det som blir gjort, og ikke følger rutinene når det gjelder beslag i straffesaker.




Ellers vil jeg henvise til de sakene som er omtalt i Dokument nr. 1. Jeg er glad for at en enstemmig komite står bak samtlige viktige prioriteringer og henstillingene til de enkelte departementene. Jeg tar det som en selvfølge at dette blir fulgt opp, og at det blir gjort noe med dette.




 Jeg vil si litt generelt om disse sakene som vi behandler i denne innstillingen. 




Det går på det samme igjen. Jeg vil si fra Fremskrittspartiets side at det er noe rart som brer seg i departementene og de enkelte etatene – de som er så flinke til overfor andre å komme med pålegg og retningslinjer som skal følges til punkt og prikke. Her har vi en kultur – ja, jeg vil si en ukultur – som går på at en ikke har orden og system i sitt eget bo. Det er veldig bra at Riksrevisjonen gjør en slik god jobb som de gjør, og stadig følger opp de enkelte etatene og departementene. Gang på gang får vi på Stortinget forsikringer om at forholdene skal bli rettet opp, og at feilene og manglene skal bli rettet opp. Så får vi stadig tilbakemeldinger og unnskyldninger som går på at kompetansen ikke er god nok når det gjelder økonomiforvaltningen og regnskapsoppfølgingen. Og når departementene og de enkelte etatene innenfor offentlig og statlig sektor, som skal gå foran med et godt eksempel, ikke har den kompetansen som er nødvendig, vil jeg si det så sterkt som at da er det på tide at Regjeringen foretar seg noe drastisk. For en kan ikke alltid overfor Stortinget komme med den unnskyldningen at en mangler kompetanse, at en mangler det verktøyet en skal ha for å følge opp det som Stortinget har sagt, og det som Riksrevisjonen har påpekt. 




Her må vi få en bedring på alle områder. Hvis vi hadde sett dette i sammenheng, og sakene hadde kommet ut til offentligheten, tror jeg at både pressen og andre kunne boltre seg i det ene – som de ville ha betegnet det –skandaleprosjektet etter det andre. Jeg synes det er uverdig at statlige etater ikke følger bedre opp enn de gjør, og at de hele tiden finner vikarierende argumenter ved å skylde på andre. Systemene som de har framlagt for oss, er så bra når det gjelder både økonomistyring og annet, og bare de får de og de bevilgningene, så skal dette rette på seg! Og så ser en at dette ikke skjer. 




Det er kanskje lite grann på kanten av de enkeltsakene vi behandler – men allikevel er det ikke det. For hvis en gjennomgår og ser på alle disse sakene, er det en rød tråd som går igjen her: mangel på styring, mangel på oppfølging og mangel på kompetanse i forhold til det regelverket som alle andre i denne nasjonen må forholde seg til.




 Vi i Fremskrittspartiet har skjønt hva Bastesen er ute etter, og derfor har vi også sagt i våre merknader i innstillingen at vi synes det er viktig å begrense fullmaktslovgivningen til et minimum. 




Som Bastesen var inne på, er tolkningen av regelverket et problem, spesielt i enkelte departement. Særlig når det gjelder fiskerisektoren, vil jeg våge den påstanden at har man gode kontakter i departementet, så er det det mest utrolige man kan få til på grunn av at vi har et regelverk, en fullmaktslovgivning, som gir makt og myndighet til dem som behandler disse sakene. Derfor har vi fra Fremskrittspartiets side understreket at vi synes det er viktig at vi får et bredt sammensatt utvalg for å vurdere konsekvensene av den tiltakende bruken av fullmaktslover. Og det vil vi sette inn i et historisk perspektiv, for det er klart at på dette området har vi gitt fra oss mye makt når det gjelder tolkning av regelverket. Så vi støtter initiativet.




Som hr. Ludvigsen var inne på, hadde Høyre et forslag med litt andre tanker, men som samtidig gikk på det samme, men det gjaldt offentlig sektor. Men hovedprinsippene går igjen på det samme. Flertallet sa der nei til at vi skulle få en gjennomgang av det regelverket som kommunene på sin side er utsatt for når det gjelder statlige myndigheter – forskrifter, lovgivning, makt og myndighet. I denne innstillingen var flertallets begrunnelse for det at dette først og fremst var et politisk spørsmål. Ja, det er et politisk spørsmål, og det er derfor representanten Bastesen har tatt det opp, slik at vi skal få en gjennomgang av dette. Men fra Fremskrittspartiets side vil vi også utvide forslaget, slik at vi kan se dette i en litt større sammenheng enn det som ligger i Bastesens forslag. Men fra Fremskrittspartiets side er vi fullt beredt til å støtte initiativet fra representanten Bastesen. Og som jeg også nevnte i stad: Det står i våre merknader at vi er redd for den tiltakende bruken som vi ser på dette området. Det må også være et poeng at vi får en gjennomgang som er med på å vitalisere både Kommune-Norge og det politiske systemet. Men flertallet vil altså ikke det, fordi det hele tiden – og der kjenner vi i Fremskrittspartiet oss igjen – kan virke slik at dersom det kommer et godt politisk initiativ fra andre enn dem som stort sett har hatt makten oppigjennom i denne salen, skal det stemmes ned. 




Vi støtter forslaget, og vi synes det er bra, men vi vil utvide det.




