 Det er hyggelig at det er tverrpolitisk glede, og at alle uttrykker vilje til å gjøre noe når det gjelder oljevernberedskapen langs den langstrakte kysten vi har. Men vi i Fremskrittspartiet – som er veldig opptatt av sikkerheten og at vi skal ha et system som er «up to date» og som kan ta seg av dette hvis ulykken skulle være ute – er ikke fornøyd med at dette arbeidet, etter vår mening, er blitt prioritert ned. Vi er ikke fornøyd med at vi har en miljøvernminister som er mer opptatt av andre ting og holdningsskapende arbeid på mange andre områder, men når det gjelder den langstrakte kysten vi har, ser vi at Regjeringen, selv om de har sagt at en av de viktigste kampene deres er å få gjort noe på miljøsiden, ikke følger opp i tilstrekkelig grad. 




Interpellasjonen og initiativet fra Høyre gleder også oss i Fremskrittspartiet. Vi syns at det nå er på tide at vi setter oss ned og at Stortinget kommer med pålegg overfor miljøvernministeren og koordinerer arbeidet på dette området på en langt bedre måte enn det vi ser i dag. Vi vet at det er forskjellige etater som er med i bildet når det gjelder beredskapen. Vi vet at det offentlige og de private har et ansvar. På samme måten som en ser det i den offentlige forvaltningen, enten det gjelder pasienter eller andre som skal ha tjenester fra det offentlige, ser vi at de enkelte etatene skylder på hverandre, og at ikke noen går tindrende klart inn og tar et ansvar her. Derfor syns vi i Fremskrittspartiet at det er viktig at en også i praktisk politikk lytter til, og hører på, de lokale aktørene. 




Vi syns det er bra at vi har Kvitsøy. Vi syns det er bra at vi har trafikksentral på Fedje, som har vist seg å være veldig bra ut fra det antallet seilinger som går både til Mongstad og Sture. Dette må videreutvikles, for vi er avhengig av kysten. Vi er avhengig av at vi har en regjering som har troverdighet og i tillit kan utføre dette arbeidet i praksis. Det er faktisk for sent å gjøre noe når katastrofen er ute. Derfor syns vi i Fremskrittspartiet at denne regjeringen som nå sitter, må ta lærdom av det beste som en har gjort internasjonalt – US Coastguard er blitt nevnt her, Forsvaret er også nevnt som viktig aktør – for å følge opp og koordinere dette arbeidet. Men først og fremst: Hvis Regjeringen ikke har råd til å bruke penger på dette i en slik grad som er nødvendig for å få dette «up to date», bør en iallfall sette alt inn på å få en bedre koordinering av arbeidet mellom de ulike etatene. Her er det viktig at miljøvernministeren holder presset oppe, slik at vi får gjort noe på dette området. 




Vi i Fremskrittspartiet skal selvsagt følge dette arbeidet videre, og det skal ikke stå på oss når det gjelder sikkerhet. Jeg håper også at vi tverrpolitisk kan enes om at det tross alt er viktig for oljenasjonen Norge å ha en miljøvernberedskap som er oss verdig.




