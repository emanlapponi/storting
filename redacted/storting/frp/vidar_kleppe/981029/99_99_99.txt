 Fremskrittspartiet er også godt fornøyd med at Riksrevisjonen i Norge, som er veldig godt ansett internasjonalt, nå har påtatt seg ansvaret med å lede IDI-sekretariatet og driften av det. Canada har tidligere hatt det ansvaret, og vi synes det er viktig at Norge som nasjon tar ansvar på dette området.




Det har også, som flere har understreket, vært en diskusjon i kontrollkomiteen om måten komiteen har fått fremlagt denne saken på fra Riksrevisjonen. Jeg deler de synspunktene som har kommet frem når det gjelder saksfremleggelse, og når det gjelder de synspunktene som går på at kanskje det økonomiske aspektet med hensyn til å overta denne rollen ikke har vært godt nok utredet. Men vi har jo fått svar på de spørsmålene vi har stilt, så med de forbehold som komiteen har tatt på dette området, synes vi det er helt i orden at Riksrevisjonen påtar seg dette ansvaret.




Fremskrittspartiet synes også det er gledelig at vi nå ser en utvikling i en del av de internasjonale forpliktelsene Norge som nasjon har tatt på seg, og at Riksrevisjonen, som har fått dette ansvaret når det gjelder IDI, får økonomiske midler over bistandsbudsjettet. Vi ser stadig at bruken av bistandsmidler settes under et kritisk lys. Vi ser også stadig at prosjekter som Norge har gått inn i, ikke tilfredsstiller kontrollfunksjonene – kanskje midlene ikke blir brukt på en måte som kommer dem til gode som de i utgangspunktet var tiltenkt. Derfor er det bra at Riksrevisjonen i Norge får ansvaret på dette området. Da regner vi også med at bistandsmidler på sikt langt mer vil bli rettet inn mot enkeltpersoner og enkeltprosjekter, der vi vil få langt mer igjen for pengene. Fremskrittspartiet synes derfor at dette er bra. Og når vi i tillegg kan få dekket de økonomiske forpliktelsene med midler fra bistandsbudsjettet, synes vi det er gledelig å se at en enstemmig komite nå slutter seg til det som har vært Fremskrittspartiets mål i lang tid, nemlig å bruke midler også på den måten.




 

(ordfører for saken): 

Kontroll- og konstitusjonskomiteen konstaterer at Sivilombudsmannen i 1997 hadde flere saker til behandling enn noen gang. Både antall nye klager og nye saker som ble tatt opp av eget tiltak, var høyere enn før. Komiteen har videre merket seg at ombudsmannen har foretatt en omfattende og systematisk gjennomgang av praktiseringen av offentlighetsloven i Justisdepartementet. Det var en stor sak, som vi har debattert før her i Stortinget, og den viser også hvilken viktig oppgave Sivilombudsmannen gjør i forvaltningen. Komiteen vil understreke viktigheten av at forvaltningen prioriterer henvendelsene fra Sivilombudsmannen, og at de blir fulgt opp i praksis. For å lette arbeidet har Sivilombudsmannen lagt opp til en nytenkning som går på at kontorsjefene hos Sivilombudsmannen skal få bemyndigelse til å avslutte saker. Det gjelder klager i forvaltningen som i dag ikke klart fører fram til noe, i forhold til om en skal forfølge sakene, om en må ta en beslutning som fører til at avgjørelsen går til gunst for klageren, eller om en kan avdekke påpeking av saksbehandlingsfeil fra forvaltningens side.




Komiteen er enig i at en slik utvidelse av bemyndigelse til kontorsjefene vil føre til at en innenfor dagens instruks får en langt bedre og mer effektiv behandling av sakene. Det vil også medføre at institusjonen blir mer effektiv i en tid med stadig økende antall saker og sakskomplekser.




Når det gjelder spørsmålet om hvorvidt ombudsmannsordningen, som er forankret i Grunnloven § 75, også skal gjelde Svalbard, har komiteen hatt en nøye drøfting av dette. Komiteen har funnet ut at i og med at Stortinget får en egen melding om Svalbard, er det naturlig at Sivilombudsmannens arbeidsområde blir diskutert også i den sammenhengen. Komiteen har merket seg de synspunktene som Sivilombudsmannen har når det gjelder Svalbard, men den vil ikke konkludere med noe som helst i og med at det er en viktig prinsippsak, som en da får diskutere på et bredt grunnlag, også sett i sammenheng med andre ting i den bebudede Svalbard-meldingen. 




Komiteen konstaterer også at ombudsmannen i meldingsåret 1997 har hatt en rekke møter med organisasjoner innenfor offentlig forvaltning både fra inn- og utland. Det ser komiteen positivt på. 




Ombudsmannen er inne på mange viktige samfunnsområder. Vi ser at klagebehandlingene og de sakene Ombudsmannen har hatt til behandling, dekker et stort spekter av hva som foregår i vårt samfunn. Derfor er det viktig at Ombudsmannen får de midlene og ressursene som er nødvendig for å ha en best mulig kompetanse når det gjelder fagfolk, for å følge opp sakene.




Det er også viktig at ombudsmannen gjennomgår praksis når det gjelder henvendelser som blir gjort, ut fra forandringer i det nye regelverket som er kommet på mange områder. Vi ser at Sivilombudsmannen på eget tiltak har tatt beslutninger som har medført at forvaltningen og det offentlige har omlagt sine rutiner, som medfører at rettssikkerheten for den vanlige borger er bedre enn den har vært i mange av de prinsippsakene som har vært behandlet i meldingsåret.




Fra komiteens side har vi også i år lagt vekt på å vise et lite tverrsnitt av de sakskompleksene og de sakene som Sivilombudsmannen har til behandling. Det er tatt med i årsmeldingen. Vi ser at mange av de beslutningene som Sivilombudsmannen har tatt, har medført at folk som har kommet opp i vanskelige situasjoner, har fått en hjelpende hånd fra ombudsmannens side. Det er også viktig når Sivilombudsmannen har tatt sine beslutninger, at den offentlige forvaltningen følger opp. Vi har dessverre sett eksempler på – som også er i årsmeldingen – at det er gått altfor lang tid, og at det offentlige bruker altfor mye tid på polemikk med Sivilombudsmannen i saker som egentlig burde vært avsluttet når Sivilombudsmannen har sagt sitt. 




Alt i alt er en enstemmig kontroll- og konstitusjonskomite fornøyd med det arbeidet Sivilombudsmannen har gjort. På vegne av en enstemmig komite vil jeg ønske Sivilombudsmannen lykke til videre med det viktige arbeidet som blir gjort for rettssikkerheten i Norge.




