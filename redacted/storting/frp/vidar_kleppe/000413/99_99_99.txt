 Innstillingen fra kontroll- og konstitusjonskomiteen er viktig på mange områder. Kontroll- og konstitusjonskomiteen har gjennomgått det arbeidet som Riksrevisjonen har gjort, og ECON Senter for økonomisk analyse har undersøkt de ulike formene for økonomisk tilskudd og hvordan de påvirker kommunene. Det har gitt en bekreftelse på at situasjonen i Kommune-Norge i dag er slik at man bruker veldig mange økonomiske midler og menneskelige ressurser på å finne ut av og jobbe med de forskjellige ordningene, og at det en får i gjenytelse fra staten, ofte er veldig lite. Derfor øker variasjonene. Fra Fremskrittspartiets side vil jeg understreke at vi er opptatt av, som også saksordfører Halvorsen var inne på, at når det gjelder basistjenestene som kommunene skal dekke, og som de har ansvaret for, som helsesektoren og ikke minst skolesektoren som er de store sektorene, ser vi at når Kommune-Norge ikke prioriterer på en skikkelig måte og ikke finner nye måter for å løse utfordringene i Kommune-Norge, blir det ofte en kamp mellom disse to viktige sektorene for kommunene. Vi i Fremskrittspartiet er veldig bekymret over de forskjellene vi ser mellom kommunene i Norge når det gjelder tjenestetilbudet på skolesektoren og helse- og sosialsektoren. Derfor er Fremskrittspartiet kommunepolitikernes beste venn når det gjelder å bevilge økonomiske rammer som gjør at kommunene over hele landet, uavhengig av hvor man bor, kan gi et likt tilbud på disse to viktige områdene. Derfor har vi en særmerknad i innstillingen som går på at vi vil opprettholde ordningen med øremerkede midler overfor kommunene for å styrke disse basistjenestene. Det er ikke fordi vi ikke stoler på at kommunepolitikerne vil prioritere, men det kan ikke være slik i et land som Norge at det skal være avhengig av hvor man bor, om man får et skikkelig skoletilbud, og ikke minst om man får trygghet med en god helse- og sosialpolitikk. Det er grunnlaget for at vi har den særmerknaden.




Ellers er det veldig mye godt i denne innstillingen. Den utviklingen som har skjedd siden det nye inntektssystemet til kommunene, har vært oppe i ulike former, og den store gjennomgangen som var i 1986, bekrefter jo at på dette området er det Fremskrittspartiet som har ligget i forkant når det gjelder hvordan vi skal løse disse utfordringene. Men jeg er overbevist om, og jeg tar det som en selvfølge, at når vi får kommuneøkonomiproposisjonen for 2001, kommer vi til å få både forslag og ideer fra Regjeringen om hvordan dette skal løses, og at vi får en bred politisk diskusjon i fagkomiteen som egentlig styrer med disse spørsmålene. Vi i Fremskrittspartiet er overbevist om at det blir en nyttig og god runde. Også kommunepolitikerne gjennom KS og de innspillene de vil komme med, vil bidra til at vi får rettet søkelyset mot det at vi har et system som ikke har fungert godt nok i et land med litt over 4,3 millioner innbyggere, og at vi har all verdens slags regler når det gjelder øremerking av midler, der kommunene må gå inn med veldig mye egenandeler. 




Vi håper at dette kan bidra til at vi får en bred, grundig og god diskusjon om dette, slik at demokrati og Kommune-Norge kan være styrket når det gjelder basistjenestene, og at vi åpner for større frihet for de enkelte kommuner – som det også er blitt sagt før her – til å organisere tjenestetilbudet på andre områder, som ikke er lovpålagt og som er basistjenestene. 




Med dette takker jeg Riksrevisjonen for nok et godt bidrag når det gjelder å sette viktige ting i fokus. 




Jeg må si jeg er litt forundret over enkelte av medlemmene i kontroll- og konstitusjonskomiteen. Vi i Fremskrittspartiet har lagt vekt på og vil når det gjelder kommunenes primæroppgaver – og det er et faktum, enten Kristelig Folkeparti, Høyre og Arbeiderpartiet liker det eller ei – at pengene skal følge automatisk, enten det dreier seg om pasienten eller skoleeleven, for vi skal ha et likt tilbud for hele Norge. Derfor kan vi med stolthet hevde at vi er kommunepolitikernes og kommunenes beste talsmenn i Stortinget, fordi vi vil ha et likt tilbud. At andre ikke liker det, er greit nok. 




Når vi ser på de reformene som Stortinget, flertallet i denne sal, har vedtatt på mange områder, enten det gjelder Reform 97, HVPU-reformen eller andre reformer, ser vi at det har vært et problem for kommunepolitikerne i samtlige partier å gjennomføre reformene, på bakgrunn av de økonomiske rammene som partifellene i denne salen har bevilget dem. 




Riksrevisjonen har tidligere fokusert bl.a. på 6-åringsreformen og Reform 97 og gjennomføringen av den, og slått fast at Kommune-Norge ikke har fått nok penger av Stortinget til å gjennomføre disse. i forbindelse med den diskusjonen som var da, vil jeg si at det nytter ikke med flotte festtaler og å hevde at en er opptatt av primæroppgavene og at kommunene skal gis muligheter til å gi et tjenestetilbud og en undervisning som er lik over hele landet, når det ikke følges opp i praksis. Vi vet at Oslo kommune, Kristiansand kommune, Trondheim kommune og svært mange andre kommuner har påpekt at de ikke har fått nok midler, penger, av staten når de har gjennomført disse reformene. 




Vi er glad for at vi har fått denne innstillingen. Som jeg nevnte i mitt forrige innlegg, er vi enige om at vi tar denne debatten. Det var betryggende å høre at statsråden nå sa at hun ville komme tilbake til dette i forbindelse med kommuneøkonomiproposisjonen for 2001. Det synes vi er redelig og greit, for da får fagkomiteen en grundig drøfting av de forskjellige tiltakene og måtene vi kan gjøre det på. 




Jeg skal ikke provosere noen eller tilegne andre noen synspunkter som de ikke har. Men faktum er at når det gjelder både selskapsskatten og primæroppgavene, vil Fremskrittspartiet at midlene skal følge automatisk, og det skal gis et tilbud som er likt for hele landet. Jeg mener at vi kan hevde at det er vi som tar kommunene på alvor. At andre partier ikke har innsett dette, får vi bare ta til etterretning. Vi mener noe med det vi sier. Når vi har primæroppgaver som skal dekkes i hele kongeriket, skal de dekkes på en skikkelig og grundig måte. Da må det også følge penger med.




 Jeg er virkelig stolt over mine kolleger fra andre parti. Jeg er virkelig stolt over saksordføreren som har gjort et så grundig arbeid som han har gjort, og ikke kjøpt alle argumentene som er kommet fra departementet, med den historikken som denne saken har. Jeg syns det er gledelig at Arbeiderpartiet, Høyre, Kristelig Folkeparti, Senterpartiet og – går jeg ut fra – Venstre, som ikke er representert i justiskomiteen, vil støtte opp om den enstemmige innstillingen som justiskomiteen har kommet fram til. Det skulle bare mangle at ikke en nasjon som Norge tar dette på alvor. Det var rundt 900 nordmenn som levde i et helvete i japansk fangenskap. Historikken viser at ofte var det verre der enn det var i andre konsentrasjonsleirer, så jeg syns det er et godt vedtak Stortinget kommer til å gjøre i dag. 




Men det er ett spørsmål som ikke er avklart i innstillingen, men som jeg er litt opptatt av og gjerne vil høre justisministerens vurdering av. Saksordfører Hernæs sa at fremdriften måtte gå raskt i denne saken. Det synspunktet deler jeg fullt og helt, og det tror jeg hele Stortinget også gjør. Men i kjølvannet av innstillingen som er kommet fra justiskomiteen, har det kommet en rekke spørsmål som: Hva med barna til personer som har sittet i japansk fangenskap? Hva med enkene? Og da tar jeg det som en selvfølge at justisministeren og de som følger opp dette arbeidet videre, benytter den samme ordningen når det gjelder de etterlatte etter personer som har sittet i japansk fangenskap, som det man har gjort for andre oppgjør med hensyn til den uretten som er blitt begått mot norske borgere, som i ettertid etter lange forhandlinger og etter masse strev og store lidelser har fått krigspensjon eller andre ting. Mitt ønske er at vi kan videreføre det gode samarbeidet vi har hatt i denne saken, og at justisministeren kan bekrefte at hun kommer raskt tilbake til Stortinget med forslag til en ordning, at hun også ser på dette med de etterlatte, og at vi baserer oss på den normale måten å gjøre dette på.




Som saksordfører Hernæs var inne på, har forsvarskomiteen tidligere i dag, under sak nr. 1 om tilpasning av Forsvaret til deltagelse i internasjonale operasjoner, diskutert hvordan vi i framtiden skal rekruttere folk til fredsbevarende operasjoner i FNs tjeneste og til andre oppdrag der norske soldater og norsk personell skal ut. 




Men denne saken gjelder dem som allerede har gjort en innsats, som står på bar bakke, og som har vært med i operasjoner før 1990. Det er ikke et fåtall, det er tusenvis av norske menn og kvinner som har bidratt i et slikt viktig arbeid for landet. Og jeg må si at det er et tankekors at ikke alvoret har gått opp for justiskomiteens medlemmer når det gjelder hvilke forhold mange av disse personene har levd under etter at de kom hjem igjen etter endt tjeneste. Flere av dem har sågar tatt sitt eget liv. Flere av dem stanger mot systemet, de når aldri fram på grunn av det regelverket som vi har. 




Nobels fredspris ble jo gitt til FNs fredsbevarende styrker i 1988. Det var liksom for å gi et hedersbevis og synliggjøre at det internasjonale samfunnet og Nobelkomiteen satte pris på det arbeidet som ble gjort. Vet presidenten hva som skjedde? Disse personene måtte til og med selv betale for den medalje de fikk. 




Etter at denne saken ble tatt opp i Stortinget, har vi fått en rekke henvendelser fra folk som har vært i tjeneste ute for Norge. Og det er ikke enkelttilfeller vi snakker om. Det er hjerteskjærende informasjon vi får av dem som har vært der, som har kommet hjem igjen, og som ikke har møtt forståelse for det de har vært gjennom. Det tar vi i Fremskrittspartiet på alvor, og vi vil på en helt annen måte enn flertallet – for vi har satt oss inn i og virkelig gjort noe med dette – rette opp den uretten som er blitt gjort overfor norske borgere som har kjempet for freden på verdensbasis. 




Og hvordan skal rekrutteringen bli i framtida når en i et sivilisert land og i et demokrati som Norge ikke klarer å gjøre opp for den uretten som er blitt gjort mot disse personene fra 1978 – ja enda tidligere – og fram til 1990? Det som har skjedd etter 1990, gir et håp for dem som er i en vanskelig situasjon i dag, men det hjelper ikke dem som har vært i tjeneste, og som var de første som reiste ut. Vi vet at i de operasjonene som Norge har vært med på, er 42 norske menneskeliv gått tapt. Det er 

menneskeliv 

som har gått tapt. I tillegg er det de senskadene og de problemene som folk har fått når de har kommet hjem. Jeg må si det er dårlig behandling av folk som har gjort en innsats for Norge. 




Statsråd Kosmo så det da han var forsvarsminister. Han hadde en dialog med organisasjonene på en seriøs og skikkelig måte. FN-veteranenes landsforbund hjalp ham til å komme i gang, så de tidligere soldatene fikk et langt bedre samhold og en langt bedre oppbakking enn det de hadde fått før. Men det arbeidet er stoppet opp. Og når det arbeidet er stoppet opp, må vi sette det i gang igjen, og da nytter det ikke å skjule seg bak paragrafer og at regelverket fungerer – i hvert fall etter 1. januar 1990. 




På Fremskrittspartiets vegne må jeg i likhet med alle de tusenvis som har tjenestegjort, i likhet med LO, i likhet med alle aktører som har satt seg inn i den situasjonen som norsk personell og norske styrker har levd under i utlandet og ikke har fått den hjelpen de har krav på, si at det er en skuffende innstilling som justiskomiteen kommer med. Vi tar det til etterretning. Vi gir oss ikke. President, vi kommer igjen.




Jeg tar opp Fremskrittspartiets forslag som er tatt inn i innstillingen.




