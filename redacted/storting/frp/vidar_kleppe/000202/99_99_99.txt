 Jeg ser meg helt nødt til å stille følgende
spørsmål til statsråd Laila Dåvøy:

«Ifølge VG 28. januar 2000
har Statsbyggs sjef Halvor Stormoen gitt millionkontrakt til sin
nære venn og tidligere kollegas nystartede konsulentfirma.

Vil statsråden på bakgrunn
av dette foreta en full gjennomgang og granskning av disse forhold?»

  Jeg takker statsråden for svaret. Det
er klart at statsråden her, i og med at Statsbygg er en forvaltningsbedrift,
har et overordnet ansvar for å påse at retningslinjer,
enten det er anbud eller hvem som inngår kontrakter, blir
fulgt på en korrekt måte.

Når det er blitt stilt spørsmål
ved slike ting, er jeg glad for at statsråden – som
hun òg bekrefter i sitt svar –har bedt om å få en
klargjøring av disse forhold. Det må jo være
til fordel både for direktør Stormoen, for statsråden selv
og ikke minst for den tilliten som for Statsbygg er helt nødvendig,
og som de er helt avhengig av i den omstillingsprosessen Statsbygg
står foran nå. Vi vet at Statsbygg har en rekord å vise
til – der en ikke skulle tro at de hadde den beste kompetansen
som fins i kongeriket når det gjelder byggeprosjekter,
ikke minst med tanke på planlegging – i ikke å holde
de økonomiske rammene som er gitt.

  Når man ser på rollen som Statsbygg
har hatt opp gjennom årene, enten det gjelder en delegasjon
som reiser til USA for å kjøpe inn trær
til det nye rikshospitalet, som Statsbygg har ansvaret for, eller
bruk av midler og ressurser, er det viktig å få klarhet omkring
det som vi alle har som mål, nemlig at det vises aktsomhet,
og at vi har kvalitetssikring for alt som en etat som Statsbygg
gjør.

Men jeg er fornøyd med at statsråden
vil komme med en redegjørelse om dette. Mitt naturlige
oppfølgingsspørsmål blir: Vil Stortingets
organer bli underrettet på en egnet måte om de
undersøkelsene som statsråden har satt i gang,
omkring det forholdet som Stormoen har hatt til en tidligere kamerat – muligens
venn og så videre – når det gjaldt de
kontraktene som VG skrev om den     28. januar 2000?

