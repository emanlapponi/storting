  Jeg skal stille nærings- og handelsministeren
følgende spørsmål:

«Fiskeriministerens svar på representanten
Bastesens spørsmål i ordinær spørretime
28. februar kan tolkes dit hen at en døgnkontinuerlig kystovervåking
eller deler av denne vil bli basert på såkalt
brukerfinansiering. Allerede i dag må skipsfarten bekoste
betydelige deler av Kystverkets beredskap langs kysten. Disse tjenestene
er overlappende. Det kan synes som om dette er i ferd med å bli
en melkeku for staten. 

Synes statsråden dette er en fornuftig
skipsfartspolitikk?» 

  Jeg takker statsråden for svaret. 

Det er også kjent at norske myndigheter
nå jobber med krav om å innføre elektronisk
identifikasjon av skip, og i den forbindelse er det ifølge
fiskeriministeren allerede inngått avtaler for utveksling
av informasjon om skipsfarten. Det er noe som bekymrer skipsfartsnæringen,
fordi det er nødvendig å hemmeligholde en del
av de opplysningene de har, på grunn av at skipsfartsnæringen vil
ivareta sine interesser og beskytte dem. Deler ministeren næringens
bekymring når det gjelder slik informasjon?

  Jeg takker statsråden for svaret. Jeg
vet at hun er veldig opptatt av dette. Hun er også utålmodig,
på lik linje med det som jeg og Fremskrittspartiet er.
Men det hevdes også at utveksling av slike data kan medføre
problemer når det gjelder grensedragningene for hva en
kan unnta fra offentligheten. Det er klart at når en ser
på den viktige informasjonen som finnes, er det kanskje
i historisk sammenheng også fristende å se til
at de informasjonene som vi har som skipsfartsnasjon, ikke skal
komme i hendene på andre nasjoner og andre som har andre
interesser når det gjelder norsk skipsfart. Derfor vil
jeg stille spørsmål til ministeren om de også vil
foreta seg noe på det området.

