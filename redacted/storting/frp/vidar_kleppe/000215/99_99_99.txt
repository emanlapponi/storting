 Ja, Fjærvolls visjon er ganske dristig med tanke på det målet han har satt seg, at vi innen 2030 skal være nede i null når det gjelder dødsulykker på veiene. Men jeg er enig i at en Kristelig Folkeparti-politiker må ha en visjon og må se framover. Men det nytter ikke bare å se framover hvis en ikke har de virkemidlene som er nødvendig, nemlig at en har økonomiske rammer som gjør at en kan utbedre de veitraseene som er spesielt utsatt, enten det gjelder rasfare, eller om det er dårlige veier med hensyn til den standarden de ikke har, men som de skulle hatt.




For øvrig tror jeg denne interpellasjonen er med på å vise at Stortinget har et engasjement i disse sakene. Men jeg tror vi gjør en feil hvis vi bare konsentrerer oss om det fylket vi er fra. Jeg tror vi må se dette i nasjonal sammenheng, og det gjør vi jo i Nasjonal transportplan. Det som er viktig, er å se på ulykkesstatistikken, se på antall kjøretøy som ferdes på veiene, og se på hvilke investeringer en kan gjøre for å bedre tryggheten på veiene. Så jeg slutter meg til at vi skal få en helhetlig vurdering av dette, og jeg er overbevist om at statsråden kommer til å legge fram et godt grunnlag for diskusjon i Stortinget, og så får det være opp til Stortinget å fastsette de endelige rammene. Men jeg nekter å tro at regjeringen Bondevik må gå på en slik sak eller stille kabinettsspørsmål med hensyn til å få økt rammene til veiene. Jeg tror ikke det er en god sak, og jeg tror heller ikke Stortinget er innstilt på det.




Så litt til det som går på bane. Det er klart vi har store utfordringer når det gjelder NSB, og Jernbaneverket spesielt, og ikke bare med tanke på de ulykkene som har skjedd i den senere tiden. Jeg er bekymret for den holdningen man ser i ledelsen i Jernbaneverket, som stadig bortforklarer at de ikke har gjort de nødvendige prioriteringene, og nærmest legger skylden på dem som daglig ferdes på togene, enten det er konduktører eller andre som har ansvaret for toglinjene. Her mener jeg at statsråden, når han skal vurdere virkemidlene, absolutt bør vurdere om det ikke er på tide at det foretas noen grep ved Jernbaneverket, og da tenker jeg på ganske høyt nivå. For etter de tragiske ulykkene som har vært, har det vist seg at vi ikke har tillit til Jernbaneverket med hensyn til den måten de har taklet og håndtert dette på. Det er rett og slett uprofesjonelt. Når det skjer slike ulykker, må det takles profesjonelt.




Så gjelder det sikkerheten til sjøs. Vi har hatt interpellasjoner før om sikkerheten til sjøs. Vi har nylig hatt en sak som går på lostjenesten. Jeg tror det også er viktig når det gjelder sikkerheten til sjøs, at vi får en koordinering mellom de enkelte departementene som på mange forskjellige områder har et hovedansvar. Og det tror jeg må følges opp, enten det er på sjøen eller det er i lufta. Jeg tror Regjeringen har mye å hente ved å koordinere arbeidet langt bedre, noe som ikke koster så mye penger. Jeg tror at ulykkene i det siste og den gjennomgangen statsråden til nå har hatt, har vist at det er behov for en bedre koordinering, og for å få et departement som har det fulle og hele ansvaret på disse områdene. Så jeg gleder meg til oppfølgingen. Jeg vil bare minne statsråden om at når ulykkene på vei koster 25 milliarder kr ( presidenten klubber), er det en god investering å bruke mer på å utbedre veiene, enten det er i Aust- og Vest-Agder, Rogaland eller Vestlandet, som i alle år har betalt bompenger.




