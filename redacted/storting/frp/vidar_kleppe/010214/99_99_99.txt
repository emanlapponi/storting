  Jeg tillater meg å stille følgende spørsmål:

«Svenske sjøfartsmyndigheter
informerte siste uke om at hvert syvende tankfartøy som
trafikkerer havner i Østersjøen, er såkalte substandardfartøyer,
og at det kun er et tidsspørsmål før
det inntreffer alvorlige ulykker og forurensingskatastrofer. Dette
gjelder i hovedsak fartøyer som trafikkerer havner i tidligere
Øst-Europa, hvor skipskontrollens arbeid synes å være
tilfeldig. Det kan være nærliggende å knytte
dette til fremtidig transport av atomavfall langs vår kyst.

Bekymrer dette statsråden?» 

  Jeg takker statsråden for svaret. Vi
er kjent med at Regjeringen jobber med forslag til å øke
kystberedskapen, og det er noe som trengs. Fremskrittspartiet mener
det ikke er et hypotetisk spørsmål når det
gjelder atomavfall, for den diskusjonen pågår
jo i andre land, og den vil komme. 

Men jeg er veldig opptatt av koordineringen
av det arbeidet som foregår, og på bakgrunn av
det som Stortinget har sagt og gjort før, må vi
ha en bedre oppfølging enn det vi har i dag. Da er mitt
spørsmål til statsråden om hun syns det
er fornuftig å søke om nødvendige bevilgninger allerede
på inneværende års budsjett framfor å vente
til behandlingen av neste års budsjett når det
gjelder økonomi til å koordinere dette viktige
arbeidet.

  Jeg takker statsråden for svaret og
synes det er bra at statsråden er offensiv på dette
området. Vi vet jo at det er veldig mange som er involvert, både
departementer og organisasjoner, i dette viktige arbeidet. Men jeg
har et tilleggsspørsmål, som går på å få denne
informasjonen som Forsvarets radarer har, med i dette arbeidet.
Jeg er kjent med at det arbeidet foregår, og at vi har
trafikksentraler langs kysten og også har operatører
på norsk sokkel som sitter inne med viktig informasjon.
Hva er status på dette koordineringsarbeidet?

