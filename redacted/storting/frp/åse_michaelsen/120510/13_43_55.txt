 Fremskrittspartiet deler interpellantens ønske om å få avklart hva som har blitt gjort fra regjeringens side for å følge opp de ulike forslagene og tiltakene i stortingsmeldingen. At det ønskes å gi signaler videre til Finansdepartementet i forbindelse med budsjettet, skjønner jeg også godt. 




Vi ønsker gjerne å ta en titt på både innhold og kvalitet innenfor kriminalomsorgen. For her tror vi ikke at det bare er glans og gloria, selv om mye bra har skjedd siden stortingsmeldingen ble lagt fram og vedtatt. 




Innholdet i soningen har bare blitt viktigere og viktigere. Rehabilitering, rusmestring og fokus på den enkelte innsattes evne til å lykkes er viktig. Men det er også andre områder en bør ha større fokus på. La oss ta f.eks. soningskøene. I innstillingen fra komiteen i 2009 vises det til at man har fått ned køene fra ca. 3 000 til under 500. 




I dag ser vi at køene har vokst, selv om det har vært igangsatt alternative soningstiltak, som hjemmesoning, samsoning, framskutt løslatelse og andre tiltak som vi i Fremskrittspartiet er imot. 




Kapasiteten i våre fengsler er sprengt, og jeg vil påstå at det har skjedd store endringer fra da meldingen ble lagt fram i 2008 og til nå, i 2012. Kriminalitetsbildet og de innsattes bakgrunn har endret seg vesentlig. Det er en prekær mangel på lukkede soningsplasser og varetektsplasser, og det haster med å finne en løsning, da det går ut over rettssikkerheten og tryggheten, og det går ikke minst ut over folks tillit til det offentlige når kriminelle i dag slippes ut på gaten fordi det ikke er plass å oppdrive. 




Videre ser vi at det blir påpekt et betydelig behov for oppgradering av eksisterende bygningsmasse innenfor kriminalomsorgen. Er en ny sluse på plass i Skien fengsel? Nei. Er flere plasser i ungdomsenheten i Bjørgvin fengsel ferdig? Nei. Hva med Oslo fengsels skrikende behov for oppgradering – hvor langt har vi kommet der? Vi har fått et nytt fengsel, Halden fengsel. Men hva har skjedd ellers rundt om i landet? Vi vet at det er skrikende behov for nye fengsler rundt om i landet. Dette tok også representanten Anna Ljunggren til orde for. Blant annet ser vi at bygningsmassen ved fengslene i Drammen og Kristiansand ikke er holdbar til bruk for dagens soning, da plassene ligger på toppen av høyblokker, uten utvidelsesmuligheter. Her må regjeringen igangsette utredning av nye fasiliteter. 




Vi fremmet i forbindelse med denne meldingen i 2008 forslag om at det måtte bygges 300 nye lukkede fengselsplasser. Men dette forslaget fikk kun Fremskrittspartiets stemmer – synd, for ellers hadde kanskje situasjonen i dag vært helt annerledes. Dette hadde kunnet gjøre en forskjell, for nå ser vi polititjenestepersonell kjøre land og strand rundt for å finne ledig plass. 




Når det gjelder tilbakeføringsgarantien, var vi helt enig med regjeringen i intensjonene som ble lagt fram i meldingen. Men vi var skeptiske til om garantien ville gjøre noen forskjell, all den tid det ikke syntes som om regjeringen ville følge opp med tilstrekkelig med midler. Det ser vi nå heller ikke har skjedd i stor grad. 




Nå har jeg ikke tenkt å gå inn på de enkelte punktene i meldingen fra 2008, men jeg kommer ikke forbi KRUS. Det var en enstemmig komité som den gangen viste til at fengselsbetjentenes rolle i straffegjennomføringen er viktig. Det ble påpekt av en enstemmig komité at metode og tiltak må følges opp med tilfredsstillende bemanning i de ulike fengslene. Har dette blitt gjort? Vi mener nei. Antallet ufaglærte som i dag jobber innen kriminalomsorgen, er økende. De ansatte som jobber innen dette feltet, har en hverdag som i større og større grad utsetter den enkelte for både fysisk og psykisk vold. Beleggsprosenten er på bortimot 100, og antallet på jobb per skift er for lavt. 




Økningen av utenlandske kriminelle som soner i norske fengsler, har vært så stor at vi nå er oppe i ca. 60 pst. i Oslo fengsel, og det er et landsgjennomsnitt på ca. 35 pst. Det er klart at dette setter de ansatte på prøve, når det gjelder både språk, kultur og annet. Selv om vi i Fremskrittspartiet nå endelig ser at regjeringspartiene har lyttet til oss og tatt inn over seg det vi har sagt i flere år, nemlig nødvendigheten av og fordelen ved å lage egne avdelinger og egne fengsler for kriminelle utlendinger, går det for sent. 




Nå gjenstår det bare for meg å påpeke behovet for å få en stortingsmelding, ikke om kriminalomsorg, men om offeromsorg. 




