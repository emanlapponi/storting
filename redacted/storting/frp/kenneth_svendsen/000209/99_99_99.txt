  Jeg tillater meg å stille følgende
spørsmål til finansministeren:

 «Transportøkonomisk institutt
har i rapport nr. 434/1999 vurdert uheldige utslag av den
sterke progresjonen i bilavgiftene. Rapporten konkluderer blant
annet med at en reduksjon i avgiftene på 7 pst. vil gi
en samfunnsøkonomisk gevinst på ca. 500 mill.
kroner, samtidig som gjennomsnittlig kollisjonssikkerhet vil bli
forbedret med 6,2 pst. I tillegg vil miljøutslippene reduseres
kraftig. 

Vil statsråden ta initiativ til at
rapporten fra TØI blir utredet og fremlagt for Stortinget på egnet
måte?»

  I forbindelse med statsbudsjettet 1998 fikk
Fremskrittspartiet inn en merknad som påla departementet å gå igjennom
de sidene som denne TØI-rapporten har gjennomgått. Konklusjonen
fra departementet var på mange måter i motstrid
til det den rapporten konkluderte med. Det som står i rapporten,
slik jeg oppfatter det, er at man vil oppnå betydelige
sikkerhetsmessige fordeler ved at folk i større grad får
velge den bilen de vil ha, og at folk da velger litt større
biler. Det er helt klart at dette vil gi betydelige utslag på kostnadene
bl.a. til sykehusvesenet.

Jeg ser jo at ministeren ikke vil ta det opp
igjen, og han skylder bl.a. på omleggingen fra innførselsavgift
til registreringsavgift. Jeg er selvfølgelig villig til å vente
til den omleggingen har vært oppe i Stortinget, og at man kommer
tilbake til det i etterkant. Jeg vil spørre om det vil
være mulig.

  Jeg tillater meg å stille følgende
spørsmål til samferdselsministeren: 

«E6 gjennom Nordland er på grunn
av lav veistandard ofte stengt. E6 mellom Nord-Trøndelags
grense og Trofors har i 1999 vært stengt 36 ganger, Korgfjellet
har vært stengt 42 ganger og strekningen mellom Mo i Rana og
Saltfjellet har vært stengt 28 ganger. Dette gjelder innrapportert
stenging av veien over 30 minutter grunnet bilberging.

Mener statsråden at dette er akseptabelt?
Hvis ikke, hva akter statsråden å foreta seg for å bedre
situasjonen?»

  Jeg er glad for at samferdselsministeren og
jeg kan være helt enige når det gjelder den virkelighetsbeskrivelsen
som ministeren redegjorde for her, og så får man
se om man i forbindelse med fremtidige budsjetter kan bli enig om
hvordan man skal løse dette på best mulig måte.

Det er fremkommet i undersøkelser
fra NHO at transportkostnader for norske bedrifter er 50 pst.
høyere enn for sammenlignbare bedrifter i EU. Det særnorske
avgiftsnivået, bl.a. på diesel, er selvfølgelig
en medvirkende årsak til at kostnadene er så høye,
men det er også helt klart at veistandarden her spiller
en betydelig rolle. Stengningen skyldes selvfølgelig for
det meste dårlige værforhold vinterstid, men mange
ulykker skjer også om sommeren grunnet dårlige
veiskuldre og smale og svingete veier. 

Vil ministeren ta initiativ til at veibevilgninger
blir prioritert og økt i kommende budsjetter, slik at problemene
kan løses snarest?

  Det var hyggelig å høre
at ministeren ønsker større budsjetter. Hvis ministeren
tør forsøke og får gjennomslag i Regjeringen
for økte bevilgninger til veisiden i statsbudsjettene fremover,
kan jeg love at Fremskrittspartiet vil være en bidragsyter
når det gjelde å sørge for at det går
igjennom.

