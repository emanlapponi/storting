 Jeg tillater meg å stille følgende
spørsmål til justisministeren:

«En del lastebileiere arrangerte for
kort tid siden en aksjon som blokkerte hovedveien gjennom Oslo.
Politiet svarte med beslaglegging av førerkort og bøter,
det første er i realiteten å frata sjåførene
deres arbeid. Gjennom flere år har vi vært vitne
til at lærere, flypersonell, oljearbeidere etc. har arrangert
ulovlige aksjoner, uten at dette har ført til slike reaksjoner.

Mener statsråden det er riktig å behandle
sjåførene annerledes ved å frata dem
deres arbeid, eller å bøtelegge dem?»

  Jeg takker for svaret. Det er gledelig at
det ikke har forekommet beslaglegging av sertifikater, selv om dette
var å lese i avisene i forbindelse med disse protestaksjonene. 

Men selv om så er tilfellet, har det
forekommet bøtelegging. Vi har vært vitne til
flere ulovlige streiker fra lærere, oljearbeidere og andre
for så enkle ting som høyere lønn. Det
som skjer i lastebilnæringen, er mye mer dramatisk. Jeg
tolker dette som et nødrop fra lastebileierne. Det er ikke
bare lastebileierne som er taperne, det er transportørene
i sin helhet, det er norske eksportbedrifter – og norske
arbeidsplasser settes i fare, spesielt ute i distriktene. Så jeg
håper ministeren kan gi et signal om at bøtelegging
heller ikke er et egnet virkemiddel for folk som roper om hjelp.

  Jeg er enig med justisministeren i at man
ikke skal akseptere ulovlige aksjoner, og det er vel heller ikke
gjort. Nå er det vel slik at det som foregår i
dag, er lovlige aksjoner der Lastebileier-Forbundet på best
mulig måte har prøvd ikke å ramme tredjepart,
ved å slippe både busser, politi- og brannbiler og
personbiler forbi, slik som det burde gjøres. Men likevel
synes jeg det er forståelig at aksjonene fortsetter, når man
setter arbeidsplasser i fare med det som rammer lastebilnæringen.

Jeg vil spørre ministeren om han synes
det er forståelig at man har slike aksjoner, når
firmaer går konkurs, når man ser utenlandske transportører
overtar mer og mer av arbeidet, og når det rammer
distriktsbedriftene veldig hardt.

  Jeg tillater meg å stille følgende
spørsmål til helseministeren:

«Nordland Sentralsykehus hadde i 1999
et underskudd på ca. 85 mill. kroner. Sykehuset har samtidig
et stort korridorpasientproblem. Ventetiden for behandling ved NSS
er også betydelig.

Vil statsråden sørge for
at fylkeskommunen i sin tilpassing til budsjettet ikke forverrer
situasjonen for pasientene ved NSS, og vil statsråden sørge
for at problemene med korridorpasienter ved NSS fjernes?»

  Jeg takker for svaret. Det er betryggende å høre
at man har satt i gang et arbeid for å få en total
gjennomgang av tilbudet, sett i forhold til alle fylkeskommuner. 

Med min kjennskap til Nordland og til det sittende styret
der, er jeg redd for at man prioriterer ideologi, riktige løsninger,
foran pasientenes beste. Alle investeringene er allerede stoppet,
noe som selvfølgelig gjør at sentralsykehuset
kommer inn i en ond sirkel ved at gammelt utstyr gir ineffektiv
drift. Sentralsykehuset har også muligheten til å leie
inn private tjenester, som bl.a. er etablert i Bodø-området,
noe som vil gjøre at man får et billigere tilbud
til beste for pasientene. Ministeren nevnte fylkeslegen, og jeg
vil spørre ministeren om han vil sørge for at
fylkeslegen, som departementets forlengede arm i Nordland, følger
NSS ekstra godt, slik at pasientene ikke blir skadelidende. 

  Stykkprisfinansiering, eller innsatsstyrt
finansiering, var ministeren også inne på. Den
er nå satt til 50 pst. Ved å øke
denne andelen vil en legge et ytterligere press på sentralsykehuset
i Nordland, som selvfølgelig som andre sykehus da kan behandle
flere pasienter. Dermed øker NSS" muligheter til
inntekter. En behagelig bivirkning av dette vil selvfølgelig
også være at ventetiden og problemene med korridorpasienter minimaliseres. 

Vil ministeren ta initiativ til at stykkprisen økes
i forbindelse med revidert nasjonalbudsjett eller i budsjettet for
2001?

