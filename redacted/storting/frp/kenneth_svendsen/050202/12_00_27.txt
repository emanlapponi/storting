  Jeg takker for svaret.

Det ser ut som det har oppstått et lite luksusproblem, ved
at folk faktisk vil betale for å trafikkere strekningen. Jeg synes
det er kritikkverdig at departementet ikke på forhånd har sett at
anbud kunne få slike konsekvenser. Det var helt åpenbart at et slikt
skjæringspunkt ville måtte komme en gang, og man har ikke tatt høyde
for det i utformingen i yrkestransportloven.

I Indre Sogn er det to tunge bompengeprosjekter.
I tillegg ser det ut til at vi får det første bompengefinansierte rasprosjektet
i Norge. Det betyr at det er bompengeinnkreving på ferjeforbindelsen
Mannheller-Fodnes på 86 kr tur-retur for personbil, 274 kr for lastebil.
Fjærland har i tillegg 320 kr tur-retur for personbil og 1540 kr
tur-retur for lastebil. I tillegg kommer altså denne rassikringen.

Vil statsråden ta initiativ til å bruke de
innsparte midlene til å betale ned på gjelden for bompengeselskapet som
finansierer Mannheller-Fodnes, slik at trafikantene får redusert
kostnadene sine?

