  Jeg tillater meg å stille følgende
spørsmål til miljøvernministeren:

«Narvik havnevesen har engasjert dykkerfirmaet Novatek
A/S til å inspisere lekkasjene fra vraket av «Erich Giese».
Inspeksjonen viser betydelige lekkasjer og fare for større øyeblikkelige
oljeutslipp. Kopi av videofilm er oversendt departementet. Lørdag
14. april 2001 måtte politiet rykke ut etter at det var
registrert et større oljeflak som sannsynligvis kommer
fra lekkasje fra «Erich Giese». 

Vil statsråden sørge for
at «Erich Giese» blir tømt før en
oljekatastrofe er et faktum?» 

  Jeg takker for svaret. Det kommer klart fram
at man ikke akter å gjøre noe på det nåværende
tidspunkt. Man akter fortsatt å se på det som skjer.

Jeg har tatt opp dette to ganger før,
og det har ikke skjedd noe, verken fra denne miljøvernministeren
eller den forrige. For meg ser det ut som om Regjeringen er mer
opptatt av å finne fram til nye miljøavgifter
og rydde opp i miljøproblemer i andre land enn å rydde
opp i egen bakgård. 

Etter at jeg leverte inn spørsmålet,
har det på nytt vært en oljelekkasje i Narvik.
I dagens Fremover står det:

«Mandag
ble en oljeskadet lomvi funnet i sjøen utenfor Framnesodden.
Fuglen ble berget opp av sjøen, men døde etter
en tid.»

Videre står det «at det var
et flere hundre meter langt oljeflak på sjøen».
Det er med andre ord det andre utslippet på kort tid. I
hekkeperioden lekker det altså olje, fugler dør
i denne perioden, men man gjør ingenting – man venter
på nye rapporter. 

Det haster med å gjøre noe
nå. Jeg synes det er meget beklagelig at man skal vente
på nye utredninger. Nå har det siden begynnelsen
av 1990-tallet vært utredet gang på gang hva man
bør gjøre. Man vet om oljelekkasjene, men man
gjør ingenting. Man sitter tydeligvis og venter på at
katastrofen skal være et faktum. 

Jeg lurer på hvor grensen går
for en katastrofe, når fugler blir drept av oljesøl
og man har et flere hundre meter langt oljeflak inne i Narvik havn,
der vi vet at det kommer inn sildestimer etterfulgt av spekkhoggere.
Er det en katastrofe hvis disse kommer inn i oljesøl og
dør av det? Eller er det også noe man kan akseptere?

  Det er ikke mye betryggende å høre
at man sier at man følger nøye med.

Her kom det altså i påsken
et oljeflak som var over 100 m langt, og mandag, altså for
to dager siden, kom det et nytt oljeflak, der sjøfugl i
hekketiden dør av oljeskadene. Og så sier man
at miljøet er tjent med at man følger med. Men
miljøet er ikke tjent med at man følger med, miljøet
er tjent med at man gjør noe når problemene oppstår.
Jeg er veldig interessert i å få vite hvor nær
en katastrofe man skal være før Miljøverndepartementet
gjør noe.

Det sies også her at det er svært
kostnadskrevende. Det oppfatter jeg som at det er for dyrt å gjøre
noe. Man har ikke penger til å gjøre dette i dagens
Norge, med oljemilliarder på bok. Man godtar med andre
ord fugledød og fiskedød i området uten å løfte
en finger for å gjøre noe. Er det en riktig oppfatning?

