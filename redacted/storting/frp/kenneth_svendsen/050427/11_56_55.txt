  Jeg er særdeles fornøyd
med det siste svaret fra statsråden, og håper
at det følges opp av Helsetilsynet. Det er utarbeidet en
rapport om dette dødsfallet, men den rapporten er unntatt
offentlighet både av Helsetilsynet og av kommunen.
Det betyr at de pårørende ikke har noen
mulighet til å gå inn og se i rapporten.

I Avisa Nordland den 20. april sier
en av de pårørende i forhold til en klage som
de ikke har framlagt formelt, følgende:

«Når
vi ikke har kommet med noen formell klage, henger
det sammen med at jeg ikke helt ser vitsen. Problemet
med saker som dette er at det gjerne blåser litt, og så går
det i glemmeboken.»

Ut fra en kontrollfunksjon er det veldig viktig
at slike saker ikke går i glemmeboken, at Helsetilsynet
følger opp, og at Helsetilsynet også gir
de pårørende anledning til å se rapporter
om hva som har skjedd i slike tragiske tilfeller som dette.

Vil ministeren ta initiativ
til at pårørende får anledning til slikt
innsyn?

