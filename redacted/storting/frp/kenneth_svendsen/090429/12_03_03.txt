 Nok en gang vil jeg takke for at man tar det initiativet og reiser og snakker
                     med disse selskapene. Den gjennomgangen som også er varslet her, synes jeg er
                     fornuftig. Det er selvfølgelig slik at nettselskapene har det overordnede
                     ansvaret og også bør ha det i framtiden. 

Men så er det selvfølgelig et dilemma at Kystverket bl.a. har brukt store
                     midler for å legge til rette for næringsvirksomhet på Værøy, med mudring av
                     havnen og mange tiltak for å fremme nye etableringer. Så kommer man til det
                     punktet at bedriften velger å være på Værøy og gjøre nye etableringer, men
                     muligheten for det stopper på grunn av at man mangler en annen type
                     infrastruktur, som strøm. Spørsmålet mitt til slutt blir: Hvorfor gjør man ikke
                     samme vedtaket for Værøy og Røst som man har gjort for Træna? 

