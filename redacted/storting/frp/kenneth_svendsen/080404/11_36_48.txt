 Den beste løsningen på spørsmålet som Woie Duesund stiller, er å få folk i arbeid. Det største problemet er de som er langtidsmottakere av økonomisk sosialhjelp, og spesielt de unge. Denne gruppen står i fare for å havne permanent utenfor arbeidslivet, enten ved å gå over i uføretrygd eller ved å fortsette et varig løp som sosialhjelpsmottaker. Ingen av delene er ønskelig. Det må derfor settes inn tiltak for å unngå dette og få mottakerne av økonomisk sosialhjelp ut i arbeid. 




Et enstemmig storting har vedtatt kvalifiseringsordningen, som vil kunne virke godt. Kvalifiseringsprogrammet har én stor svakhet som vil kunne virke som en brems for å kunne nå målet, og det er at deltakelse i kvalifiseringsprogrammet er frivillig. Man kan altså som sosialhjelpsmottaker velge om man vil delta i et kvalifiseringsprogram. Det betyr at man kan velge ikke å kvalifisere seg til et yrke, til en jobb. Det er etter mitt syn uakseptabelt. Enhver borger har plikt til å forsøke å forsørge seg selv. Ved ikke å delta i et kvalifiseringsprogram, gjør man etter mitt syn ikke det. Det må derfor settes som krav til dem som mottar økonomisk sosialhjelp, at de deltar i kvalifiseringsprogrammet. Det vil kunne føre til at langt flere som i dag mottar sosialhjelp, kommer seg i inntektsgivende arbeid. For mange vil det være løsningen på problemet med å klare seg selv. 




Erfaringer fra mange kommuner er at hvis man i større grad stiller krav til mottakere av sosialhjelp, går flere, og da spesielt ungdom, over fra sosialhjelp og ut i arbeid. Kravene kan være at man stiller opp på sosialkontoret om morgenen, noe som statsråden selv har vært ute og sagt, og at man skal drive med snørydding for eldre. Dette vil selvfølgelig også være med på å stoppe den onde spiralen som mange unge starter med på sosialkontoret, slik at man heller kommer seg i arbeid.




Det er store forskjeller mellom kommunene. Det vises det til i interpellasjonen. Det har også vært kjent lenge. Derfor har Fremskrittspartiet gang på gang foreslått å overføre ansvaret for økonomisk sosialhjelp fra kommunene til staten. Det ville eliminert forskjellsbehandlingen som er i dag. Dagens system vil kunne føre til at mottakere flytter - som også representanten Woie Duesund var inne på - fra kommune til kommune, basert på hvor høye livsoppholdssatsene er. Et annet viktig argument for at staten burde overta ansvaret for sosialvern, er at nivået på sosialhjelp ikke bør være avhengig av den enkelte kommunes økonomi. Uten å gå inn på satsnivået vil jeg si at satsene bør være like for alle, og være basert på en faglig vurdering når det gjelder kriterier. 




Tilsynet med nivået betyr, som statsråden var innom, at staten i realiteten setter en minimumsgrense for sosialhjelp. Men det vil ikke sikre likebehandling. Jeg vil derfor heller oppfordre statsråden til for én gangs skyld å følge Karin Andersen og SV, som er enig med Fremskrittspartiet i at dette bør overføres til staten. 




