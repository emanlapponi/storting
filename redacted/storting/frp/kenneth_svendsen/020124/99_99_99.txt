 Forsikringsordninger som dette tilhører det private marked, noe som også komitelederen har gjort rede for. Det er ikke et offentlig ansvar. Men alternativet i denne saken ville være å sette flyparken på bakken, og derfor er Fremskrittspartiet med på å gripe inn og stille slike garantier.




Jeg vil på nytt stresse dette med at det arbeides med å reetablere et privat marked. Jeg ser at Regjeringen legger opp til å gjøre et forsøk på det, men jeg vil som sagt stresse at dette gjøres, og at man legger all sin kraft i å få etablert et privat marked.




Det ser jo ut til at når det kommer viktige saker til Stortinget som omhandler mange penger, beregner man at behandlingstiden skal være proporsjonalt kortere jo høyere summer det er som ligger inne i det vi skal behandle. Selv om garantien har gått ned fra det astronomiske beløpet 2 500 milliarder kr i oktober til ca. 900 milliarder kr pr. 1. januar, er det fremdeles snakk om astronomiske beløp. En ting er at Stortinget får uakseptabelt kort tid til å behandle disse sakene – noe som ikke er første gang, det er faktisk tredje gang, og vi har påpekt det tidligere – det andre er at flertallet nå ønsker å overføre vurderingen når det gjelder garantieksponeringen på 900 milliarder kr fra Stortinget til Regjeringen. Det er verd å merke seg at EU har lagt opp til at ordningen skal avsluttes 31. mars, og da bør Stortinget på nytt få saken til vurdering med bakgrunn i den behandlingen og de vedtakene som gjøres i EU.




På det grunnlaget vil vi stemme mot siste ledd i forslaget til vedtak.




