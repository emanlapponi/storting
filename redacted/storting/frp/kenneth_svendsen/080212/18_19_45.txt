 Det er et ordtak som sier at høyt henger de, og langt faller de, og det ordtaket passer utrolig godt på de rød-grønne partienes håndtering av denne saken. Løftet om priser til kraftkrevende industri under markedspris er faktisk et av de groveste løftebrudd jeg har vært ute for i politikkens verden. Arbeiderpartitopper gikk i fakkeltog i Mo i Rana og lovet Rana-samfunnet kraftpriser under markedspris. I Sørfold var stortingsrepresentant Torny Pedersen særdeles aktiv og lovet det samme: Bare dere stemmer på Arbeiderpartiet, vil myndighetsbestemte kraftpriser komme på plass i løpet av kort tid. Så overbevisende var hun at verksdirektør Hilde Rolandsen ved Elkem Salten i Sørfold meldte seg inn i Arbeiderpartiet og skrøt uhemmet av hva Arbeiderpartiet skulle levere. Den pipen har fått en annen lyd. Det var et lureri.




Hør på hva Arbeiderpartiets Tor Arne Strøm sa til Rana Blad 14. september: I Nordland - og da spesielt i Rana kanskje - var det nok kraftprisregimet som bidrog til at de gjorde så godt valg. 




Vi hørte svaret fra statsråden. Hva sier hun? Jo, hun sier: Vi er svært opptatt av det, vi følger med, og vi har viet det stor oppmerksomhet. Men det var ikke det Arbeiderpartiet og Senterpartiet lovet - det var priser som lå under markedspris. Det er sagt av representantene fra det rød-grønne flertallet til interpellanten Ivar Kristiansen at Høyre ikke så noen muligheter. Det er mulig at de ikke gjorde det. Men det er de rød-grønne partiene som har gjennomført og levert ingenting. 




Det er mildt sagt litt irriterende å oppleve at det fremdeles er stortingsrepresentanter fra Arbeiderpartiet som reiser omkring med høy sigarføring og gir inntrykk av at de ikke har gitt opp, at de fortsatt jobber med saken om myndighetsbestemte kraftpriser. Det er uttrykkelig slått fast her av statsråden at så ikke er tilfellet, og jeg håper stortingsrepresentantene fra Arbeiderpartiet fikk det med seg. Valgløftet er annullert. 




Så hevder flere av de rød-grønne at dette bare er kritikk fra opposisjonen, og at vi ikke kommer med noen løsninger. Men det er jo helt feil. Det er direkte usant, og det er et forsøk på å dekke over egen udugelighet. 




For det er vel rimelig klart at jo mer kraft en sender inn i markedet, jo lavere blir prisen. Fremskrittspartiet har gang på gang foreslått utbygging av kraftverk. Jeg nevner bare Vefsna, Beiarn og Melfjord - og det er bare noen steder i Nordland der utbyggingen står klar, det er bare å sette i gang. Mer utbygging og bedre utnyttelse av vannkraften ville ha ført til lavere kraftpris, en lavere pris som også ville gitt fordeler til kraftkrevende industri og til innbyggerne av dette landet. 




Dette er en sak som til de grader har vist at de rød-grønne partiene har møtt seg selv i døra og vist en handlingslammelse uten sidestykke. Løsningen til en lavere kraftpris ligger i dagen, eller rettere sagt i elvene. Det er bare å bruke dem, men til det trengs det vilje og handlekraft. Dagens regjering har i denne saken ingen av delene. 




