 Interpellasjonen André N. Skjelstad tar opp, er viktig, både for å klare å stoppe nye tilfeller av forurensning fra kjemikalier og ikke minst for å rette opp gamle synder hvor det er uvitenhet om hvor skadene kommer fra. Jeg tenker her spesielt på helseskader fra kjemikalier i forbindelse med oljeproduksjonen.




Selv med et regelverk og en miljølovgivning som er blant verdens strengeste, vil en fort komme ut for krevende tilfeller. En ting er å lage et regelverk som sikrer arbeidstakerne mot kjente farer. På dette området er vi kommet langt. Ett eksempel er lakkering, hvor vi gjennom flere år har hatt mange løsemiddelskadde. I dag har vi verneutstyr og avluftning som tar høyde for slike ting. Men det er ikke nok med verneutstyr. Bedrifter og arbeidstakere må være oppmerksom på de farer slike kjemikalier kan forårsake, og ta hensyn til det.




Selv om det er risiko forbundet med behandling av forskjellige typer kjemikalier, er det viktig at det er innarbeidet en bedrifts- og arbeidskultur som tar høyde for de farer en utsettes for, slik at kjemikalier behandles slik at de ikke medfører helsefare.




Selv om vi på mange områder er kommet langt når det gjelder håndtering av kjemikalier, er de vanskeligste områdene der hvor en ikke har kjennskap til hvordan kjemikaliedamp eller andre berøringspunkter med kjemikalier foregår. Oljeindustrien er et godt eksempel på dette. Vi ser i dag mange helseskader som er kommet fram fra påvirkning fra gasser og kjemikalier en ikke kjente til, og heller ikke visste faren ved.




Det er særdeles viktig at bedriftene har kontroll, og at de fører oversikt over hvilke kjemikalier ansatte har vært utsatt for, for senere behandling.




Dessverre ser vi at flere oljearbeidere har fått uforklarlige sykdommer etter at de gjennom flere år har vært utsatt for forskjellige typer kjemikalier. Det som gjør situasjonen enda verre for disse personene som har vært utsatt for dette, er at de ikke får rett til yrkesskadeerstatning – ganske enkelt fordi en ikke kan dokumentere hva disse skadene kommer av. Ja, det er faktisk slik at enkelte selv må betale både medisin og behandling, og det er ikke akseptabelt. Mye av dette skyldes manglende journalføring, manglende kunnskaper om kjemikalier og manglende samarbeid mellom bedrifter og statlige institutter.




Skjelstads interpellasjon avsluttes med spørsmålet: «Hva vil statsråden gjøre for å sikre at norske arbeidsplasser bedre håndterer kjemikalier og i større grad forhindrer helseskader?» Dette er selvfølgelig et veldig viktig spørsmål, fordi det forhindrer at arbeidstakere kommer i en situasjon hvor de trenger yrkesskadeerstatning.




Men jeg synes også det er viktig å få klarlagt hva statsråden har tenkt å gjøre med alle de uavklarte tilfellene som har rammet tidligere oljearbeidere som på grunn av lite kunnskap og dårlig journalføring fra bedriftene ikke får yrkesskadeerstatning. Vi hørte eksempler på det i representanten Erikssons innlegg. Mitt spørsmål til statsråden er: Vil statsråden se nærmere på disse tilfellene og være med på å behandle disse med bakgrunn i historien og at det i mange tilfeller vil være umulig å finne bakgrunnen for skadene? De som var med på å legge grunnlaget for Norges rikdom, bør slippe å tvinges inn i rettsapparatet for å få etter mitt syn rettmessig hjelp. Det må jo være en spesiell grunn til at disse særegne sykdomstilfellene rammer en spesiell gruppe arbeidstakere.




