 «Etter vegloven § 20 er det
klart at staten bærer utgiftene til planlegging, bygging,
utbedring, vedlikehold og drift av riksveiene i Norge. Selv om det
betales inn nærmere 40 mrd. kr fra bilistene i forskjellige
bilrelaterte avgifter, dukker det stadig opp bompengeprosjekter.
Flere bil- og trafikkorganisasjoner sette spørsmålstegn
ved lovligheten av bompengeinnkreving.

Mener statsråden at innkreving av
bompenger ligger innenfor veglovens rammer,
og er det moralsk rett å ta dobbelt betaling for veibruk?»

 Fremskrittspartiet
har stemt for en del bompengeprosjekter. Det er helt korrekt. Det
som er felles for alle de bompengeprosjektene, er at trafikantene
har hatt mulighet til å kjøre rundt bommen og ikke
betale. Det er bakgrunnen for at vi har stemt for disse. Problemet
er at det nå dukker opp flere og flere bomstasjoner rundt
omkring i landet. 35 pst. av alle investeringer
på vegnettet skjer nå med bompenger, etter det
som står å lese i statsbudsjettet. I
tillegg til dette betaler altså bilistene gjennom bompengeordningen
kollektivtransporten i flere byer. Flere av disse byene rundt om i
landet er omringet av bompengestasjoner. Vi ser det i Tønsberg,
Bergen, Oslo og Trondheim. Byene deles også opp
i soner, der man må betale bompenger for å handle og
gå på Posten. I Tønsberg er 95 pst.
av bompengene betalt av sjåførene, 5 pst.
av staten. Kan man da si at staten bærer utgiftene?

 Min første oppfordring går
til statsråden om å rette opp sitt eget statsbudsjett,
for det er der jeg har hentet tallet 35 pst.

Det er ikke sånn at man
i Tønsberg var ivrig for å få lov til å lage
en bompengestasjon, det var faktisk over 80 pst. av innbyggerne
som i meningsmålinger sa klart nei til dette.

Men nå har statsråden svart
at det ligger innenfor loven å ta inn
bompenger. Når vi vet at det betales inn over 40 milliarder kr,
som jeg sa i stad, i bilrelaterte avgifter, er mitt siste spørsmål – som også ble
stilt i forbindelse med det opprinnelige spørsmålet,
men som det ikke ble svart på: Mener
statsråden at det er moralsk rett å ta dobbelt
betaling av bilistene, og føler statsråden seg
komfortabel med det?

