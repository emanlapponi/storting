 Presidentskapet legger i dag fram innstilling om regulering av godtgjørelse for stortingsrepresentantene og regjeringens medlemmer.


Presidentskapet fremmer et enstemmig forslag om at Stortinget fastsetter godtgjørelsen som Stortingets lønnskommisjon har foreslått i sin innstilling. Kommisjonen har innhentet opplysninger fra flere hold for å kartlegge lønnsutviklingen i norsk arbeidsliv, fra både privat og offentlig virksomhet. Kommisjonen viser også til den enighet det har vært om nivået på årets oppgjør. Som i tidligere år har Lønnskommisjonen lagt vekt på den forventede årslønnsvekst ved årets oppgjør.


Lønnskommisjonens innstilling innebærer en årslønnsvekst i 2015 for stortingsrepresentantene og regjeringens medlemmer på 2,7 pst., dette med utgangspunkt i beregnet årslønnsvekst i så vel statlig, kommunal som privat sektor.


Presidentskapet viser til at Lønnskommisjonen har sett på lønnsutviklingen til stortingsrepresentanter og regjeringsmedlemmer sett i forhold til den alminnelige lønnsutviklingen samt sentrale ledergrupper i staten i perioden 1999–2013. I den anledning kommenterer Lønnskommisjonen at det i lønnsutviklingen mellom de nevnte ledergrupper og stortingsrepresentanter og regjeringsmedlemmer har utviklet seg en avstand over tid.


Presidentskapet merker seg at kommisjonen i årets oppgjør ikke finner grunn til å foreta endringer i beregningsmåten for godtgjørelsen, og videre at kommisjonen i kommende lønnsoppgjør vil komme tilbake til hvordan avstanden i lønnsutviklingen skal håndteres.


På denne bakgrunn anbefales presidentskapets tilrådning.


