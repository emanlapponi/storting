I dag drømmer de fleste ungdommer i 16–17–18-årsalderen om sertifikat for motorsykkel eller bil. Denne drømmen er stortingsflertallet nå i ferd med å ta fra dem. Og det som kanskje er det mest tragiske i dette, er at det er Arbeiderpartiet som står i spissen for at de som har dårligst råd, skal være de første som ikke får oppfylt sin drøm om å ta sertifi- kat i fremtiden. Det er nettopp dette partiet som er først ute i festtaler og roper om fordeling i samfunnet, at alle skal ha de samme mulighetene, og at ungdom skal prioriteres. Men som kjent er det langt fra festtaler til realitet. 




De to viktigste tingene som vil skje når det innføres merverdiavgift på kjøreskoleopplæring, er for det første at stortingsflertallet fratar mange ungdommer drømmen om sertifikat, muligheten til å kjøre motorsykkel eller bil og friheten til å forflytte seg i samfunnet på en effektiv måte. For det andre vil innføring av merverdiavgift på kjøreskoleopplæring føre til at mange kutter ut å bruke kjøreskolene, eller de bruker færre timer for å ta sertifikat. Dette gjør de enkelt ved å ta flere kjøretimer sammen med foreldre, kamerater eller andre som de kanskje betaler «svart» for å gi kjøreopplæring mot en lavere betaling. Alle disse personene som jeg nevnte, er i stor grad uten faglig bakgrunn, og de kan derfor ikke fullt ut overta for autoriserte kjøreskolelærere. Det kan føre til at vi får dårligere sjåfører. Er det det Stortinget ønsker? Jeg vet ikke, men det er i hvert fall ikke det Fremskrittspartiet ønsker. 




Stortinget har brukt mye sunt folkevett til å utarbeide lover og regler slik at man som resultat av opplæring av sjåfører gjennom kjøreskoler skal få færre ulykker i trafikken og derved færre skader og dødsfall. Gjennom ett vedtak sørger Stortinget for å ødelegge for at denne målsettingen kan nås. 




Det burde være rimelig klart for de fleste at når man øker prisen med 24 pst., vil det føre til at færre bruker tjenesten. Det er jo akkurat denne prismekanismen stortingsflertallet bruker som grunnlag når de ønsker å redusere alkoholforbruket eller tobakksforbruket. Man øker prisene på disse produktene for at befolkningen skal bruke mindre av dem, eller slutte å bruke dem. Det er akkurat den samme mekanismen som virker på dette merverdiavgiftsområdet – høyere pris fører til at færre bruker kjøreskolene.




Å kjøre opp til sertifikat koster for en ungdom i dag 15 000–20 000 kr. Dette er penger som ungdommen enten har skaffet seg gjennom sommerjobb, de har brukt deler av konfirmasjonsgavene, eller – kanskje det verste – de har brukt store deler av studielånet og stipendiet for å få seg sertifikat. Dette siste er allerede en realitet i dag. Når så prisen stiger med 24 pst., sier det seg selv at dette vil gå enda mer ut over studielånet, noe som igjen kan føre til at den enkelte ikke klarer å fullføre studiene. For meg er det et paradoks at de politiske partiene på Stortinget til stadighet er framme og lover mer penger til studier, mer penger i studielån og stipendier. Ja, enkelte politiske partier går til og med ut og ønsker å legge begrensninger på hvor mye den enkelte student bør arbeide samtidig som han eller hun studerer. Tror flertallet i denne salen at innføring av moms på kjøreskoleopplæringen fører til at studenten må arbeide mindre? Eller tror stortingsflertallet at det studentene i tilfelle skulle få mer i stipend eller i studielån, vil gå til studier? Nei, i realiteten vil disse pengene gå til å betale avgift til staten.




De som er kommet så langt her i livet at de er over den første ungdom, og som bestemmer seg for å bli sjåfør av yrke, vil få seg en kraftig smell. Prisen for å kjøre opp til sertifikat i klasse CE og/eller DE, vil fort komme opp i 35 000–40 000 kr. Det er også et paradoks. Stortinget har gjennom utallige vedtak og gjennom ordninger som studielån og stipendier lagt til rette for at befolkningen gjennom utdannelse skal kunne få et yrke, og, videre, kunne ta et fagbrev. Men de som tar et personlig initiativ og selv finansierer sin utdannelse, som de som tar sertifikat for å kunne kjøre tyngre kjøretøy, de får ikke slik hjelp eller klapp på skulderen fra det offentlige. Nei, de får en prisøkning på 24 pst. i avgift til staten! Dette er logikk på høyt plan, en logikk jeg ikke forstår. 




Fremskrittspartiet går selvfølgelig imot at det innføres merverdiavgift på kjøreskoleopplæring. Jeg tar hermed opp forslaget om det. 




Jeg ser at representantene fra Kristelig Folkeparti har forlatt salen, men jeg vet at Kristelig Folkepartis Arne Lyngstad deltok med et innlegg på Trygg Trafikks landskonferanse her i Oslo i går. Og til stor jubel fra salen hevdet Arne Lyngstad at Kristelig Folkeparti vil gå mot innføring av moms for kjøreskoler. Forslaget ligger her. Muligheten til å stemme mot denne innføringen av moms er her. Jeg har lyst til å se at de gjør det, og jeg har lyst til å få en kommentar fra Lyngstad om han står på det han sa på Trygg Trafikks landskonferanse, eller om han førte konferansen bak lyset.




