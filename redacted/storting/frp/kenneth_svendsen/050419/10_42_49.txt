Jeg er helt oppgitt over den framstillingen som Ausdal Starrfelt gir. Hun sier at de har vært konstruktive og omstillingsvennlige. Ja, hun er til og med blitt opptatt av hull i veien! Dette er jo nesten å føre folk bak lyset. Sannheten er at Arbeiderpartiet og Ausdal Starrfelt ved enhver anledning har motarbeidet en effektiv omstilling når det gjelder samferdsel. Det gjelder ikke bare veisektoren og jernbanesektoren, det gjelder overalt. Og det gjelder spesielt omstillinger som virkelig gir effekt, som omdanningen til aksjeselskapet Mesta – det ble spesielt motarbeidet av Arbeiderpartiet.




Som statsråden sa, har man altså en årlig besparelse på 850 mill. kr på dette. Det er omtrent det samme som det tillegget Arbeiderpartiet har lagt inn i Nasjonal transportplan. Det betyr at hvis Arbeiderpartiet sammen med de andre partiene i det rød-grønne alternativet – som jeg har store problemer med å se grønnfargen i – skal reversere denne ordningen, bruker de altså opp veibudsjettet på å stoppe markedet i å konkurrere. Med andre ord: Vi får ikke fem flate øre mer til vei i denne perioden.




Når vi ser på de funksjonskontraktene som har vært utlyst, ser vi at de kunne ha gitt opptil 35 pst. i besparelser, besparelser som vi kunne ha brukt til mer investering i vei, til mer til vedlikehold av vei, til mer til brøyting.




Ausdal Starrfelt trekker fram behovet for økt vedlikehold, og da blir det hele helt latterlig. Jeg er helt enig med Ausdal Starrfelt i at behovet for vedlikehold er langt større enn budsjettene tilsier. Vi har faktisk et etterslep på 11 milliarder kr, nesten et helt veibudsjett. Men hvor er pengene hen? Hvor er pengene som Ausdal Starrfelt kommer med? Kom med pengene som Fremskrittspartiet gang på gang har foreslått i statsbudsjettet og i Nasjonal transportplan for å få tettet de hullene som Ausdal Starrfelt plutselig er blitt så opptatt av, for de stopper de rasene som hun tilsynelatende gir inntrykk av at hun er imot. Det nytter ikke å skylde på omstillingen. Det er penger som skal til – valuta.




Så sier Ausdal Starrfelt at hun tillater seg å være selvkritisk. Nei, det er hun da slett ikke. De feilene som Arbeiderpartiet har gjort i henhold til Mesta, og de feilene som er gjort i forbindelse med manglende bevilgninger, veies overhodet ikke opp, de kommer med nye ord.




Ausdal Starrfelt sier videre at hun er kritisk til innleie av konsulenter. Ja, hvis det er private konsulenter eller ingeniørbyråer som kunne ha fått de 750 mill. kr som vi ikke fikk brukt i fjor, slik at man kunne ha fått ut flere anbud, er representanten kritisk til det, men hvis det er statlig ansatte, er hun tydeligvis ikke kritisk til det.




Når det gjelder trafikkstasjoner, er målet at det skal bli et bedre servicetilbud til kundene der de bor. Hvis vi ikke oppnår det, får vi se på det på nytt. Men det er målsettingen.




