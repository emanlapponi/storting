  Jeg tillater meg å stille følgende
spørsmål til kulturministeren:

«Store deler av befolkningen som betaler
lisens til NRK, mottar i dag ikke signaler slik at de kan se NRK2-programmene.
Selv om denne delen av befolkningen ikke har muligheten til å se
NRK2s programmer, må de betale full lisensavgift. De betaler
med andre ord for et produkt de ikke får. 

Vil statsråden ta initiativ til at
de som ikke kan se NRK2, eller må kjøpe parabolantenne
eller annet utstyr for å få se NRK2, får
redusert lisensavgiften?»

  La det være rimelig klart at det
ikke krever videre utbygging av sendernettet å dekke dette.
Statsråd Haga sa at lisensavgiften gikk fullt ut til NRK.
Men det er da vitterlig NRK som betaler utbyggingen av NRK2.

Juridisk sett er det selvfølgelig
rett det ministeren sa. Men det fins også en moralsk side
i denne saken, som setter rettferdighetsfølelsen på prøve.
Skal man gjennom lov pålegges å betale for noe
som man ikke får? Så lenge NRK2 var en smal TV-kanal,
beregnet på spesielt interesserte, kunne det
kanskje være mulig å finne en unnskyldning for
dagens praksis – selv om ikke jeg ville støtte den.
Men i dagens situasjon, der populærprogrammer tas fra NRK1
og settes opp på NRK2 – f.eks. nå mandagsfilmen,
som mange, kanskje spesielt eldre, så fram til – så er
muligheten til å se disse programmene fratatt dem som ikke
tar inn NRK2.

Jeg vil spørre: Vil man legge opp
til en ordning der man over lisensen vil kunne få dekket
kostnadene ved en parabolantenne?

  Jeg forstår selvfølgelig
at ministeren legger Stortingets forutsetninger til grunn. Men ministeren
gav også inntrykk av at hun synes det ville være
rett at alle fikk inn denne kanalen. Da er det vel også en
plikt for en minister, hvis man finner at det er rett, å ta
initiativ til å fremme en sak for Stortinget der man kan
forandre på de forutsetningene som en gang var lagt. Man
kunne f.eks. tenke seg en ordning der folk som ikke fikk inn NRK2
og måtte kjøpe parabolantenne, fikk avskrivning
på dette anlegget over fem år ved at man f.eks.
fikk halvert lisensavgiften. Jeg tror heller ikke at dette ville
få store økonomiske konsekvenser for NRKs drift.
Da er mitt spørsmål om ministeren vil ta et slikt
initiativ for å få rettet opp den åpenbare
skjevheten som er.

