  Jeg tillater meg å stille følgende
spørsmål til forsvarsministeren:

«Sist uke ble KV «Åhav» brukt
som transportskip i Meløy kommune under politioppdrag.
Politiets oppdrag var å avskilte en «dumper» samt å undersøke
en mistanke om ulovlig kjøring med snøscooter.
Store kostnader er forbundet med å bruke et kystvaktskip
på denne måten. 

Mener statsråden at dette er riktig
ressursbruk av Kystvaktens fartøyer?«

  Jeg takker for svaret. 

At Kystvaktens skip blir brukt av politiet,
kan være fornuftig, men da må det ligge et behov
for rask utrykning til grunn. Bruk i avskiltingsøyemed – i
dette tilfellet gjaldt det en lastemaskin – syns jeg går
langt over streken, spesielt med tanke på at Biltilsynet,
som begjærte avskiltingen, hevder at dette var helt unødvendig
og kunne vært gjort på en annen måte.
I sånne tilfelle bør ferje eller hurtigbåt
benyttes. 

Dessverre er ikke dette eksemplet enestående.
Jeg har mottatt telefoner om at Kystvakten har fraktet lensmannen
på snøscooterkontroll til en øy der det
kun er én gammel snøscooter – og det
var bare rim på bakken. Båtfortøyninger
er også blitt dratt opp i kontrolliveren. 

Jeg går ut fra at statsråden
er enig i at sånne eksempler både kan undergrave
respekten for lov og orden og svekke den støtte Kystvakten
har i kystbefolkningen. Det er ingen som er tjent med det. Jeg håper
statsråden tar disse signalene på alvor, og jeg
vil spørre om han vil ta initiativ til å innskjerpe
bruken av Indre Kystvakt, sånn at denne delen av Forsvaret
fortsatt kan ha bred støtte blant kystbefolkningen.

 Jeg tillater meg å stille følgende
spørsmål til helseministeren:

«I Fauske kommune må en pasient
tilbringe resten av sitt liv på en institusjonsplass, som
han både etter eget og Fauske kommunes syn ikke har behov
for. Pasienten har KOLS (kronisk obstruktiv lungesykdom)/emfysem
og pneumoni og er derfor avhengig av oksygentilførsel. Spesialisterklæringen
ble nektet gitt med den begrunnelse at pasienten røykte.
Pasienten har røykt i 60 år og ønsker
ikke å slutte.

Mener statsråden at det er riktig å tvinge
en ellers frisk og rask person til å slutte å røyke
mot sin vilje?»

  Jeg takker for svaret. 

Det er etter mitt syn betenkelig at en enkeltperson
må tilbringe jula på en institusjon på grunn
av prinsipprytteri fra det offentlige. I avslaget er det gitt følgende
begrunnelse for at pasienten ikke kan bruke oksygen i eget hjem:
Det er medisinsk-faglig konsensus om dette, med bakgrunn i at røykerne
ikke får full utnyttelse av opptak av O2. Videre er det
nevnt brannvernshensyn, som ikke er begrunnet.

Når det gjelder det medisinsk-faglige,
må vel helseministeren være enig i at opptaket
av oksygen vil være det samme enten han får det
hjemme eller på en institusjon. Han røyker begge
steder, og opptaket av oksygen er vel ikke avhengig av hvor han
får det. Når det gjelder brannfaren, brenner som
kjent ikke oksygen. I tillegg skriver pleie- og omsorgssjefen i
Fauske kommune:

«Pasienten
er klar og orientert. Han har som tidligere sveiser god kunnskap
om gass- og brannfare.»

Selv om det er medisinsk konsensus om noe,
har ikke pasienten krav på at det skal gjøres
en individuell vurdering? Hvis så er tilfellet, vil helseministeren
sørge for at denne pasienten får en slik vurdering,
basert på denne pasientens situasjon?

