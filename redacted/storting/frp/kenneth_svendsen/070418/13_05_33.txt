  Jeg tolker dette svaret som positivt, og som
at det ikke er slik det skal være. Hvis man ønsker å nå en
kundebehandler, skal man nå det, og man er i gang med å nå det
målet etter hvert som det etableres nye NAV-kontorer.
Organiseringen skal altså gjøres mer brukervennlig,
og det var også det Stortinget hadde som intensjon
da det behandlet dette. Når vi også får høre
at personer som har levert inn bilag for å ha betalt regninger
for medisin, penger som brukerne har fått vedtak om skal
refunderes, må vente i månedsvis for å få pengene sine
tilbake, og til og med opplever at bilagene er blitt somlet bort
på veien, kan man kanskje stille alvorlige spørsmål
ved brukervennligheten. Vil statsråden ta initiativ
til å rette opp slike forhold?

