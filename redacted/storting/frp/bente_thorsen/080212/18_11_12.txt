 Jeg skal ikke legge skjul på at jeg er skuffet over innholdet i statsrådens innlegg når jeg vet at nåværende regjering gikk til valg på og med store bokstaver lovte at industrikraftregimet skulle ordnes på ganske kort tid - hvis de bare kom til makta. Jeg var selv i møte med olje- og energiministeren i august 2006, der Regjeringen ikke bare lovte, men faktisk var garantist og klokkeklar på at en god løsning for industrikraftregimet skulle være på plass på nyåret 2007. 




Nå - ett år senere og etter fjorten spørsmål fra Fremskrittspartiets representanter - kommer olje- og energiministeren med en plan for hvordan Regjeringen skal skaffe industrien strøm til gunstige priser. Planen, som står på trykk i Dagsavisen i dag, inneholder etter mitt syn ingen løsninger. Den inneholder ikke annet enn nye utredninger og vurderinger - altså ingen verdens ting nytt. Dette er for meg helt utrolig med tanke på valgløftene som ble gitt, og med tanke på konsekvensene for bl.a. flere hundre arbeidsplasser på Hydro Karmøys fabrikker, og tilknyttede bedrifters arbeidsplasser, som står i fare for å bli nedlagt. Hva denne usikkerheten betyr for arbeidstakerne og deres familier, kan hver og en gjøre seg tanker om - jeg kunne sikkert utbrodert det i flere timer.




I denne planen er det heller ingenting som tilsier at investeringer på opptil 7 milliarder kr av et nytt K6, som skal erstatte Søderberg-ovnene, blir gjennomført ved Hydro Karmøy. Det eneste nye jeg ser, er at olje- og energiministeren inviterer representantene fra LO og NHO med på studietur for å finne løsninger på billig strøm til industrien. Jeg synes den studieturen kommer vel sent. Regjeringen har tross alt sittet i to og et halvt år, og en løsning på industrikraftregimet var en vesentlig grunn til at det ble en rød-grønn regjering. Industrien - arbeiderne og deres familier - trenger avklaringer nå, ikke videre utredninger. Men la nå dette også være sagt: Dette gjelder ikke bare nedlegging og utflagging av arbeidsplasser ved Hydro Karmøy, men også øvrig norsk industri. Dette synes jeg ikke Regjeringen har tatt inn over seg. 




Et spørsmål til slutt: Hva mener olje- og energiministeren med at industrien oppfordres til å samarbeide om felles kraftproduksjon? Betyr det at Regjeringen går inn for at private fremdeles kan få bli eiere av vannkraftverk, som Radio 102 - lokalradioen på Haugalandet - skriver om i dag på sine nettsider, der de går god for at olje- og energiministeren svarer at det fremdeles skal være lovlig med privat eierskap i Norge? Jeg er voldsomt spent på svaret. 




