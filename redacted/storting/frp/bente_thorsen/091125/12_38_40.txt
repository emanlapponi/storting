 Jeg takker igjen for svaret, og vil minne statsråden om at selv om vi har fått mer
              enn 100 nye prestestillinger, har vi også fått en arbeidsreform for prestene som
              tilsier at de skal ha tilnærmet lik arbeidstid som det vi andre har – la meg for all
              del ikke glemme å nevne det. Når vi tar hensyn til arbeidstiden, har vi ikke fått noen
              økning i antallet prestestillinger. 

For Fremskrittspartiet er ikke hensikten å opprettholde flest mulig prestestillinger.
              Det er ikke noe mål i seg selv. Det viktigste er faktisk at presten er der, og er
              tilgjengelig for mennesker i soknet – at f.eks. gravferd blir utført innen den
              tidsfristen som lovverket tilsier. Og da er mitt siste spørsmål: Har kirkeministeren
              et godt svar på hvordan innbyggernes daglige behov for prestens tjenester kan bli løst
              innenfor dagens bemanning? 

