 Til å begynne med vil jeg takke representanten Aspaker for at hun har tatt opp dette viktige temaet i denne interpellasjonen. Temaet er viktig for å redusere frafall i videregående skole og gi flere tilbud til elever som av ulike grunner har sluttet eller er i ferd med å slutte i videregående skole. 




Spørsmålet dreier seg også om å forbedre samarbeidet mellom oppfølgingstjenesten og Nav. Det er ingen tvil om at en stor del av grunnen til at behovet for OTs tjenester er så stort, er at elevene i mange tilfeller ikke har blitt fulgt opp i de ti første skoleårene. Hver tredje elev på videregående dropper ut av skolen. Dette er skremmende, spesielt når vi har kunnskap om hvilke konsekvenser manglende utdanning kan få. Vi må derfor styrke opplæringstjenesten ytterligere. 




Bedre samarbeid mellom skolene og OT gjør at elever får et bedre tilpasset opplæringstilbud. I Rogaland, som gir tilbud om praksisbrev, er frafall redusert til at hver femte elev dropper ut. Det er en lysning, tross alt. Dette kan tyde på at tilbudet virker og bør gjøres til et nasjonalt permanent tilbud. 




Samtidig vil Fremskrittspartiet påpeke at alle muligheter som kan gjøre at flere elever fullfører utdanning, må tas i bruk. Vi mener samarbeid med skole og næringsliv og det offentlige som kan tilby arbeid, er spesielt viktig. 




For at OT skal kunne følge opp elever, er de helt avhengig av at de vet hvem som er i faresonen, og hvem som har droppet ut av skolen. Dette har bedret seg, men det er viktig at alle videregående skoler etter hvert må få samme praksis i kodebruk i rapporteringssystemet, slik at OT ikke bruker dyrebar tid på å lete etter opplysninger når elever flytter til et annet fylke, blir syke eller dropper ut av skolesystemet. Det må også stilles krav til fylkene om at de snarest tar systemet ordentlig i bruk. 




Fra flere hold blir det pekt på at flaskehalsen i arbeidet med å få kontakt med elever i mange tilfeller er Nav, som gjennom ulike avdelinger tilbyr mange ulike tjenester, mens det kun er én avdeling som samarbeider med OT. Dersom ungdom som slutter skolen, henvender seg direkte til Nav, og Nav ikke sender disse til OT, er det fare for at kontakten med OT forsvinner, og det kan bli mye vanskeligere for dem både å komme i og å fullføre utdanning. Her må det gjøres forandringer, slik at Nav, uansett ansvarsområde, innarbeider rutiner for at vedkommende som har rett til tilbud fra OT, kommer i kontakt med eller i det minste tar en samtale med vedkommende. Derfor er det veldig positivt det som kunnskapsministeren nå sier, at OT og Nav har felles møter for å bedre samarbeidet, for det er kjempeviktig for å få dette til å fungere. 




Så har vi den gruppen som sliter aller mest, og som OT mangler tiltak for. Det er ungdom som er ute av stand til å nyttiggjøre seg videregående opplæring. Her snakker vi om ungdom med store sammensatte vansker, omsorgssvikt, psykiatri, sykdom og rus. Dette er ungdom som kanskje mer enn noen har behov for å få et fagbrev, slik at de best kan greie seg selv i framtiden. 




OT har mange og gode opplæringstiltak. Men for en del ungdommer kunne det vært best å ha opplæringsretten til gode og i stedet få oppfølging i et helhetlig tiltak, med vekt på forutsetningene for læring. Faglig kan det ofte dreie seg om å tette igjen hull fra ungdomsskolen. Her er samarbeid stikkord. 




Også hjemkommunen har et stort ansvar, da dette dreier seg om levekår. OT kan her involveres med tanke på yrkesveiledning når ungdommen kommer i posisjon for å ta utdanning. 




Altfor mange bruker opp opplæringsretten uten å få kompetanse, fordi eleven ikke har vært i stand til å ta til seg kunnskap. Her trengs det etter Fremskrittspartiets syn helhetlige tiltak mellom ulike ansvarlige nivåer. 




Frafall har ikke bare én løsning. Mange ulike tiltak er prøvd, med varierende resultat. Men noe av det som er forsøkt, har virket svært bra. Problemet er derfor ikke først og fremst at man ikke vet hva som kan gjøres, men at det som hjelper, ikke er godt nok implementert, eller ikke tatt i bruk i hele utdanningsverket. Denne utfordringen må det gripes fatt i. Derfor er det viktig også å følge opp Ny GIV og gripe hurtig inn der dette ikke fungerer. Oppfølgingstjenesten må også gjøres mye mer kjent, slik at det blir en lavere terskel for aktuelle kandidater å ta kontakt med disse. 




