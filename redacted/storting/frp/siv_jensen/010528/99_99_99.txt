 Kapitaltransaksjoner på tvers av landegrenser skyldes at land handler med hverandre. Skal man selge en vare i et land, oppstår det behov for en valutatransaksjon, slik at selger kan bruke den inntekten i sitt eget hjemland. Det er godt dokumentert at internasjonal handel er en viktig årsak til at vi har velstandsvekst i hele den industrialiserte verden. Alle forsøk på å begrense denne handelen har en kostnad som i realiteten dreier seg om redusert velferd. 




I dagens situasjon er det helt åpenbart at det beste man kan gjøre, er å trekke u-landene med i det internasjonale varebyttet. Det vil kanskje være det viktigste tiltaket for å bringe disse landene ut av fattigdom. Det er godt underbygd at frihandel gir økt økonomisk vekst. Siden frihandel vil være noe av det viktigste for u-landene for å komme ut av fattigdommen og sikre sin befolkning en bedre levestandard, er det oppsiktsvekkende at et parti som SV går i spissen for både en avgift på valutatransaksjoner og ikke minst nok engang et forsøk på å begrense frihandel. Jeg skulle veldig gjerne like å vite hva slags oppskrift SV har for at u-landene skal bli invitert inn i det gode selskap, altså inn i de industrialiserte landenes handel, slik at de på et eller annet tidspunkt kan stå på egne ben, være selvhjulpne og ha en økonomi som går rundt, og på eget grunnlag kan være med på å trygge egne innbyggeres velferd for fremtiden. Det har jeg ikke oppfattet at SV har noen klare svar på, men i stedet er man på full fart mot å legge en avgift på et marked som i all hovedsak fungerer svært tilfredsstillende. 




Etter mitt skjønn vil det være gal bruk av ressurser hvis Norge skal arbeide internasjonalt for å utrede en eventuell innføring av en avgift på valutatransaksjoner. Det er rimelig åpenbart at en slik avgift må være helt global hvis effekten skal være det den måtte være tenkt, og det er ingen tegn til at et slikt forslag vil få internasjonal tilslutning. Så dette er ingen ny sak fra SVs side, men jeg er fortsatt glad for at stortingsflertallet er rimelig samlet i synet på en slik avgift. Jeg vil igjen utfordre SV til å beskrive hvordan de mener at u-landene skal komme ut av fattigdomsfellen sin på annen måte enn gjennom frihandel, for det er åpenbart SVs politikk.




 Jeg registrerte at representanten fra Arbeiderpartiet forsøkte å fremstille dette forslaget som et ritual. Men det er i hvert fall slik at 

noen 

i denne salen faktisk er opptatt av hva som skjedde med de 170 000 private aksjonærer som ble rammet av statens overtakelse av de private bankene under bankkrisen.




Så sier representanten fra Arbeiderpartiet at det å spekulere i aksjer ikke er risikofritt. Nei, det tror jeg alle vet. Jeg tror alle er klar over at det å være i aksjemarkedet kan være en risikofylt atferd. Men det blir jo særdeles risikofylt hvis den aktøren som man kanskje burde stole på som stabil, troverdig, forutsigbar og ikke minst på parti med landets innbyggere, staten, er den som kanskje i første rekke bidrar til at 170 000 aksjonærer får sine verdier nullstilt gjennom en sånn prosess.




Det er faktisk slik at da Banklovkommisjonen hadde sin gjennomgang av dette, slo også de fast at det var en skammelig behandling av de private aksjonærene som fant sted. Slik jeg ser dette, er dette kanskje den siste anledningen denne salen har til å gjøre noe med denne saken. Vi står fortsatt foran et vesentlig nedsalg av bankaksjer fra statens side, og uansett vil staten gjennom sitt samlede engasjement og nedsalg trolig gå ut med en økonomisk gevinst. 




Men uavhengig av om hvorvidt staten blir sittende igjen med en betydelig økonomisk gevinst eller ikke, har staten et moralsk ansvar når det gjelder å gjøre opp for sin svært tvilsomme håndtering av bankkrisen. Derfor synes jeg det er synd at det ikke er flertall i denne salen for å gi en kompensasjon som tross alt burde bli gitt, basert på at man burde ta et moralsk ansvar.




Det var nemlig slik at 170 000 private aksjonærer fikk sine aksjer nedskrevet til null. Staten sørget dermed for å fjerne en vesentlig del av det brede, nasjonale eierskapet som mange småaksjonærer i disse bankene representerte i sin tid.




Jeg skal ikke gjøre dette til en lang debatt, men jeg tar med dette opp Fremskrittspartiets forslag. Jeg håper fortsatt på at stortingsflertallet vil ta til fornuft og ta det moralske ansvaret for denne skandalen gjennom å bevilge en økonomisk kompensasjon til de tidligere private aksjonærene.




 Fremskrittspartiet er for så vidt enig med forslagsstillerne i at en sterk norsk finansnæring med internasjonal konkurransekraft er viktig for fremtidig vekst og næringsutvikling i Norge, men vi er uenig med forslagsstillerne i at en stortingsmelding vil kunne gjøre noe med det.




Den største feilen som har blitt gjort politisk i Norge i forhold til den norske finansnæringen, er ikke å ta den på alvor. Det har gjennom flere år fra næringen selv vært påpekt behov for endringer i rammebetingelser for å gjøre norsk finansnæring mer konkurransedyktig, uten at stortingsflertallet har vist vilje til å følge dette opp. I stedet har vi sett gjentatte eksempler på at stortingsflertallet har endt opp med å bli særdeles overrasket over fusjoner og sammenslåinger som man av ulike grunner ikke liker.




Et viktig tiltak for denne næringen var at man til slutt fikk oppnevnt Konkurranseflateutvalget. Det var for så vidt ikke enkelt å få til det heller, men når det endelig kom, kom det faktisk en del produktivt ut av utvalgets konklusjoner. Derfor er det nå viktig at Regjeringen snarest får fulgt dette opp, slik at prosessen ikke blir forsinket ytterligere. Etter min vurdering er vi allerede for forsinket. Det er grunnen til at vi stadig kommer i relativt kaotiske situasjoner knyttet til fusjonsspørsmål og andre alliansedannelser i finansnæringen – man har altså ikke trukket opp de nødvendige, tilstrekkelige rammebetingelsene på forhånd. 




Den pågående strukturendringen er drevet frem av markedsmessige forhold. Da er det heller ikke ønskelig at det offentlige blander seg mer inn enn det som strengt tatt er helt nødvendig ut fra hensynet til konkurranse, eller hensynet til økonomisk soliditet. Så igjen: en oppfordring til Regjeringen om at man snarest følger opp Konkurranseflateutvalgets innstilling. Jeg håper finansministeren merker seg dette.




