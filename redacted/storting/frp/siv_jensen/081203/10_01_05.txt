 Fremskrittspartiet har i innstillingen et forslag som jeg herved tar opp, og jeg
                  vil gjerne begrunne det. 

La meg begynne med å understreke at Fremskrittspartiet ikke på noen måte har tenkt
                  å blande seg inn i hvilke kandidater de ulike partiene ønsker å nominere til
                  Nobelkomiteen. Det vi derimot er opptatt av, er at Nobelkomiteen skal fremstå med
                  den uavhengighet og tyngde som komiteen trenger å ha. Og av og til er det jo slik
                  at Nobelkomiteen premierer kandidater, personer, som man av politiske hensyn
                  kanskje trenger å ha en armlengdes avstand til. Det kan være av
                  sikkerhetspolitiske, utenrikspolitiske og diplomatiske årsaker. Derfor mener vi
                  det er uheldig at sittende stortingsrepresentanter trer inn i Nobelkomiteen. Det
                  er også derfor vi har tillatt oss å foreslå at de kandidatene det i dette
                  tilfellet gjelder, avstår fra å møte i Nobelkomiteen inntil de formelt og reelt er
                  ute av Stortinget. 

Vi er sågar innstilt på å trekke vårt forslag hvis det i løpet av denne eventuelle
                  debatten blir klargjort at man er innstilt på å følge det råd å avstå fra å møte i
                  Nobelkomiteen inntil man formelt sett ikke er stortingsrepresentant lenger. 

