 Kraftforedlende industri i Norge eksporterer for 200 milliarder kr i året. Den er meget miljøvennlig, ikke bare når det gjelder utslipp av CO

2

 og forbruk av ressurser. Også når det gjelder utslipp av NO

x

 og svovel og en lang rekke andre mer eller mindre skadelige utslipp, representerer norsk industri virkelig en foregangsnæring som har utslipp på helt nede i en tjuendedel av det konkurrentlandene våre har. Når vi har blitt verdensledende – det er vi faktisk innenfor disse feltene – i forhold til produksjon av silisium, som i stor grad går til solceller og aluminium som gjør biler mer miljøvennlige, og som gjør oss i stand til å bygge vindmøller, er det fordi norsk industri har investert og investert hele veien for å ha det mest moderne og mest miljøvennlige utstyret hele tiden. Da er det viktig at vi lager et regime som gjør at industrien ikke bare overlever med den produksjonen den har i dag, men som også gjør den i stand til å utvide for å forsvare stadig nye investeringer. 




Det er noen kraftforedlende bedrifter i Norge som har kraftkontrakter også etter 2011. Men det er de som var lure nok til ikke å stole på flertallet i denne sal, de som ikke støttet flertallet da de sa at dette var en enkel sak å få på plass, bare vi får makten. De som derimot stolte på Regjeringen, har ikke den samme situasjonen i dag – mange av dem har tre til fire år igjen med kraftkontrakter. 




Jeg har også vært med på mange besøk på den rundreisen som min kollega Ketil Solvik-Olsen refererte til. Et av besøkene var til Elkem Thamshavn i mitt eget fylke, som nå vurderer en investering på 500 mill. kr. Det er den nest største industriinvesteringen nord for Dovre de siste 20 år, kun utvidelsen av Elkem Mosjøen er større. Det vil føre til mer silisium av bedre kvalitet og flere arbeidsplasser i en tid hvor en helt åpenbart trenger flere arbeidsplasser. 




Hva blir Thamshavn møtt med? For det første er det ingen avklaring i forhold til industrikraftregimet, men vi har også en klimakvotelov som ikke ivaretar produksjonsøkningen på Thamshavn. Statsråden var inne på det jeg snakket om i stad. Han sa at han vil ha nye investeringer – men det hjelper ikke hva statsråden vil eller mener, hvis ikke statsråden klarer å lage et regime som gjør at industrien mener det er forsvarlig å investere i Norge. Han snakket om utredninger, om at det vi kan gjennomføre, blir lagt fram i budsjettet. Jeg har ikke merket at kraftforedlende industri i Norge har fyrt av noen nyttårsraketter – verken med eller uten styrepinne – for det som kom i budsjettet. Da er vi like langt. Hvis ikke industrien er overbevist om at rammevilkårene for å investere i Norge er bedre enn rammevilkårene for å investere i andre land, er det jo – heldigvis eller dessverre – sånn at industrien ikke er tvunget til å investere i Norge. All verdens utredninger i regi av Regjeringen vil aldri komme i mål i forhold til industrikraftregimet så lenge man har fratatt industrien muligheten til å eie kraft. 




Jeg var også til stede på bioenergikonferansen i Telemark rett før jul. Statsråden sa da at han håpet på en høyere kraftpris for å stimulere til økt utbygging av bioenergi. Men hvis statsråden på den ene siden håper på en høyere markedspris for kraft, og samtidig sier at markedsbaserte kraftkontrakter skal redde norsk industri, forstår ikke jeg hvordan det henger på greip. Det er jo helt åpenbart at i tråd med EØS-avtalen kan verken Statkraft eller andre selge kraften sin til lavere pris enn den antatte markedsprisen framover. Når statsråden da håper at kraftprisen skal bli både 60, 70 og 80 øre pr. kilowatt-time for å få på plass mer bioenergi, vil jo også industrien bli møtt med samme type pris. 




Så noterer jeg meg, i forhold til svaret som statsråden kom med, og for så vidt også innlegget fra representanten Aasland, at det nå er helt klart at det ikke kommer et industrikraftregime i denne perioden. Det er synd, for det står i Soria Moria-erklæringen at det skal komme. I Soria Moria-erklæringen står det også at vern av Vefsna skal komme. Da håper jeg at hvis man utsetter industrikraftregimet, kan man også utsette vern av Vefsna til etter valget. 




Så har jeg bare lyst til å sitere Billy Fredagsvik – det har vært mye fotball i dag, og han er en kjent RBK-supporter: 







«Hvis et industrikraftregime ikke er på plass i løpet av våren, kan jeg love demonstrasjoner og markeringer på hvert eneste industristed i Norge. Protestene utenfor Stortinget i fjor (…) vil fortone seg som flau bris i forhold.» 




Jeg kommer til å være til stede på flest mulig av de demonstrasjonene. 




