 Jeg er gladere enn jeg hadde trodd for at jeg tok opp denne interpellasjonen, for jeg noterer meg at statsråden tilsynelatende ikke har konkludert. Og det er jeg veldig glad for. 




Når det gjelder Ot.prp. nr. 24 for 2008–2009 er det på en måte litt symptomatisk, for Regjeringen sier ofte at dette har den løst – det gjelder for så vidt også støtteordninger for investering i ny fornybar energi – men så klarer den ikke helt å overtale bransjen til å være enig i at den har det. Det er vel litt tilfellet denne gangen også. 




Når det gjelder nettleieutjevning, mer lik nettleie, i Norges land, synes jeg statsråden kan være skvær nok til å anerkjenne at i mange perioder i dette hus har nettopp det partiet han tilhører, og det partiet jeg tilhører, vært forkjempere for en utjevningsordning. Det er slik at Fremskrittspartiet er for en mer lik nettleie i hele landet, men vi er først og fremst opptatt av en lavere nettleie i hele landet. 




Men så til saken. Statsråden snakker om ansvarsforhold. Dette dreier seg ikke om ansvarsforholdet, for ansvaret for at nettet skal være i orden, er vi jo enige om må ligge hos den som har konsesjonen. Vi er også enige om at den som har konsesjonen, må ha ansatte i egen organisasjon som har en tilfredsstillende kompetanse på å drive med nett. Spørsmålet er hvor langt man skal strekke kravet til beredskapsplaner, straff for avbrudd, osv. Her er vi helt enige. Og, ikke minst, kravet om at man må være kompetent nok til å utføre en skikkelig bestillerrolle, er vi også enige om. 




Så til kompetanseforvitring, som EL 

 IT Forbundet snakker om. Da tenker jeg som så: Hvis man jobber i et selskap med 800–900 kunder – noe mange av våre operatører gjør – har man vel ikke veldig mange muligheter i løpet av ett år, to år eller kanskje fem år til å drive med opprettingsarbeid. Er man derimot en entreprenør som driver med opprettingsarbeid i et større område, tror jeg det er større sjanse for at man blir god til å drive med oppretting. 




Til argumentet om at det i perioder med ekstremvær vil kunne være et bemanningsproblem, kan en litt retorisk stille seg spørsmålet: Fører denne forskriften til at det blir flere nettmontører i Norge? Det gjør det ikke – så vidt jeg kan se. Det fører bare til at man må låse dette i en gitt ansattposisjon. Argumentet om at man får adgang til å kjøpe tjenester også i framtiden, har jeg lest meg fram til – men hvem er det som skal kjøpe disse tjenestene? Hvis alle skal pålegges å ha nok folk til å gjøre hele jobben selv, hjelper det ikke at de samme folkene får lov til å leie ut arbeidskraft, for det er ingen som kan kjøpe den. 




Jeg er glad for det som sies, men jeg kunne tenke meg å spørre statsråden om følgende: Det virket som om han var positiv til dette med konsernmodell. I den forbindelse kunne jeg tenke meg å få svar på om han ønsker å legge dette kravet på konsernnivå. 




