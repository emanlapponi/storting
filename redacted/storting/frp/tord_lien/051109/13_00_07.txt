  Det kan være mange årsaker
til at man ikke har fått bygd gasskraftverkene
på Skogn og Tjeldbergodden. En av dem er den infrastrukturen
som skal til for å transportere gassen, noe man må være
villig til å bidra til finansieringen av, noe Regjeringen også har
signalisert at den ønsker å bidra til.
Det kunne ha vært interessant
hvis statsråden kunne komme med et signal om hvor stort
det bidraget skal være.

En annen ting som vi har diskutert i dag, er
WTO og bortfallet av inntekter for norske bønder.
En ny inntektskilde for bøndene
er at man eventuelt kunne gi en tillatelse til utbygging
av mikro- og minikraftverk i de vernede vassdragene i Midt-Norge,
og for så vidt i Nord-Norge. Jeg kan særlig nevne
Vefsna, som vil bli vernet, hvor man har en god del sidevassdrag.
Likeens har man en del sidevassdrag i Gaula som egner seg for mikro-
og minikraftutbygging. Er det noe statsråden vil se på muligheten for?

