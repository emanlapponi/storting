 Så vidt jeg vet, er også Regnskogfondet
en paraplyorganisasjon, og det har vel vært en debatt om
hvilke paraplyorganisasjoner som skal få støtte eller
ikke.

Det er ikke hvilken som helst organisasjon
vi snakker om. Det er en stor organisasjon, langt større
enn mange av dem som omtales under kap. 1400 post 70. Men jeg er glad
for at miljøvernministeren peker på at de har
fått støtte til informasjonsarbeidet sitt i år,
og jeg forutsetter at den støtten vil bli gitt også neste år.

Når det gjelder miljøvern,
vil jeg nevne – og dette er slått fast i en dom
i Oslo tingrett i dag – at Bern-konvensjonen
peker på at konfliktdempende tiltak, skadedyrsreduksjon
og bestandsregulering faktisk er til nytte med tanke på å verne
rovdyrbestanden i Norge. Så grensen mellom miljøvern
og ikke miljøvern er ganske tynn, føler jeg.
I fjor ble det sagt fra Stortingets talerstol av posisjonen i Stortinget
og også av statsråden selv at man nå skulle
gjennomføre en opprydning i hvordan man finansierer alle
disse organisasjonene. Det er flere som setter spørsmålstegn
ved (presidenten klubber) – beklager, president – hvorfor
støtten blir beregnet slik som den gjør, bl.a. WWF,
som også mener seg urettferdig behandlet
(presidenten klubber igjen). Vil denne oppryddingen finne sted før
budsjettet legges fram for neste år i hvert fall?

