 Jeg noterer meg at jeg burde ha brukt 5.-klasse som eksempel, men resultatene er
              stort sett de samme der. 

Jeg føler at statsråden møter seg selv litt i døren med sin argumentasjon i dag. At
              sosial bakgrunn innvirker på resultatene, vet vi alle sammen, men det blir forsterket
              av at mange grupper ikke har anledning til å sende sine barn på skoler som jeg ut fra
              resultatene velger å tolke som i hvert fall marginalt bedre enn offentlige skoler. 

Min viktigste grunn for å kjempe for private skoler er at de skal være et korrektiv
              til den offentlige skolen, som jeg mener dagens debatt har vist at de er. De er et
              korrektiv når det gjelder fokus på kvalitetskontroll, og de er et korrektiv når det
              gjelder faglige resultater. Og når statsråden tidligere i dag har sagt at det er for
              få private skoler i Norge til å kunne sammenligne dem skikkelig med de offentlige på
              andre parametre, så regner jeg med at statsråden er enig i at vi hadde tålt litt flere
              private skoler i Norge. 

