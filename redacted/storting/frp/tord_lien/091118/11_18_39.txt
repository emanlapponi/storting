 Jeg er veldig glad for at jeg hadde et oppfølgingsspørsmål til, for jeg tror
              statsråden er inne på noe her. For selv i land hvor man har veldig liberale regler for
              dette, går de aller fleste unger i den offentlige skolen. Det er den offentlige skolen
              som må være i fokus. Selv om Fremskrittspartiet skulle få gjennomslag for sin politikk
              – og det kommer vi til å få en vakker dag – kommer altså 80 pst. av elevene til å gå i
              den offentlige skolen. Så der er vi helt enige: Det er den offentlige skolen vi må
              fokusere på. 

Så er det sånn at her i Oslo har man fritt skolevalg, noe som åpner for konkurranse
              også mellom de offentlige skolene, som jeg mener er helt rett. Man har i Oslo skapt
              noen av landets aller beste skoler med offentlig finansiering og offentlig drift. Da
              spør jeg statsråden om hun ser at konkurransen mellom skolene om elever, om ressurser,
              om de beste lærerne, er med på å trekke hele Oslo-skolen opp og fram, og at fritt
              skolevalg er en del av forklaringen på det. 

