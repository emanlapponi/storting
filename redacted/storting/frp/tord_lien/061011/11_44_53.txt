 Jeg er for så vidt kjent med det statsråden sier
om naturvernloven. Da konstaterer jeg nok en gang at utspillene
til Ola Borten Moe er utspill han må ta på egen
kappe, ikke på bakgrunn av Regjeringen og det
flertall han representerer.

Når det gjelder Hyllingsdalen, er
det verdt å si at verneområdet er dramatisk økt
i forhold til det som noensinne har vært nevnt under stortingsbehandlingen.
Det er mulig at det er fornuftig, men da synes jeg at Stortinget burde
få muligheten til å si sin mening om størrelsen
på vernet.

Når det er sagt, er det lokalsamfunn
som blir hardt rammet. Brekken i Sør-Trøndelag
vil etter min oppfatning bli fraflyttet og folketomt hvis
dette vernet blir gjennomført.

Stortingspolitiker Sigrun Eng sier
at dersom det største alternativet med hensyn
til vern i Rollag blir gjennomført, vil det bety
begynnelsen på slutten for Sigdal og Rollag. Da vil lysene
i husene på tunene om 10–20 år være
tent bare i påsken.

Er dette bekymringer som statsråden
deler?

