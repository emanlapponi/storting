 Jeg er glad for at statsråden har tenkt å følge denne saken tett. Jeg er imidlertid av en annen oppfatning når det gjelder alvorlighetsgraden av situasjonen. Ifølge den samme undersøkelsen som jeg viste til i stad, gjort av Forskerforbundet, har 22 pst. av alle medlemmer vært midlertidig ansatt i mer enn sju år. Det finnes 43 ansatte som er i sin andre periode som postdoktor, og 27 er i sin tredje eller fjerde periode som postdoktor, som altså ikke er intensjonen med instituttet postdoktor.


Det paradoksale er at det er særlig innen kreftforskningen – et av de fremste kompetansemiljøene vi har i Norge, uansett disiplin – at dette er et framtredende problem. Det argumentet at ekstern finansiering i seg selv skulle gjøre at det er nødvendig med kortere stillinger, kjøper jeg ikke, for oppbygging av generisk kunnskap er viktig uavhengig av finansieringen av de enkelte prosjektene. Dette klarer man altså i andre sektorer med 90–95 pst. ekstern finansiering.


Mener statsråden at situasjonen i dag er akseptabel?


