 Ja, her var det mye å ta tak i. Jeg noterer meg at statsråden konsekvent bruker begrepet «uønskede midlertidige stillinger». Det er bra å høre at det er det som er virkelighetsoppfatningen. Jeg har nå imidlertid notert meg at statsråd Aasland har gått enda lenger; hun kaller det også ulovlig bruk av midlertidige stillinger. Det er et paradoks at vi stadig oftere diskuterer i denne sal at staten bruker ulovlige midlertidige stillinger.


Blant medlemmene i Forskerforbundet ved Universitetet i Oslo er det 27 ansatte som er i sin tredje og fjerde postdoktorstilling – en helt åpenbar ikke lovlig bruk av den typen stillingshjemmel.


Den private instituttsektoren vektlegger muligheten for å bygge opp generisk kunnskap i sine organisasjoner, og de gir dermed trygge ansettelsesvilkår, til tross for at de har en større grad av ekstern finansiering. Jeg synes det er oppsiktsvekkende at statsråden ikke ønsker å gjøre den samme jobben som Kunnskapsdepartementet ønsker å gjøre med dette.


