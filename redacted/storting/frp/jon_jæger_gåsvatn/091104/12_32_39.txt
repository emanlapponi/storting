 Jeg takker for svaret.


Staten anbefaler at vi har en dekning på 25 pst. til antall eldre over 80 år, og da mangler vi 17 000 sykehjemsplasser. Kommunene nedlegger sykehjemsplasser og avhjemler dem over hele landet, og det bygges omsorgsboliger framfor sykehjemsplasser. Disse har gjerne en lavere bemanning enn sykehjem, og selv om de har livsløpsstandard, flyttes gjerne pasientene fra omsorgsboliger til sykehjem når de blir sterkt pleietrengende.


Senter for omsorgsforskning – Sør uttrykker sterk bekymring for at utbygging av sykehjem skal gå ned, og at kommunene vil velge den billigste løsningen. De sier videre at vi vil stå overfor en reell krise om 10 år hvis vi somler nå.


Statsråden har uttalt til Kommunal Rapport at hun ikke deler den bekymringen. Hva er det da statsråden vet som ikke helseforskerne vet?


