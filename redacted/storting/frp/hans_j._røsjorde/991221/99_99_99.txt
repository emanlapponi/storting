 

(komiteens leder og ordfører for saken): 

Jeg skal forsøke å justere stemmevolumet, slik at jeg når fram til dem som måtte være igjen i salen!




På vegne av forsvarskomiteen legger jeg fram Innst. S. nr. 84 om endringer på statsbudsjettet for 1999 under Forsvarsdepartementet. Det er en enstemmig innstilling.




Innstillingen avviker på ett punkt fra Regjeringens forslag, og det har komiteen i sine merknader begrunnet. Jeg skal ganske kort gjøre rede for denne endringen.




Det skyldes at det har oppstått et mindrebehov vedrørende deltakelse i SFOR-styrkene som i alt ble vurdert til å være litt over 202 mill. kr. Komiteen har sluttet seg til Regjeringens forslag om at det av dette beløpet bevilges 38 mill. kr til kjøp at pansrede personellkjøretøyer, og at 1,5 mill. kr brukes til dekning av utgifter knyttet til stabsoffiserer som deltar i operasjonene på Øst-Timor. Dette har altså komiteen vært enig i. 




Men så er det at det oppstår en liten endring i forhold til Regjeringens forslag, og det tror jeg må ses i en sammenheng som forklarer klart hvorfor en slik omdisponering er riktig å foreta. Av St.prp. nr. 14 og Innst. S. nr. 71 for 1996-97 fremgår det at 300 mill. kr ble omdisponert – eller skal vi si «lånt» – fra kap. 1760 post 45, altså Forsvarets investeringskapittel, for å dekke kostnadene ved IFOR-operasjonene i Bosnia. I den forbindelse var det et klart flertall i komiteen, alle med unntak av Sosialistisk Venstreparti, som sa følgende:







«Komiteens flertall, alle unntatt medlemmet fra Sosialistisk Venstreparti, er enig med departementet i at disse midlene bevilges på nytt som tillegg til budsjettrammen når behov for ekstra investeringsmidler er tilstede.»




Det er det komiteen nå har grepet fatt i, vel vitende om at investeringsmidlene til Forsvaret langt fra dekker de behov som synes å være til stede. Om det siste får jeg kanskje uttale meg på egne vegne, slik at det ikke oppstår noen disputter om det behov som til enhver tid måtte være til stede.




Nå har komiteen fått klarlagt at i alt 155 mill. kr av disse 300 mill. kr er gått tilbake til Forsvarets investeringsbudsjett, og med dette som bakgrunn mener komiteen at man får ta de 145 mill. kr som gjenstår, slik at man da totalt sett har tilbakeført i alt 300 mill. kr til investeringskapitlet, som man i sin tid «lånte» av. Dermed har man altså gjort opp regningen på dette området.




Det er en glede å se at det er en samlet komite som foretar denne nødvendige oppryddingen. Det betyr at 107 mill. kr i tillegg til det Regjeringen selv foreslår, får en slik behandling. Det skulle være greit – dermed har man på en måte ryddet opp i dette låneforetakende. Det er viktig å understreke at Stortinget senere har slått fast at man skal ha en tilleggsfinansiering av internasjonale operasjoner, og sett i lys av det er det også etter min mening en ryddighet i det som nå er foretatt. Jeg betviler at forsvarsministeren er særlig lei seg for at komiteen har justert dette.




Når komiteen gjør dette, forteller det også at Forsvaret står foran betydelige utfordringer. Det er verken tid eller sted for å gå igjennom dette nå. Men med en henvisning tilbake til debatten om forsvarsbudsjettet for neste år tror jeg det blir nokså klart at den tilbakeføringen som her finner sted, vil bidra – dog i liten grad, men iallfall i en viss grad – til å rette opp igjen en del av de skjevheter som ligger inne i budsjettene, hvor det uten tvil i året som kommer, og i årene som kommer hvis man ikke gjør dramatiske håndgrep for å rette på det, vil være et misforhold mellom den totale virksomheten og de midler som stilles til rådvelde, noe som vil kunne gå ut over investeringsbudsjettene. Det skal bli en annen debatt.




Så helt til slutt: Komiteen har sluttet seg til departementets forslag om at Trøgstad fort overdras til Trøgstad kommune. Jeg tror at det i det klima som nå råder, er grunn til å understreke at det følger ingen særlige forpliktelser når det gjelder det rent forsvarsmessige overfor Trøgstad kommune i en slik sammenheng. Det dreier seg om å åpne for publikum og ikke åpne ild eller gjøre noe annet. Men også den forutsetning at man ikke kan avhende eiendommen innen ti år, synes å være i tråd med dagens aktuelle situasjon og tenkning.




Videre har komiteen sluttet seg til en overdragelse til Sola kommune av bygninger knyttet til bruk for Krigshistorisk Museum Rogaland.




Med dette anbefaler jeg komiteens innstilling.




