Jeg skal ikke bidra til at dette blir en lang debatt. 




Jeg viser til den grunnholdning Fremskrittspartiet har hatt til prøveordningen som flertallet nå ønsker å gjøre permanent. Det er på bakgrunn av dette at det foreligger en mindretallsmerknad fra meg, på vegne av Fremskrittspartiet. Vårt medlem i utvalget har jo også tatt dissens på nettopp dette området, idet vi mener at den gamle ordningen i mange henseender er nyttig for å gi politikken et uttrykk på en annen måte enn det som nå har fremkommet. 




Jeg vil også vise til at den nye ordningen kan medføre betydelige voteringsproblemer og i verste fall kan medføre at man får problemer med å få et budsjettvedtak i det hele tatt. Jeg antar at det er et forhold som man vil kunne finne en løsning på. For Fremskrittspartiet har det vesentlige vært å beholde en ordning som har gitt muligheter for å utøve politikk i tråd med det som et vekslende flertall vil kunne frembringe. Ikke minst er dette viktig når det gjelder arbeidet i komiteene, idet nettopp komitearbeidet, gjennom å gjøre denne ordningen permanent, på mange måter ikke blir det samme som tidligere tiders når det gjelder muligheter til å kunne utøve politikk i komiteene og på den måten få fram et bevilgningsforslag som gir et bedre uttrykk for den politiske meningen – ikke minst i situasjoner som den vi nå har hatt i årevis, med mindretallsregjeringer. 




Det er innlysende at den rent praktiske behandlingen av budsjettet her i salen er blitt mye enklere etter den nye modellen. Men spørsmålet blir jo da: Skal det være slik at de praktiske forholdene for arbeidet her i salen for å få fram enkle vedtak skal være styrende, eller skal det være viktigere å få fram de rent politiske standpunkter og de ulike forslag til bevilgninger veid opp i en saldering, slik Stortinget har gjort gjennom lange tider?




Bakgrunnen er at representantene på en måte skal føle at de utøver en politisk gjerning i komiteene, mer enn at de i beste fall er med på en forflytning av noen få kroner fram og tilbake. Det er jo det som er en del av drivkraften – å utøve politikk. Sånn sett kunne man med den nye ordningen stort sett overlate hele arbeidet til finanskomiteen, så var man ferdig med det, og de øvrige komiteene kunne finne på noe annet å gjøre i mellomtiden. 




Det er på mange måter slik at dette innrettes med den lille grad av handlefrihet som blir komiteene til del. Det gjør arbeidet på mange måter mindre interessant, selv om det strukturelt sett for Stortinget og for Regjeringen, og kanskje også for brukerne, i en viss grad er lettere og greiere å forholde seg til resultater som fremkommer tidlig i sesjonen. Men politisk sett vil jeg hevde at med det som flertallet nå går inn for, blir dette utrolig mye mer uinteressant i forhold til å beholde den gamle ordningen.




Med dette vil jeg bare klargjøre at Fremskrittspartiet vil stemme mot I og II, med unntak av I siste ledd, nemlig opphevelsen av § 10. Jeg ber om at voteringen legges opp i henhold til dette. Fremskrittspartiet vil altså stemme for I siste ledd, opphevelsen av § 10.




