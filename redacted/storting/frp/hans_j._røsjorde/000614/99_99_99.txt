(komiteens leder): 

Når jeg tar ordet, er det rett og slett i forbindelse med én eneste krone. 




Saksordføreren gjorde oppmerksom på at det er enighet om at vi unner soldatene å få 100 kr pr. dag i tjenestetillegg. Men det et mindretall, Fremskrittspartiet og Høyre, har reagert på, er at å få denne ene kronen på plass altså koster 3 mill. kr, og det vil flertallet skal tas innenfor rammen. Det betyr at en da må redusere andre driftskostnader, eller man må igjen redusere på investeringer. 




Hovedregelen har vært at man har gitt tjenestetilleggsytelser utenfor rammen, med unntak av en viss operasjon som fant sted i fjor, fordi man da kuttet ned på hjemreiser – ellers har det vært regelen. Derfor er det altså at mindretallet mener at de 3 mill. kr kunne man, tillikemed de øvrige kroner til tjenestetillegget, tatt utenfor rammen. – Og det er i all enkelhet kronen som ble til 3 mill. kr.




Jeg tar opp mindretallsforslaget, slik det fremkommer i innstillingen.




