  Jeg skal få stille følgende spørsmål
til samferdselsministeren:

«Siden 8. oktober 1998 har det stort
sett hersket unntakstilstander i norsk luftfart etter at Oslo Lufthavn
Gardermoen ble åpnet. Betydelige forsinkelser, kanselleringer
og redusert kapasitet medfører store samfunnsmessige kostnader.
Flyselskapenes ansatte har måttet ta ansvaret i forhold
til passasjerene.

Hva vil statsråden gjøre
for å få rett instans til å ta ansvar
for den siste tids rot på Gardermoen og i norsk luftfart?»

  I svaret til forrige spørrer brukte
statsråden uttrykket «anekdotisk informasjon». Jeg
må si at å bruke den type språk i et
svar virker svært arrogant på meg. Hvis det er
slik at statsråden oppfatter det slik at alt som har vært
beskrevet omkring Gardermoen, bare er anekdotisk, har jeg lyst til å gjøre
statsråden oppmerksom på at det er svært
mange mennesker som henvender seg til oss som brukere, som opplever
dette som noe ganske annet enn anekdotisk.

Jeg vil gjerne spørre: Hvilket ansvar
føler statsråden at han har i forhold til det å gi
riktig informasjon? Og synes statsråden det er riktig at
hovedtyngden av ansvaret for å fronte kundene og hjelpe
til med informasjon, er tatt av skrankepersonalet, mens resten har
gjemt seg bak disken?

  Jeg synes jeg merket en ganske annen tone
i statsrådens innlegg nå. Når det gjelder
det å utvikle en ny flyplass, skjønner vi alle
at dette ikke er helt enkelt. Men da er det også viktig
at man er villig til å akseptere at ikke tingene går
slik man hadde håpet, og ikke driver med det jeg får
kalle en helt uakseptabel skjønnmaling av handlingsmønster
og informasjon. Jeg oppfattet statsråden dit hen nå at
han gav honnør til skrankepersonalet. Det er bra. Hva er
så statsrådens kritiske holdning til informasjon
gitt av bl.a. flyplassmyndighetene og Luftfartsverket?

