(Komiteens leder): 

Jeg har bare noen få kommentarer knyttet til denne innstillingen, som jo er enstemmig, men som inneholder utfasing av en skvadron som har gjort en viktig jobb for Forsvaret, ofte under vanskelige forhold. Med Twin Otter-personellet har det vært muligheter som går langt utover det som kreves av normal flyving, også innenfor operasjoner som betyr mye for personellet og for kapasiteten.




Det er noe jeg har lyst til å understreke, når en enstemmig komite sier:







«Komiteen har også merket seg at transport av personell og materiell kan overføres til sivile flyselskaper.»




Det er for så vidt greit når det gjelder den ordinære delen av denne transporten. Men så er det noe som er spesielt ved den tjenesten som 719-skvadronen har gjort, og det er nettopp dette å gi støttefunksjoner, særlig til spesialavdelinger og til jegere. Og her er det nok ikke så veldig godt utbud på markedet for å sikre seg en kapasitet som kan gjennomføre dette, utenom helikopterstøtte.




Det jeg har lyst til å utfordre statsråden på, er: Hvorledes ser han på det å skaffe en adekvat dekning av dette behovet, for nettopp å understøtte treningen av jegere og spesialstyrker? Det siste er jo noe man har valgt å satse sterkt på, og som følgelig trenger et apparat for å kunne gjøre sin jobb i tråd med moderne stridsprinsipper – ikke minst fordi vi også har anvendt og antakelig vil anvende våre spesialstyrker og spesialkompetanse innenfor dette området i internasjonale operasjoner. Så spørsmålet er: Hvorledes ser statsråden på det å skaffe egnet kapasitet i tilstrekkelig volum? 




Det andre spørsmålet er: Når komiteen også peker på at det forutsettes at det treffes tiltak for rekvisisjon av denne kapasiteten innenfor vårt forsvarskonsept, hvor realistisk ser ministeren på det å sikre det komiteen har pekt på som en nødvendighet?




