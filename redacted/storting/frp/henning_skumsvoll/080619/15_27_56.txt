(ordfører for saken): Formålet med St.prp. nr. 55 om investeringer i Forsvaret er å be om Stortingets godkjenning av oppstart av to nye investeringsprosjekt samt å be om godkjenning av endringer av tidligere godkjente prosjekt og å orientere Stortinget om framtidige, planlagte prosjekt og andre tiltak. 




Utgangspunktet for godkjenning av investeringsprosjektene i Forsvaret er budsjettproposisjonen for 2007-2008. Proposisjonen har følgende innhold: 










Godkjenning av kostnadsramme for to nye materiellprosjekt, kap. 1760 post 45: Logistikkprosjektet i LOS-programmet i Forsvaret, og deltakelse i et multinasjonalt program for strategisk lufttransportkapasitet







Godkjenning av endring av omfang og kostnadsramme for to tidligere vedtatte eiendoms-, bygg- og anleggsprosjekt, kap. 1710 post 47: Setermoen - flerbrukshall - fase 3, og sammenbinding av Mauken-Blåtind skytefelt 







Godkjenning av endring av omfang og kostnadsramme for tidligere vedtatte materiellprosjekt, kap. 1760 post 45: Nye fregatter







Informasjonssaker, kap. 1710 og kap. 1760: Økt rekruttering av kvinner i Forsvaret, utfasing av C-130H Hercules transportfly, nyanskaffelse av pansrede kjøretøy til bruk i operasjoner i utlandet, og nye kampfly 




LOS-programmet i Forsvaret inneholder flere prosjekt for å etablere et felles integrert forvaltningssystem, FIF, i Forsvaret. Det første større leveranseprosjektet ble innført i 2003 og gav Forsvaret et nytt system for eksternregnskap. Det andre større prosjektet er økonomiprosjektet. 




Økonomiprosjektet i LOS-programmet vil i løpet av 2008 levere en løsning som vil gi Forsvaret et fellessystem for økonomisk internregnskap, styring, ledelse og materiellregnskap. I denne sammenheng er det viktig å merke seg at logistikkprosjektet gjenstår. Dette prosjektet vil gi innsparingsmuligheter, og vi ser derfor nødvendigheten av en videreføring av prosjektet. 




Videre omhandler proposisjonen deltakelse i et multinasjonalt program for strategisk lufttransportkapasitet. Forsvarsdepartementet har analysert behovene i «konseptuell løysing» for militær lufttransportkapasitet og konkludert med at Forsvaret har behov for både taktisk og strategisk lufttransportkapasitet, jf. St.prp. nr. 78 for 2006-2007. Det er i denne sammenheng viktig at den taktiske delen av denne kapasiteten skal være under nasjonalt eie og nasjonal kontroll. Ut fra vedtaket om å kjøpe nye C-130J Hercules transportfly er det en akseptabel løsning at den strategiske delen kan være en del av en flernasjonal pool. 




Fremskrittspartiet stiller seg derimot undrende til at dagens C-130H Hercules transportfly er tatt ut av tjeneste, etter at det har vært bevilget ca. 300 mill. kr til vedlikehold av disse flyene helt fram til 2007 for å sikre en operativ kapasitet fram til ca. 2015. Fremskrittspartiet ønsker i denne sammenheng å vise til St.prp. nr. 1 for 2006-2007 for budsjetterminen 2007 hvor det framkommer følgende: 







«Det er inngått kontrakt om å skifte yttervinger på fire av våre C-130 Hercules transportfly for å fjerne restriksjonene som ble innført i april 2005. Disse restriksjonene ble innført etter anbefaling fra flyprodusenten, og har redusert flyenes kapasitet mtp. rekkevidde, lasteevne og operasjonsområde. Dette skiftet av yttervinger vil, sett i sammenheng med en mindre oppgradering av enkelte av flyenes komponenter, gjøre at flyene igjen kan utføre alle typer kjente oppdrag frem til ca. 2012-2015.» 




Ved at disse Hercules-flyene allerede nå utfases, kan ikke målsettingen om mulig bruk av disse til 2015 være nådd. 




Komiteen forutsetter til slutt at kostnadene for alle prosjekter som St.prp. nr. 55 omhandler, blir overholdt. 




