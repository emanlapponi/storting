 (ordfører for saken): Stortinget behandler i dag St.prp. nr. 85 for 2007–2008, som
                  gjelder endringer i statsbudsjettet under Justisdepartementet og
                  Forsvarsdepartementet i forbindelse med ekstraordinære utgifter for håndtering av
                  skogbrannen i Froland. 

Skogbrannen i Froland startet den 9. juni, og den kommunale brannberedskapen ble
                  aktivert. 14 mann rykket ut, og etter to timer ble det gitt tilbakemelding om at
                  brannmannskapene var ved godt mot. Kontroll var nådd. Men mot kvelden kom de
                  første foruroligende meldinger om at brannen var ute av kontroll. Brannmesteren i
                  Froland bad da om assistanse fra brannhelikopter, men fikk avslag på sin
                  anmodning. Brannen ble ikke prioritert nok til å få assistanse fra
                  brannhelikopter. Dette var en feilvurdering, og brannen utviklet seg til den
                  største skogbrannen i Norge etter annen verdenskrig. Sivilforsvaret deltok med 790
                  mannskaper, Heimevernet med ca. 600 mannskaper i tillegg til store
                  mannskapsstyrker fra de kommunale brannvesen i nærliggende kommuner. 

Sterk vind var en medvirkende årsak til at brannen spredte seg meget raskt. Flere
                  gårder måtte evakueres, men ingen gårder brant ned. Ca. 25 hytter ble flammenes
                  bytte. Brannhelikoptre – dog i lite omfang – ble satt inn i slukkingen av
                  skogbrannen. Selv om flere private helikoptre var tilgjengelige, ble disse først
                  satt inn fredag den 13. juni. Den dagen var 16 helikoptre i sving, og disse gjorde
                  sammen med bakkemannskaper en kjempejobb. Hadde ikke vegringen fra den rød-grønne
                  regjering mot å benytte private helikoptre vært så stor som den var, mener
                  brannkyndige personer at brannomfanget i Froland ville blitt betydelig redusert.
                  Avslag på Frolands anmodning om brannhelikopter synes fra eksperthold å være et
                  stort feilgrep. 

Totalkostnadene for innsats fra DSB, Sivilforsvaret og Heimevernet beløper seg
                  totalt til 22,2 mill. kr. En samlet komité erkjenner at de kostnader som påløp i
                  forbindelse med skogbrannen i Froland, må dekkes inn på en måte som sikrer at de
                  berørte instanser får sine utlegg dekket. Komiteen støtter derfor de foreslåtte
                  disposisjoner. 

