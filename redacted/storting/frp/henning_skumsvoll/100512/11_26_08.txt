 Jeg takker statsråden for svaret, men jeg må jo si at jeg finner det eiendommelig, merkelig og tragisk at man ikke kan klare å framskaffe 3–4 mill. kr for å få betong eller andre midtskillere, som vil hindre disse trafikkulykkene. Seks mennesker drept på en strekning på 200–300 meter i løpet av ti år er meget alvorlig – det burde ringe en bjelle. Jeg tror neppe at disse tiltakene er gode nok. De vil sikkert hjelpe litt, men de er ikke gode nok.


Forslag til tiltak med oppmerking av feltene for å redusere forbikjøring vil nok redusere det, men er statsråden bekvem med at en bare halvhjertet bruker midler til tiltak på E39 for å hindre at flere ulykker skjer i fremtiden? Er det kostnadene som virkelig skal avgjøre om det skal bygges?


