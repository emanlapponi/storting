(ordfører for saken):

 I denne proposisjonen ber Regjeringen om fullmakt til å starte opp et prosjekt for nye lokaler for redningshelikoptrene ved Bodø hovedflystasjon samt fullmakt til å øke kostnadsrammen for utskifting av vinger på P-3 Orion maritime overvåkningsfly. 330-skvadronen er Luftforsvarets operatør av redningshelikoptre. Årlig gjennomføres flere enn 1 000 oppdrag. Primæroppgavene er å gjennomføre søks-, rednings- og ambulanseoppdrag. I tillegg ytes støtte i forbindelse med spesialoperasjoner. Skvadronen opererer helikoptre av typen Sea King, og består av fire avdelinger: Sola, Ørland, Bodø og Banak samt en utplassering på Rygge flystasjon. Bodø hovedflystasjon er en av Luftforsvarets største avdelinger, er en av de spisse endene i Forsvaret og produserer luftmakt. Redningshelikoptertjenesten i Bodø holder til i dagens hangar B. Bygningen, som er fra 1955, er ikke utformet for å ivareta helikoptervirksomhet. Den er i dag i svært dårlig forfatning og har et betydelig oppgraderingsbehov. Hangar B tilfredsstiller heller ikke de vesentlige krav til helse, miljø og sikkerhet. På bakgrunn av pålegg fra Arbeidstilsynet og for fremdeles å kunne operere redningshelikoptre fra Bodø ble det i februar 2006 igangsatt et forprosjekt for å bedre vedlikeholdsfasilitetene.




Etter en samlet vurdering har Forsvarsdepartementet kommet til at den beste løsningen for å dekke behovet er å bygge et nytt bygg med to vedlikeholdsdokker og en plasthall for parkering av det tredje helikopteret. Komiteen er enig i Forsvarsdepartementets konklusjon om at det bygges et nytt bygg med to vedlikeholdsdokker og en plasthall for parkering av det tredje helikopteret ved Bodø hovedflystasjon. Komiteen merker seg at prosjektet vil ha en byggetid på inntil 22 måneder, med planlagt ferdigstillelse innen utgangen av 2008.




Videre omhandler denne saken godkjenning av økt ramme for eksisterende materiellprosjekt, kap. 1760, utskifting av vinger på P-3 Orion maritime overvåkningsfly.




Andøya flystasjon er base for 333-skvadronen som opererer P-3 Orion maritime patruljefly. Hovedoppgavene til disse Orion-flyene er overvåkning av militær maritim aktivitet, kontroll av fiskeressurser og ubåtsøk. På grunn av sin store rekkevidde deltar skvadronens fly også i mange søks- og redningsoppdrag i nordområdene.




Siden innfasingen av P-3 Orion i 1969 er det fløyet mer enn 110 000 flytimer uten alvorlige uhell. 333-skvadronen er den eneste av Luftforsvarets skvadroner som har vært i kontinuerlig tjeneste siden den ble opprettet i Skottland i 1942.




Ved Stortingets behandling av Innst. S. nr. 226 for 2005-2006, jf. St.prp. nr. 72 for 2005-2006, fikk Regjeringen fullmakt til å starte utskiftingen av vinger på våre Orion-fly. Prosjektet ble godkjent med en ramme på 720 mill. 2006-kr, tilsvarende 729 mill. 2007-kr. Denne rammen var basert på at man fikk til et samarbeidsprosjekt med et annet lands myndighet.




Komiteen har forståelse for og tar til etterretning at Regjeringen har funnet det nødvendig å anbefale å starte opp prosjektet på egenhånd. Komiteen merker seg at prosjektets ramme da må økes med 179 mill. kr. Komiteen er svært opptatt av at denne kapasiteten skal være operativ, og vil derfor støtte Regjeringens forslag om å øke kostnadsrammen for prosjektet. Samtidig er det svært viktig at kostnadsutviklingen overvåkes nøye, og at Stortinget holdes informert om utviklingen.




Fremskrittspartiet har i flere år vært opptatt av P-3 Orion maritime overvåkningsflyenes tekniske tilstand, og har derfor gjentatte ganger fremmet forslag om at det skulle foretas en vurdering av flyenes tilstand. Videre har Fremskrittspartiet ved flere anledninger påpekt at det er viktig å iverksette en plan om anskaffelse av nye overvåkningsfly. Fremskrittspartiet er derfor svært opptatt av at de utbedringer som nå gjøres på våre P-3 Orion maritime overvåkningsfly, må ses i sammenheng med en framtidig utskifting av materiellet.




