 Jeg takker statsråden for svaret.

I odelstingsproposisjonen om kvoter, som statsråden nevnte,
som kom få dager etter uttalelsene i Dagsavisen, legger
man opp til kvoteplikt for gasskraftverk selv om dette ikke var
med i utkastet som var på høring i sommer. Dette
er etter mitt skjønn et skritt i riktig retning, men likevel
legges det opp til at man nasjonalt skal ha et eget kvoteregime
minst tre år før resten av verden.

Kan statsråden gi meg én
eneste fornuftig forklaring på hvorfor man skal belemre
norsk næringsliv med nye problemer når dette kan
medføre at våre bedrifter, som er helt på verdenstoppen
i miljøsammenheng, flytter ut av Norge og til land som
ikke har slike krav? Det blir jo ingen miljøgevinst av
dette, snarere tvert imot.

