 (ordfører for saken): Utenrikskomiteen har behandlet den årlige stortingsmeldingen
                  om eksport av forsvarsmateriell fra Norge, eksportkontroll og internasjonalt
                  ikke-spredningssamarbeid. Jeg er tilfreds med at innstillingen fra komiteen også
                  denne gangen er enstemmig. 

Meldingen gjør rede for norsk eksportkontroll av våpen, ammunisjon og annet
                  militært materiell og flerbruksvarer. Den omtaler også omfanget av eksporten i
                  2008 av både forsvarsmateriell og tjenester og teknologi knyttet til disse
                  produktene. Utenrikskomiteen er positiv til den åpenhet det etter hvert er blitt
                  om eksporten av forsvarsmateriell, og er tilfreds med at det pågår en løpende
                  vurdering av mulighetene for å gi ytterligere innsyn i prosessene rundt dette. 

Verdien av eksporten i 2008 økte i forhold til året før, og variasjonene vi ser
                  fra år til år, har i hovedsak sammenheng med tidspunktet for når enkeltleveranser
                  finner sted. Produksjon og eksport av forsvarsmateriell utgjør en betydelig
                  verdiskaping for landet, og det er også viktig å nevne at forsvarsindustrien også
                  bidrar med utvikling av teknologi som i mange tilfeller kan brukes sivilt. 

Hovedmottakere av norsk forsvarsmateriell er NATOs medlemsland, de nordiske land
                  og andre nærstående land. Fra norsk side praktiseres det et strengt
                  eksportkontrollregelverk, og det arbeides fortløpende i departementet for å sikre
                  at regelverket til enhver tid er tidsmessig og effektivt. Utenrikskomiteen har
                  understreket at man til enhver tid må stille til disposisjon nødvendig kapasitet
                  og kompetanse for å forebygge brudd på eksportkontrollregelverket og for å sikre
                  en forsvarlig behandling av lisenssøknader. 

Komiteen vedtok enstemmig en framdriftsplan for å behandle denne saken før ferien.
                  Kort tid før avgivelsen mottok komiteens medlemmer skriftlig innspill og ønske om
                  høring. På bakgrunn av den enstemmig vedtatte framdriftsplan, at skriftlig
                  materiale var gjort kjent for komiteens medlemmer, og sist, men ikke minst at det
                  var holdt omfattende høring om disse spørsmål i vinter, fant komiteens flertall
                  ikke å kunne imøtekomme dette. 

Komiteen er kjent med at flere organisasjoner ønsker at det skal innføres
                  obligatorisk sluttbrukererklæring for alle mottakere av norsk forsvarsmateriell.
                  Vi er også kjent med at det ønskes en bedre parlamentarisk kontroll med norsk
                  våpeneksport, og mange viser til den svenske modellen i så måte. Vi ber derfor om
                  at Regjeringen tar dette med i vurderingen i sitt løpende arbeid for å forbedre
                  eksportkontrollregelverket. 

Vi har i tidligere innstillinger påpekt at det må stilles strenge krav til
                  situasjonen på menneskerettighetsområdet i de aktuelle mottakerland når søknad om
                  eksportlisens skal vurderes. Regjeringen har nå fulgt dette opp med å presisere
                  hensynet til menneskerettigheter i retningslinjene. 

Utenrikskomiteen gir i likhet med Regjeringen sin støtte til utviklingen av et
                  nærmere samarbeid i internasjonale fora for å få til bedre kontroll med
                  konvensjonelle våpen, håndvåpen, lette våpen og tilhørende ammunisjon. Det
                  arbeidet som pågår innenfor internasjonale fora for å oppnå enighet om et
                  folkerettslig bindende instrument for merking og sporing av håndvåpen, er særdeles
                  viktig. 

Jeg vil til slutt takke utenrikskomiteens medlemmer, som har bidratt til at vi
                  også denne gangen kan behandle en enstemmig innstilling. 

