  Jeg tillater meg å stille følgende
spørsmål til justisministeren:

«Justisdepartementet gav 2. mars 2000
95 000 kroner til søket etter de savnede etter «Sleipner»-forliset.
De savnedes pårørende fikk også 150 000
kroner i støtte av rederiet Hardanger Sunnhordlandske Dampskipsselskap (HSD).
Disse pengene er nå brukt opp, og én av de savnede
er funnet. Det er nå startet en lokal pengeinnsamling for å finansiere
ytterligere søk etter de to som fortsatt er savnet. 

Vil statsråden sørge for
ytterligere midler til søk i tråd med løftene
fra den tidligere justisministeren?»

  Jeg takker statsråden for svaret. 

Vi bor som kjent i et av verdens rikeste land,
og jeg synes bl.a. på bakgrunn av dette at det er uverdig
at pårørende skal måtte drive
pengeinnsamling for å finne sine savnede. Ingen av oss
kan vel egentlig skjønne den situasjonen de pårørende
er i, uten å ha opplevd noe lignende selv. Jeg synes likevel
vi må prøve å forstå den fortvilte
situasjonen de er i, og jeg hadde derfor håpet og tatt
det som en selvfølge at staten stilte opp økonomisk og
i alle fall gjorde det som var mulig for at de savnede ble funnet,
slik at de pårørende i det minste fikk en grav å gå til
for å minnes sine kjære. 

Jeg tolker likevel statsrådens svar
som en smule positivt, men det var litt uklart med hensyn til hvilke
midler som skulle brukes. Jeg har tidligere registrert at statsråden
ville ha en faglig vurdering av dette før en ville gå inn
med ytterligere midler. Jeg vil derfor spørre om hva en
eventuelt kan forvente av beløpsstørrelse og hvor
lang tid en slik faglig vurdering vil ta.

  Jeg er både forundret og skuffet
over at statsråden ennå ikke har forstått
alvoret i situasjonen. Det er selvfølgelig prisverdig at
noen private setter i gang en innsamlingsaksjon, men jeg vil likevel spørre
statsråden: Er det virkelig et av verdens rikeste land
verdig at en i et slikt tilfelle må samle inn penger privat
for å søke etter de savnede?

 Jeg tillater meg å stille følgende
spørsmål til olje- og energiministeren:

«Flere presseoppslag den siste uken
har i sterke ordelag kritisert den kostbare fallskjerm Statoils
tidligere konsernsjef har mottatt som sluttvederlag. Ifølge
Dagbladet 22. mars 2000 kan denne beløpe seg til opp mot 40 mill.
kroner. 

Er statsråden enig i den kritikk som
er reist mot at et heleid statlig selskap skal ha slike avtaler,
og hva vil statsråden, som Statoils generalforsamling,
foreta seg for å rydde opp i disse forhold?»

  Jeg takker statsråden for svaret,
som jeg synes var skuffende. 

Jeg har selvfølgelig forståelse
for at Statoil i konkurranse med andre selskaper har gode lønns-
og arbeidsbetingelser for å tiltrekke seg dyktige ledere.
Jeg har imidlertid brakt i erfaring at denne avtalen er langt bedre
enn det som er vanlig ellers i næringslivet. Vi må huske
på at selskapet Statoil er et heileid statlig selskap som,
i alle fall på papiret, er eid av det norske folk.

Synes virkelig statsråden det er riktig
at et statlig selskap skal være det som går lengst
i å dele ut slike gylne og kostbare fallskjermer? Er ikke
statsråden redd for de negative signaler en gir til det
norske folk, ikke minst på bakgrunn av at flere representanter
fra statsrådens eget parti har kritisert de store lønnsøkningene
vi har sett i norsk næringsliv i den senere tid? Selv i
Regjeringens tiltredelseserklæring sier en at en skal «sikre
arbeid til alle» og «rettferdig fordeling» – og
dette kan umulig være «rettferdig fordeling».

  Statsråden er Statoil si generalforsamling
og i realiteten det norsk folks, eller eiernes, redskap for å utøve
innflytelse på selskapets beslutninger. Føler
ikke statsråden et ansvar overfor det norske folk for nettopp å få ryddet
opp i disse kritikkverdige forhold, og har statsråden foretatt
en juridisk vurdering av om den omtalte avtalen er bindende?

