(ordfører for saken): Jeg skal ikke bruke lang tid, bare knytte noen få kommentarer til innstillingen, som er enstemmig. 




OSSEs parlamentarikerforsamling skal bidra til interparlamentarisk dialog og samarbeid i OSSE-regionen, i tillegg til å fremme utviklingen av demokratiske institusjoner. Det som skapte mest oppmerksomhet i media i 2007, var deltakere fra OSSE og kontoret for demokratiske institusjoner og menneskerettigheter, ODIHR, i valgobservasjoner. Begrensninger fra russiske myndigheter i forbindelse med observasjon av dumavalget førte til konflikt, noe som resulterte i at kun parlamentarikerforsamlingen, og ikke ODIHR, utførte valgobservasjonen. 




Den norske innsatsen i 2007 har i vesentlig grad vært rettet mot Sentral-Asia. Den norske parlamentarikerdelegasjonen har vært på studiereise til Kirgisistan, og man har fra norsk side vært vertskap for en konferanse om regionale tema, energi- og miljøspørsmål, der man i samarbeid med Nordisk Råd møtte parlamentarikere fra sentralasiatiske land. 




Jeg vil til slutt understreke at en enstemmig komite uttrykker tilfredshet med at organisasjonens rolle og relevans er under kontinuerlig debatt. 




