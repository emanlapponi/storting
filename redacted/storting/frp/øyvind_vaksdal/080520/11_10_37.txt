 Jeg vil bare knytte noen få kommentarer til situasjonen rundt Den europeiske menneskerettighetsdomstol, den økende saksmengden og det skrikende behovet for fornyelse av den. 




Et viktig verktøy for å få på plass en langt mer effektiv og rask behandling ved domstolen, er tiltakene nedfelt i protokoll 14. Problemet er bare at samtlige land i Europarådet, med unntak av Russland, har ratifisert denne. Gjennomføringen krever enstemmighet, og Russlands manglende ratifikasjon medfører opphoping av saker ved domstolen og dermed en totalt uholdbar situasjon. Europarådets Committee on Legal Affairs and Human Rights har hatt stor fokusering på denne problemstillingen gjennom lang tid - dessverre uten noe gjennombrudd av betydning. På vårt komitemøte i Paris den 2. juni har vi derfor invitert lederen av den russiske dumaens justis- og konstitusjonskomite, Pavel Krasjeninnikov, til samtaler rundt denne problemstillingen. Situasjonen er både alvorlig og uholdbar og kan ikke vedvare. Jeg vil derfor henstille til både utenriksministeren og andre som har kontakt med russiske myndigheter, å bruke sin innflytelse til å påvirke til en hurtigst mulig ratifikasjon av protokollen.




