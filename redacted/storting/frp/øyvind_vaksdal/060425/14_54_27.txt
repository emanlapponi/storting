 Jeg vil først av alt gi honnør til representanten Valle for å ha tatt initiativ til en debatt om kvinner i fattige land og betydningen av å fokusere på kvinners levekår og posisjoner for å skape utvikling i de fattige landene.




Likeverd mellom kjønnene er viktig. Det som kjennetegner mange av de fattige landene, er ikke bare at de er fattige, men at det er store forskjeller på menns og kvinners stilling i samfunnet. Det kan være religiøse, politiske eller kulturelle årsaker til dette. Uansett årsak må man ha et fokus på disse tingene, for ofte kan man si at veien til utvikling i de fattige landene nettopp går gjennom kvinnene. Forholdene for kvinner er spesielt ille i en del islamske land. Den canadiske forfatteren Irshad Manji har skrevet at veien til en modernisering av islamske land, som henger etter i utviklingen, nettopp går gjennom kvinnefrigjøring. Dette gjelder selvsagt ikke bare islamske land, men utfordringen er kanskje størst i disse. Derfor er det av stor viktighet at man opprettholder fokuset på at gutter og jenter skal ha like rettigheter til f.eks. utdanning, og at lovverket likestiller kjønnene i forhold til eksempelvis eiendomsrettigheter.




Fremskrittspartiet er skeptisk til dagens passive bistandspolitikk overfor fattige land. Vi ser at hovedandelen av den bistanden som er gitt, ikke har vært særlig positive bidrag til å løfte de fattige ut av fattigdommen. For at bistanden skal ha noen effekt, må den være fokusert og rettet inn mot konkrete mål. En type bistand som norske myndigheter har altfor liten fokus på, er den bistanden som kanskje fungerer best av alle typer bistand, nemlig mikrokreditt. Grameen Bank er kanskje den mest kjente mikrokredittbanken, og den har løftet et stort antall kvinner ut av fattigdommen og bidratt til kvinnefrigjøring i de fattige landene. Hovedsakelig er det nemlig kvinnene som er i fokus for Grameen Banks små utlån. Fattige kvinner får lån til å kjøpe f.eks. en symaskin og litt tekstiler, slik at de kan starte for seg selv. Det at man gir små lån med krav om tilbakebetaling istedenfor å ikke stille noen krav, fører til at kvinnene opprettholder sin verdighet og føler at de allerede fra lånet blir utbetalt, blir oppfattet som forretningskvinner som kan ta ansvar og stå på egne ben. Dette er svært viktig og har vist seg å være avgjørende for at mikrokreditt har vært så vellykket. Tilbakebetalingsraten på lånene i Grameen Bank ligger opp mot hele 98 pst. Det er derfor viktig at vi i utviklingssammenheng fokuserer sterkt på kvinnenes stilling i de fattige landene. Når bistand gis, må det stilles krav til bistandsmottakere om at gutter og jenter, menn og kvinner skal behandles som likeverdige. Dette må gjenspeiles i lovverket i forhold til retten til utdanning og til helsetjenester. Likeverdige forhold for kjønnene dreier seg om anstendighet, og når man i en del land av ulike årsaker holder over halvparten av befolkningen utenfor systemet, sier det seg selv at veien til utvikling dessverre er meget lang.




