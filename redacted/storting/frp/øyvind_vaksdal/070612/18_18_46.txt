(ordfører for sak nr. 3):

 Organisasjonen for sikkerhet og samarbeid i Europa har siden starten utviklet seg til å bli en viktig aktør på områder som spenner fra våpenkontroll til antiterrortiltak, demokratiutvikling, menneskerettigheter og situasjonen for nasjonale minoriteter.




OSSE er i dag den eneste sikkerhetsorganisasjonen der alle europeiske land, innbefattet Russland og landene i Kaukasus, land i Sentral-Asia, USA og Canada deltar på like fot. Organisasjonen spiller ved tilstedeværelse i de ulike land en aktiv rolle i demokratiutvikling, særlig i de landene som er inne i omstillingsprosesser i Sentral-Asia og Kaukasus.




OSSE har, i et Europa som har vært gjennom store forandringer, vist evne til smidighet og klart å tilpasse seg til de store endringene i den sikkerhetspolitiske arkitektur. Organisasjonen har et særlig ansvar for å bidra til demokratiutvikling i deltakerlandene, dette bl.a. for å forebygge destabiliserende, interne og regionale konflikter. Det er derfor avgjørende at medlemslandene står ved sine forpliktelser.




En viktig del av organisasjonens arbeid er å opprettholde demokratiske standarder i deltakerlandene, ved å ta et særlig ansvar i forhold til valg og valgobservasjoner. Dette utføres både gjennom den parlamentariske forsamling og gjennom ODIHR. Det har imidlertid utviklet seg en vanskelig situasjon mellom disse knyttet til valgobservasjoner, noe man fra norsk side bør ta tak i for å skape ro og klarhet. Interne uoverensstemmelser må ikke komme i veien for viktig demokratifremmende arbeid.




Utenrikskomiteen er tilfreds med at Regjeringen vil videreføre og styrke innsatsen for sikkerhetssektorreformen med vekt på politi- og justissektoren. Det er avgjørende for å bygge velfungerende rettsstater at man styrker innsatsen for å bekjempe korrupsjon og organisert kriminalitet. Fra norsk side har man påtatt seg et særlig ansvar for dette gjennom omfattende internasjonalt engasjement fra norsk politi og andre aktører innenfor justissektoren.




Det er viktig at alle deltakerland føler eierskap til organisasjonen og arbeider for organisasjonens verdier og standarder.




Kasakhstan har nå lansert sitt kandidatur til formannsvervet i OSSE i 2009. En enstemmig utenrikskomite slutter seg til Regjeringens holdning i saken og vil støtte Kasakhstans kandidatur, under forutsetning av at det fra Kasakhstans side vises vilje til å gjennomføre politiske og demokratiske reformer med støtte til OSSEs standarder.




