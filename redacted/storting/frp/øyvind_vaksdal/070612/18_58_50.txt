 

(ordfører for sak nr. 7):

 Jeg vil starte med å understreke Europarådets betydning for å skape dialog og samarbeid for demokratisk utvikling i hele Europa, bygd på grunnleggende verdier som menneskerettigheter og rettsstatens prinsipper.




Europarådet har særlig kompetanse når det gjelder menneskerettigheter, demokratisering, lokaldemokrati og statsrettslige forhold, og kan gi både råd og rettledning samt stille krav til medlemslandene på disse områder.




Utenrikskomiteen er enig med Regjeringen i at Europarådet skal utvide og forbedre sin kompetanse innenfor disse områder, og ikke spre seg for bredt til andre områder.




Samarbeidet med andre organisasjoner må styrkes samtidig som Europarådet konsentrerer innsatsen der organisasjonen har kompetanse og spesielle fortrinn.




Jeg kan ikke unngå å komme inn på den vanskelige situasjonen for Den europeiske menneskerettighetsdomstolen i Strasbourg. Ved utgangen av 2006 lå det nærmere 90 000 saker til behandling i domstolen, en økning på 12 pst. fra året før. Det er derfor særdeles viktig at protokoll 14 trer i kraft så snart som mulig. Denne vil åpne for langt mer effektive prosedyrer i håndteringen av saker, noe som vil medføre at domstolen kan behandle anslagsvis 25 pst. flere saker enn i dag.




Domstolen står overfor store utfordringer, og reformene som ligger i protokoll 14, er nødvendige for å forbedre både arbeidsforhold og effektivitet ved domstolen. Problemet er at Russland som det eneste medlemsland ennå ikke har ratifisert protokollen, og dette gjør at det hele nå er i ferd med å stoppe opp. Situasjonen blir forverret dag for dag og vil nå også få konsekvenser for utnevning av dommere ved domstolen.




Den 20. desember 2006 avslo den russiske Duma med 137 mot 27 stemmer forslaget fra president Putin om å ratifisere protokollen. Det har vært gjort mange forsøk på å påvirke russerne til å ratifisere protokollen, som var klar for undertegning allerede i mai 2004. Jeg er kjent med at utenriksministeren fokuserte på dette under ministermøtet i Strasbourg i mai 2006. Utenrikskomiteen tok også dette opp i møter med den russiske Dumas utenrikskomite i januar i år.




Jeg deltok på et møte i Europarådets «Comittee on Legal Affairs and Human Rights» i Paris sist fredag, der dette nok en gang var tema. Denne gang hadde vi invitert representanter fra den russiske Dumas juridiske komite til samtaler om protokoll 14.




Det vil være å gå for langt å sitere disse samtaler her, men jeg synes disse ble holdt i en god og positiv tone, og det virket som vi fikk forståelse for våre synspunkter hos våre russiske kolleger. Jeg er vel noe mer optimistisk etter dette møtet, men jeg tror fortsatt vi har et stykke igjen å gå før vi ser en ratifisering fra russisk side.




Jeg vil derfor påpeke at en enstemmig utenrikskomite understreker at «man må ha fullt fokus på alle nivåer for å påvirke vårt naboland til å foreta en snarlig ratifisering av protokollen». Jeg forutsetter derfor at utenriksministeren også framover vil ta dette opp i samtaler med russiske myndigheter.




Jeg vil til slutt understreke at den styrkingen av domstolen økonomisk som framgår av innstillingen i sak nr. 8, ikke i vesentlig grad må svekke Europarådets øvrige virksomhet.




Eirin Faldet hadde her overtatt presidentplassen.




