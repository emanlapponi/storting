 Jeg tillater meg å stille følgende
spørsmål til olje- og energiministeren:

«Ifølge Sem-erklæringen
skal bruken av minikraftverk økes. Samtidig avvises et
prosjekt for bygging av et minikraftverk i Indre Sagelvvassdraget.
Prosjektet er støttet av lokale miljømyndigheter.
Statsrådens begrunnelse for sitt avslag var at prosjektet
tidligere var blitt avvist av forrige regjering. Vi hadde
håpet at gammelt tankegods ble kastet
ut da Bondevik II-regjeringen inntok departementet.

Vil statsråden hente frem sine
friske koster, lese Sem-erklæringen og ta saken
opp til ny vurdering?»

 Jeg takker statsråden for svaret,
som jeg egentlig synes var skuffende på bakgrunn av det
som står i Sem-erklæringen. Der står
det på side 17:

«Samarbeidsregjeringen
mener at potensialet for fremtidige vannkraftutbygginger
sett i forhold til verdien av å sikre de gjenværende
naturområdene gjør at epoken med store vannkraftutbygginger
er over. Hensynet til kommende generasjoners naturopplevelser tilsier
en restriktiv holdning til videre vassdragsutbygging,
og at vi lar de aller fleste vassdrag som står igjen forbli
urørt. Samarbeidsregjeringen vil på denne bakgrunn
foreta en gjennomgang av vassdragsvernet. Eksisterende vannkraftstruktur
må utnyttes bedre, og bruken av minikraftverk økes.»

Vi er vel alle enige om at utbygging
av minikraftverk alene ikke vil løse
problemene med et enormt underskudd i den innenlandske
kraftbalansen. Men minikraftverk vil likevel bidra positivt,
og minikraftverk vil i tillegg avhjelpe den alvorlige effektsituasjonen
vi også av og til har.

I tillegg blir de som driver næringsvirksomhet
i distriktene, nå oppfordret til å finne tilleggsinntekter
og nye næringsveier utover å drive landbruk. På dette
stedet har det også tidligere vært kraftverk
uten de store problemene. Vil statsråden på denne
bakgrunn gjennomgå saken på nytt, slik at de fagre
ord i Sem-erklæringen nå blir omgjort til handling?

 Jeg takker statsråden igjen for svaret.

En av begrunnelsene for at denne utbyggingen
ble avslått, var at storlomen skulle hekke i dette området,
som statsråden sa i sitt første svar.
Ifølge opplysninger jeg har fra lokale folk, har imidlertid ikke
storlomen vært å se i området på flere år,
men den så ut til å trives godt i området
den tid det ble drevet kraftverk der. Så denne begrunnelsen
holder åpenbart ikke vann.

I et foredrag 12. desember i fjor
sa statssekretær Brit Skjelbred om fremtidige energibærere:

«Vi
er også opptatt av at eksisterende vannkraftstruktur
må opprustes og utnyttes bedre, og bruken av minikraftverk økes.
Det kan være aktuelt å initiere
et eget arbeid for å se nærmere på dette
potensialet.»

Mine spørsmål blir derfor:
Er dette arbeidet igangsatt? Når vil en få se
resultatene av dette arbeidet, og hvilke incentiver ønsker
man å bruke for å få fortgang
i utbyggingen av minikraftverk?

Kari
Lise Holmberg hadde her overtatt presidentplassen.

