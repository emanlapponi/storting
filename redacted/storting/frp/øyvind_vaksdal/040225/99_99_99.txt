 «Statsråd Steensnæs
viste i Stortingets muntlige spørretime den 11. februar
2004 til at Regjeringen ikke kan gripe inn i selskapenes
beslutningsvurdering hva gjelder bygging av gasskraftverk. Samtidig
ser vi at det i det siste er bygget en del vindkraftverk rundt i
Norge, til tross for at slike anlegg har lavere lønnsomhet
enn gasskraftverk.

Tror statsråden det ville blitt bygd
vindkraftanlegg i Norge uten statlige subsidier, støtteordninger
og/eller tilrettelegging?»

 Jeg takker statsråden for svaret,
som bekrefter nok en gang at Regjeringens såkalte politikk
på dette området ikke henger sammen.
Når det er noe man ønsker å få til,
stilles det opp med både subsidier, støtteordninger
og massiv tilrettelegging. Og når man ikke ønsker å få til
noe, eksempelvis gasskraft, skjuler man seg bak argumenter som at
man ikke kan gripe inn i beslutningsprosessen hos de selskapene
som har konsesjon.

Samtidig sier statsråden
at han er for gasskraftverk med CO2-håndtering, men strekker
seg likevel ikke lenger enn at han vil vurdere
en investeringsstøtte i 2006. Når kan vi forvente
en offensiv strategi, en strategi som henger sammen, fra Regjeringens side
for å få fortgang i kraftproduksjonen basert på gass?

 Jeg takker igjen statsråden for svaret.

Regjeringens omfattende og nærmest
ensidige satsing på vindkraft viser at man egentlig ikke
har forstått poenget med forsyningssikkerhet. I tillegg
til å være ulønnsomme i uoverskuelig
framtid vil vindkraften være svært så ustabil
og kreve at man har andre alternativ i bakhånd. Dette
vil være en stor utfordring, ikke minst
for systemoperatør.

Bygging av vindmøller blir av mange
betraktet som visuell forsøpling. Ny vindmølleproduksjon,
eksempelvis i Finnmark, vil både være
skjemmende og, ikke minst, kreve svært så kostbare
infrastrukturinvesteringer. Finnes det overhodet ikke noen
grenser for hvor mange penger denne regjeringen vil kaste bort bare
for å hindre utbygging av gasskraftverk?

