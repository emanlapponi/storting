 Bare noen ganske korte kommentarer i sakens anledning.


Det bevilges ifølge innstillingen om lag 14 mrd. kr årlig til landbruket, og av dette kanaliseres ca. 12 mrd. kr over jordbruksavtalen. Avtalen og de midlene som kanaliseres gjennom denne, skal bidra til å oppfylle de mål og retningslinjer som Stortinget har trukket opp for landbrukspolitikken. Dette er store beløp, og dersom det først skal brukes så mye penger på dette, er det svært viktig at midlene forvaltes på en riktig måte og etter de retningslinjer vi har gitt.


Riksrevisjonen har foretatt undersøkelse av måloppnåelse og styring i landbruket og konstaterer at målet for matproduksjonen er nådd, mens man uttrykker bekymring for at måloppnåelsen er noe varierende for øvrige mål.


Riksrevisjonen hevder også at det er viktig at departementet klargjør de videre forutsetninger for måloppnåelse ut fra Stortingets politiske prioriteringer. En enstemmig komité presiserer i tillegg at det er departementets ansvar å klargjøre hva som kan være realistisk måloppnåelse.


Riksrevisjonen påpeker i tillegg at det er nødvendig å operasjonalisere de overordnede jordbrukspolitiske målene nærmere gjennom mer konkrete, avgrensede og etterprøvbare mål som grunnlag for styring og resultatmåling.


Med tanke på de store beløp man i dag bruker på ulike tilskuddsordninger i landbruket, er det svært viktig at man utvikler systemer som både er treffsikre og etterprøvbare. Vi ser derfor fram til å behandle en landbruksmelding der både dette og andre sider av vår landbrukspolitikk blir gjennomgått på en seriøs og grundig måte.


