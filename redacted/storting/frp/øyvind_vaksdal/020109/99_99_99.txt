 Jeg vil stille justisministeren følgende
spørsmål:

«Vi har de siste uker sett at flere
ungdommer har forsvunnet på en uforklarlig måte.
Politi og letemannskaper har fornuftig nok umiddelbart satt i gang
leteaksjoner og etterforskning
for å finne de savnede. Det viser seg imidlertid at reaksjonen
fra myndighetenes side er svært forskjellig i
slike saker.

Hva vil statsråden gjøre
for at man skal få en mest mulig lik behandling av slike
saker over hele landet?»

 Jeg takker statsråden for svaret.
Det er åpenbart at det er forskjell på teori
og praksis i departementet.

Det har i Haugesund/Karmøy-distriktet
i løpet av det siste halvannet år vært
tre forsvinningssaker som har klare likhetstrekk med de saker som
nå pågår. I den ene av disse sakene ble
den savnede ved en tilfeldighet funnet omkommet. Jeg har vært
i kontakt med de pårørende i to av disse sakene,
og de er svært misfornøyde med politiets innsats både
på grunn av sen reaksjon og på grunn
av generelt liten velvilje. Jeg har også de siste
dagene blitt kontaktet fra flere kanter av landet hvor erfaringene
er de samme.

I forsvinningssaken om den 17 år gamle
Bjarne Eide, som forsvant natt til 18. juni 2000, gikk
det lang tid før det ble igangsatt etterforsking og søk.
Dette var ifølge foreldrene dessuten så mangelfullt
at de selv måtte drive med pengeinnsamling for å søke etter
sin kjære sønn.

Syns statsråden det er riktig at man
i et av verdens rikeste land skal drive med pengeinnsamling for å finne sine
kjære? Og vil statsråden bidra til at man gjenopptar disse
sakene, slik at de pårørende nå kan få fred?

 Jeg takker statsråden igjen for svaret.

Vi ser at budsjettposten til søk etter
savnede til sjøs ble økt dramatisk på fjorårets
budsjett, og at man også gjennom politimestrene
i Bodø og Stavanger kan få midler
til søk dersom lokale politimyndigheter godkjenner dette.

I forsvinningssaker er det imidlertid vanskelig å fastslå om
de savnede befinner seg til lands eller til vanns. Jeg
vil derfor spørre statsråden om han vil se på kriteriene
for tildeling av slike midler, og om han også kunne tenke
seg å gi kompensasjon til de etterlatte som har hatt store økonomiske
utgifter.

Videre ser man at i noen saker har
Forsvaret bidratt med eksempelvis dykkere og søkefartøy,
mens i andre saker har dette vært umulig å få til.
Vil statsråden se nærmere på samarbeidet mellom
politiet og Forsvaret i slike saker, slik at
vi også her kan få en mest mulig lik
behandling over hele landet?

