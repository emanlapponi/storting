 Da Stortinget for kort tid siden behandlet årsmeldingen fra den norske delegasjonen til Europarådets parlamentariske forsamling, satte jeg fokus på saksmengden ved Den europeiske menneskerettighetsdomstol. Russlands manglende ratifikasjon av protokoll 14 er et hinder for at vi kan få til en effektivisering av domstolen, som vi alle vet er tvingende nødvendig. 




Som medlem av Europarådets Committee on Legal Affairs and Human Rights har jeg i snart tre år hatt befatning med denne. På komiteens møte 2. juni var dette igjen tema, der vi også hadde invitert lederen i den russiske komiteen for å diskutere saken. Komitelederen møtte dessverre ikke, men komiteen hadde likevel en interessant diskusjon om saken, der også de russiske medlemmene i komiteen deltok aktivt.




Komiteen vedtok at vår komiteleder, Herta Däubler-Gmelin, tidligere tysk justisminister, skulle dra til Moskva for samtaler i Dumaen om ratifikasjon av protokollen. Vi vedtok i tillegg å legge komitemøtet i november til Moskva, av samme grunn. Både jeg og andre oppfordret under debatten i Stortinget i mai også utenriksministeren til å påvirke russiske myndigheter til en snarlig ratifikasjon av protokollen. Jeg har sett i media at utenriksministeren har hatt omfattende kontakt med sin russiske kollega i det siste. Det kunne derfor være interessant å høre om protokoll 14 har vært tema i samtalene, og eventuelt hvordan de russiske reaksjonene var. 




Eirin Faldet hadde her overtatt presidentplassen.




