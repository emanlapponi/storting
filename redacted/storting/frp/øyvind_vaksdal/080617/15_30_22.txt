 (ordfører for saken): Jeg vil bare knytte noen få kommentarer til saken. Som en ser, er innstillingen fra utenrikskomiteen enstemmig. 




Jeg er tilfreds med at både Regjeringen og et enstemmig storting mener at OSSE må konsentrere arbeidet om organisasjonens kjerneoppgaver, som et forum for dialog og samarbeid om sikkerhetspolitiske spørsmål i bred forstand. Det er i tillegg viktig å understreke OSSEs aktive rolle i å forsøke å løse de gjenværende konflikter i Sør-Kaukasus og Moldova, og det fokus som rettes mot dette. 




OSSE har, både ved tilstedeværelse i de ulike land og med demokratiserings- og menneskerettighetsprogrammer, spilt en viktig rolle i de omstillingsprosesser som har vært gjennomført, og som enkelte steder pågår fortsatt. Det er også avgjørende at organisasjonens rolle med arbeid for sikkerhet og stabilitet videreføres. Organisasjonen må heller ikke svekke fokuset på etniske og regionale konflikter, organisert kriminalitet, menneskehandel, omsetning av våpen og narkotika og internasjonal terrorisme. Også på disse områder har det vist seg at OSSE kan spille en viktig rolle. 




Til slutt vil jeg understreke at utenriksministrenes beslutning fra Madrid om styrking av grensekontrollen mellom de sentralasiatiske land og Afghanistan aktivt må følges opp. 




