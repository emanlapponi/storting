 Kostnadsoverskridelsene på Åsgard-utbyggingen, som vi i dag behandler, føyer seg dessverre inn i rekken av altfor mange overskridelser den siste tiden. De beløper seg nå alt i alt til ca. 30 milliarder kr. Jeg vil uttrykke sterk bekymring over de mange overskridelsene vi har sett eksempler på, og ser fram til Investeringsutvalgets rapport, som skal legges fram senere denne uken, slik at Stortinget får en skikkelig gjennomgang av den generelle kostnadsutviklingen og får analysert de forskjellige årsaksforhold til overskridelsene, der også staten gjennom SDØE er eksponert for betydelige beløp. Dette vil vi imidlertid komme tilbake til ved behandlingen av rapporten på et senere tidspunkt.




Så til OSPAR: Stortinget gav i 1995 sitt samtykke til ratifikasjon av konvensjonen om beskyttelse av det maritime miljø i det nordøstlige Atlanterhavet, den såkalte OSPAR-konvensjonen. På OSPAR-møtet i juli i fjor ble det besluttet et generelt forbud mot disponering av utrangerte offshoreinstallasjoner til sjøs. Jeg er derfor bekymret over de enorme kostnader som både oljeselskap og ikke minst den norske stat kan bli påført som følge av dette. Jeg er imidlertid tilfreds med at det er blitt enighet om en del viktige unntak fra den generelle regelen og ikke minst at de enkelte land gis en viss handlefrihet i disse spesielle tilfellene. Det er også positivt at det ikke legges føringer i valg av konstruksjonsmateriale i framtiden, slik at så vel stål som betong fortsatt kan bli akseptert i framtidige utbyggingsprosjekter. 




Det er også grunn til å minne om det engasjement enkelte land har vist i denne sak, ikke minst de land som ikke selv blir påført noen særlige kostnader av betydning – dette også sett i relasjon til alle de skipsvrak vi har langs vår kyst etter annen verdenskrig, og der norske myndigheter, så vidt jeg har brakt på det rene, selv dekker – og hele tiden har dekket – alle oppryddingskostnader.




