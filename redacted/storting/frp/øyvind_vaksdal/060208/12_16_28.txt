 Jeg vil først av alt gi honnør til representanten Lilletun, som på denne måten fokuserer på et svært viktig tema og en svært viktig rettighet, nemlig retten til fritt å utøve sin religion, privat og offentlig, enten alene eller sammen med andre, en rettighet som i vår del av verden tas som en selvfølge, og som i disse dager er blitt svært så aktuell.




Interpellanten viser til at man i Kina og Vietnam forfølger både kristne og muslimske ledere, og at dette også i mange tilfeller medfører dødsdom. Han viser videre til situasjonen i Turkmenistan, Pakistan, Egypt og Iran, hvor disse rettighetene ikke blir respektert. Også disse steder opplever man forfølgelser og brudd på menneskerettighetene ved enkelte former for religionsutøvelse.




Jeg vil henlede oppmerksomheten også på andre steder i verden der religionsfriheten har trange kår. I Saudi-Arabia eksisterer heller ingen religionsfrihet. Alle innbyggere må være tilhengere av den offisielle religionen, og religionsfriheten er heller ikke beskyttet av noen lov. Det er forbudt å utøve noen annen form for religion, og overtredelse blir straffet svært hardt.




Et annet sted der man ikke respekterer annen religion, er Sudan. Her diskrimineres alle som ikke bekjenner seg til den offisielt riktige tro. Også på Cuba opplever man i dag at det er vanskelig fritt å utøve sin tro. Det cubanske folk blir i dag nektet å importere religiøse symboler og litteratur. Det totalitære cubanske regimet nekter også kirkesamfunn å drive institusjoner som skoler, sykehus, helseklinikker og sykehjem for å hjelpe vanskeligstilte. Det kan imidlertid se ut som det ikke er religionsutøvelsen i seg selv som er problemet for cubanske myndigheter, men det faktum at det utøves aktiviteter som staten ikke selv har initiert, og som den ikke selv har den hele og fulle kontroll over.




Jeg er i stor grad fornøyd med utenriksministerens tilbakemelding. Jeg vil imidlertid be ham ikke glemme de andre stedene i verden der disse rettigheter, som vi i Norge tar som en selvfølge, dessverre ikke gjelder, og der tros- og religionsfrihet ikke kan utøves fritt. Jeg ønsker utenriksministeren lykke til med oppfølgingen av dette i internasjonale fora.




