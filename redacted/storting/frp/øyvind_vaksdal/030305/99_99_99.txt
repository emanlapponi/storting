 Jeg har følgende spørsmål
til olje- og energiministeren:

«Både Regjeringen
og stortingsflertallet har flere ganger hevdet at det skal satses
på utbygging av småkraftverk i Norge. Vinterens
strømkrise har i tillegg vist nødvendigheten av økt
kraftproduksjon. Ifølge Stavanger Aftenblad
18. februar d.å. blir grunneiere i Frafjord nektet å bygge
minikraftverk i en bekk som renner ut i Frafjordelva.

Hva vil statsråden nå gjøre
for at dette og andre lignende prosjekt kan bli realisert
slik at Regjeringens og Stortingets målsetting blir fulgt
opp?»

 Jeg takker statsråden for svaret.

Det var iallfall positivt at vi nå får
forslag om å heve grensene for konsesjonsplikt.

Det har vært hevdet at vi har et potensial
på kanskje 10–15 TWh ved bygging av småkraftverk
i Norge, og dette er jo om lag det dobbelte av det vi mangler i
innenlandsmarkedet i et såkalt normalår, ifølge
Regjeringens egne tall. Samtidig har det vært
pratet og pratet om å ta i bruk mer av våre
bekker og elver til kraftproduksjon, men dessverre
har altfor lite blitt gjort.

Ser ikke statsråden at det
nå må mer handlekraft og mindre
prat til for å få disse fornuftige prosjektene
igangsatt snarest?

 Jeg takker igjen statsråden for svaret.

Det er jo myndighetene som i dag har ansvaret
for kraftoppdekkingen og konsesjoner til ny kapasitet. Samlet Plan
har ikke fungert tilfredsstillende, og Stortinget har
tidligere etterlyst en effektivisering av konsesjonsbehandlingen.
Det virker lite rasjonelt at det er energimyndighetene
gjennom NVE som har ansvaret for vernet gjennom verneplanen for
vassdrag, og miljømyndighetene gjennom
Direktoratet for naturforvaltning som har ansvar for Samlet Plan.

Vil statsråden ta initiativ
for å rydde opp i dette, slik at vi kan få økt
kraftutbyggingen?

