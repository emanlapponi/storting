 Jeg har følgende spørsmål
til olje- og energiministeren:

«Olje- og energidepartementet har
i brev av 12. juli fastlagt at kun Nyhamna skal konsekvensutredes
vedrørende ilandføring av gass fra Ormen Lange-feltet.
Dette skjer på tross av spesifikke råd fra Miljøverndepartementet,
SFT, Riksantikvaren og Direktoratet for naturforvaltning om at Tjeldbergodden-alternativet,
bør utredes fullt ut på linje med Nyhamna.

Hvorfor har ikke Regjeringen sørget
for full likeverdig utredelse av to alternativer, slik at Stortinget
får en reell valgmulighet?»

 Jeg takker statsråden for svaret.

Det er jo kjent at Tjeldbergodden
ble valgt bort av operatører, basert på en investeringskostnadsforskjell
på rundt 1 milliard kr – eller
1,5 milliarder kr, som statsråden nå bekreftet.
Dette ligger likevel godt innenfor
de 3 milliarder kr i usikkerhetspåslag i beregningene
som forelå da beslutningen ble tatt.

I tillegg vet vi at Nyhamna representerer «a green site» hvor
man ikke vet omfanget av arkeologiske verdier, og dette øker
risikoen med Nyhamna. Mye taler for at kostnadsforskjellen i seg
selv ikke tilsier at dette alternativ er betydelig billigere,
og dermed utelukker alle andre alternativ. Var
departementet klar over dette da konsekvensutredningsprogrammet
ble fastlagt?

