 Jeg vil stille følgende spørsmål
til olje- og energiministeren:

«Hydro må i løpet
av få år avgjøre om det skal investeres
6 mrd. kr i nye aluminiumsverk på Karmøy. Strenge
miljøkrav gjør at dagens Søderbergteknologi
blir utdatert, og uten nyinvesteringer kan 1 000 jobber forsvinne.
Energi til forutsigbare og akseptable priser er viktige faktorer
i investeringsbeslutningen. Ifølge Norsk Hydro og
Alnor Kjemiske Fagforening vil vannkraft fra Sauda være
et viktig bidrag.

Vil statsråden sikre tilstrekkelig
kraftutbygging til å sikre
energiforutsetningene Hydro trenger?»

 Jeg takker statsråden for svaret,
som ikke var særlig oppløftende.

Norsk kraftkrevende industri
er uten tvil den mest miljøvennlige i verden. Aluminiumsindustrien
har i tillegg gjennomført energieffektiviserende tiltak
som gjør at man i dag produserer langt mer aluminium pr.
kilowatttime enn det som var tilfellet tidligere. Likevel
ser man at strenge miljøkrav og mangel på kraft
setter arbeidsplasser i fare. Føler ikke Regjeringen
og statsråden et ansvar for at man fortsatt skal ha denne type
industri i Norge, i hvert fall for å sikre
kraftforsyningen til denne viktige industrien? Da nytter det ikke å satse
på vindmøller, for det er ikke slik
at denne industrien kan skru av produksjonen den dagen det er vindstille.

 Jeg takker statsråden igjen for svaret.

Manglende kraft og strenge miljøkrav
er i tillegg til et høyt kostnadsnivå viktige årsaker
til at vi nå ser utflagging av produksjon
og arbeidsplasser. Vi vet alle at så lenge det
er etterspørsel i markedet etter de produkter som
vår industri produserer, vil denne
produksjonen dukke opp et annet sted dersom produksjonen opphører
i Norge. Vi vet i tillegg at de fleste andre land har
en helt annen og mer forurensende energiproduksjon
enn det vi har.

Ser ikke statsråden som
følge av dette at norsk gjeldende energi- og miljøpolitikk
i realiteten er miljøfiendtlig?

