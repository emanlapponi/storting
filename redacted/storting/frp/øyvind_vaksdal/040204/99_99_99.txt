 Jeg har følgende spørsmål
til olje- og energiministeren:

«Ifølge Dagsavisen 26. januar ønsker
Skagerak Energi å søke om konsesjon
for bygging av et «rent» gasskraftverk i Grenlandsområdet.
Påfølgende dag skriver avisen at statsråden «kan
heller ikke garantere at regjeringen vil dekke ekstrautgiftene
som et CO2-fritt gasskraftverk vil ha i forhold til et konvensjonelt
kraftverk».

Hvilke øvrige incentiver ser statsråden
for seg blir brukt overfor potensielle gasskraftverkutbyggere for å få igangsatt
bygging av CO2-frie gasskraftverk dersom ekstrakostnadene ikke
blir dekket?»

 Jeg takker statsråden for svaret,
som jeg synes var svært så defensivt. Jeg synes denne
regjeringen opptrer på en merkelig måte
i slike saker, og jeg skal gi noen eksempler.

Regjeringen sier at den er tilhenger
av økt kraftproduksjon, samtidig som den er imot nesten
alt som vil gi økning av betydning. Regjeringen sier også at
den er for økt bruk av gass, samtidig som den gikk til
Sosialistisk Venstreparti for å stoppe all utvikling på dette
området. Sist, men ikke minst, sier
den at den er for gasskraftverk, i hvert fall med CO2-håndtering,
men vi ser lite initiativ fra Regjeringen
for å få dette til.

Vil statsråden gi meg en enkel forklaring
på hvordan dette henger sammen? Og vil statsråden
se med velvilje på eventuelle nye konsesjoner for gasskraftverk
der en har CO2-håndtering?

 Jeg takker igjen statsråden for svaret,
der han viste til Stortingets vedtak fra i fjor. Da skal jeg vise
til Stortingets vedtak som ble gjort 9. mars 2000, om at norske
gasskraftverk skulle underlegges de samme rammebetingelser som andre
innenfor EØS-området. Jeg forutsetter
selvfølgelig at statsråden gjør sitt
ytterste for at Stortingets vedtak blir fulgt.
Når norske myndigheter stiller langt strengere
krav til utslipp enn man har i en del andre land innenfor
dette området, bør det etter mitt syn være
en selvfølge at myndighetene dekker ekstrakostnadene med
dette.

Er statsråden enig med meg i dette,
og hva vil han konkret gjøre for å følge
dette opp?

