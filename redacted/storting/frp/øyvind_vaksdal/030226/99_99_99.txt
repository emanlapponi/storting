 Mitt spørsmål går
til olje- og energiministeren.

«Norge har store gassressurser
som kan nyttes til kraftproduksjon, men de tre konsesjonene for
bygging av gasskraftverk er ikke realisert, grunnet økonomisk
og politisk usikkerhet. Usikkerheten rundt framtidige krav om CO2-håndtering
er en vesentlig usikkerhetsfaktor. Det er viktig å bygge
gasskraftverk for å bedre kraftbalansen.

Vil statsråden sikre at gitte konsesjoner
for gasskraftverk kan overføres til nye og bedre
prosjekt, selv om det ikke foreligger
CO2-håndtering på slike prosjekt?»

 Jeg takker statsråden for svaret,
som jeg synes var skuffende, men ikke særlig overraskende.

Statsråden hevder at Regjeringen er
tilhenger av gasskraftverk, men da med såkalt CO2-håndtering – dette
til tross for at det i dag ikke finnes teknologi som gjør
dette kommersielt forsvarlig. Ifølge den ekspertise vi
har, vil det ta kanskje 10–15 år før
dette er på plass.

Stortinget vedtok 9. mars 2000 at
norske gasskraftverk skulle underlegges de samme rammebetingelser som
andre i EØS-området. Vil statsråden
sørge for at dette vedtaket blir fulgt? Og vil Regjeringen
sørge for at eventuelle særnorske rammebetingelser
som følger av dette, ikke vil bli innført?

 Jeg takker igjen statsråden for svaret.

Vinterens strømkrise har vist at den
energipolitikk som Regjeringen og stortingsflertallet har ført,
er totalt feilslått, og mange er tvunget til å gå på sosialkontoret for å få betalt
strømregningen. Samtidig må vi importere store
mengder sterkt forurensende kullkraft og kjernekraft.

Kraftproduksjon basert på våre
gassressurser, selv uten CO2-håndtering, er sammenlignet
med dette et svært miljøvennlig tiltak. Ser ikke
statsråden denne åpenbare fordelen? Hva vil statsråden
nå gjøre for å få fortgang i
denne miljøvennlige gasskraftproduksjonen i Norge?

