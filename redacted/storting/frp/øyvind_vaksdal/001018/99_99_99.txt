 Jeg tillater meg å sette fram følgende
spørsmål til justisministeren:

«I Haugesund-distriktet har vi i løpet
av mindre enn ett år hatt to eksempler på at søk
etter savnede i stor utstrekning har vært finansiert av
foreldre og andre frivillige. 

Synes statsråden dette er riktig i
et av verdens rikeste land, og hva vil statsråden eventuelt
gjøre for å bedre på denne uverdige situasjonen?»

  Jeg takker statsråden for svaret.
Jeg er selvfølgelig kjent med at det i budsjettforslaget for
neste år er satt av penger til søk etter savnede
på havet. Dette er selvfølgelig gledelig, men
det hjelper jo ikke de pårørende som er midt oppe
i en fortvilet situasjon i dag. Jeg er også kjent med at
KNM Tyr skal brukes til søk i Haugesund-distriktet når
den likevel er i det aktuelle sjøområdet. Dette
kom imidlertid i stand etter en henvendelse fra stortingsrepresentant
Hans J. Røsjorde til forsvarsministeren. 

Det er imidlertid et faktum at i de to sakene
jeg her viser til, har foreldrene og andre måttet samle
inn penger for å søke etter sine nærmeste,
for iallfall i det minste å ha en grav å gå til
for å minnes sine kjære. Synes virkelig ikke statsråden
at dette er uverdig for et av verdens rikeste land? Og videre: Vil
statsråden åpne for at de penger som nå er
foreslått bevilget til søk, også kan
brukes til søk på land dersom det er usikkerhet
om den savnede er å finne til sjøs eller på land?

