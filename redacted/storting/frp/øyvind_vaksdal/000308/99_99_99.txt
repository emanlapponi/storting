  Jeg tillater meg å stille følgende
spørsmål til miljøvernministeren:

«Departementet har utarbeidet retningslinjer
vedrørende drift av søppelfyllplasser, hvor det
blant annet stilles krav om tiltak mot fugl og bruk av fuglenett.
Det viser seg imidlertid at disse krav blir tolket noe forskjellig fra
fylke til fylke. Noen steder stilles det absolutte krav, mens andre
steder er en mer lempelig med kravene. 

Hva vil statsråden gjøre
for at vi kan få en felles og forhåpentligvis
mer lempelig holdning til dette over hele landet?»

  Jeg takker statsråden for svaret,
som jeg synes langt på vei var positivt. Bakgrunnen for
mitt spørsmål er den forskjellige behandlingspraksis som
utøves ved fylkesmannens miljøvernavdelinger i henholdsvis
Nord-Trøndelag og Rogaland. I førstnevnte fylke
vises det en viss fleksibilitet bl.a. ved at Stjørdalen avfallsplass
ikke lenger får krav om fuglenett, ved at det gjennomføres
alternative tiltak for fuglebekjempelse. I Rogaland derimot vises
det en svært steil holdning til dette spørsmålet,
og et eksempel på dette er Borgaredalen fyllplass
i Karmøy kommune, der en blir pålagt fuglenett
til tross for at det er planlagt å bygge tak over komposteringsanlegget,
og til tross for at hubro hekker innenfor fyllplassområdet.
Vil statsråden konkret ta initiativ overfor fylkesmannen
i Rogaland slik at det også her kan utøves et
fornuftig skjønn, slik at kommunene ikke blir pålagt
skyhøye unødvendige ekstrautgifter? Som jeg viste
til fra Karmøy, vil et fuglenett her også ha svært
negativ innvirkning på faunaen.

