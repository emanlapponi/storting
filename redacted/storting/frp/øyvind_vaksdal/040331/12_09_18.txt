 Jeg takker statsråden igjen for svaret. «I
dag er ikke dette lønnsomt», sier
statsråden. Han framstiller det hele tiden som
om det er forholdet mellom gasspriser og elpriser som
er den eneste årsaken til at gasskraftverk ikke
blir bygd i Norge.

Jeg deltok sist fredag på en energikonferanse
i NHO-regi, hvor statsråden også var
innom. Der kom det klart fram fra aktørene at
dette bare var en del av årsaken. Usikkerheten
rundt kostnader ved framtidige utslippskrav
samt stadige negative politiske signaler var like viktige årsaker.
I tillegg var det ønske fra noen om
infrastruktur for gassen.

Når skal statsråden lytte
og ta innover seg de signalene som kommer fra næringen,
i stedet for å arbeide aktivt imot, når han egentlig sier
at han er for?

