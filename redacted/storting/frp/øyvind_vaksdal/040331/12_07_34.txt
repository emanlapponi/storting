 Jeg takker statsråden for svaret,
som nok en gang viser at Regjeringens politikk – hvis man
kan kalle det det – ikke henger sammen på dette
området.

Jeg trodde at alle visste at CO2-håndtering
er en svært så kostbar løsning, og at
det på dette området i mange, mange år
framover ikke vil være teknologi
tilgjengelig som vil være kommersielt forsvarlig.
Og som om ikke det er nok, vil det gå store mengder
energi til spille ved denne type rensing. Man får
altså en lavere utnyttelsesgrad av gassen.

Har statsråden og Regjeringen tatt
dette med i sine regnestykker når de beregner
kostnadene med de særnorske utslippskravene
for å nå klimamålsettingene?

