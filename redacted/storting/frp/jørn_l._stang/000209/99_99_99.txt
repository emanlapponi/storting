 Jeg vil gjerne stille følgende spørsmål
til statsråd Dørum:

«Det er en kraftig økning
av butikkran og tyveri i landet, spesielt i hovedstaden, hvor det
er en tredobling de siste 2 år. Det er oftere grove ran
med utbredt bruk av våpen og kniv. Handelsstanden og butikkansatte
er skremt over utviklingen.

Er statsråden like skremt over utviklingen
som handelsnæringen, og hva vil statsråden gjøre
overfor ranere og den generelle ransbølgen?»

  Jeg må si meg meget fornøyd med
svaret og initiativet fra statsråden. Når han
slår fast at det er et prioritert område, forventer
jeg, og sikkert flere med meg, at man da vil få resultater
hvis initiativet er godt nok. 

Den negative utviklingen som omfatter ran mot
butikker, kiosker og bensinstasjoner, er en alvorlig trussel mot næringen
og mot ansatte i bransjen. Der har statsråden og jeg den
samme oppfatningen. Butikkran skjer nå så ofte at
problemene og konsekvensene rundt dette ikke får den oppmerksomhet
som et butikkran fikk tidligere, og ikke alle skjønner
tilstrekkelig hvilke påkjenninger som ransofrene er utsatt
for. Jeg vil gjerne stille statsråden et spørsmål:
Kan statsråden tenke seg hva denne negative utviklingen
egentlig skyldes?

  Jeg takker statsråden for svaret. Jeg
forstår det slik at statsråden vil legge ytterligere
vekt på å få et synlig politi, og det
trengs vel. For 20 år siden var butikkran en sensasjon.
Nå er det en alminnelighet. Smugling og organisert kriminalitet,
som statsråden var inne på, og mer vold og skyting
bidrar til at man står overfor en helt ny situasjon. 

Men jeg må si at jeg reagerer på at
statistikken for tyveri, ifølge avisartikler, nå er
tenkt tatt ut av offentliggjøringen hos politiet. Enkelte
livnærer seg ved å stjele matvarer i butikker
og selge dem videre til bl.a. restauranter. Smugling merkes godt
i form av billige varer i enkelte butikker. De ærlige kjøpmennene
taper på dette. Mener statsråden at det bør
være et spesialpoliti som tar seg av den organiserte kriminaliteten,
og at vi har tilstrekkelige strafferammer på området?

