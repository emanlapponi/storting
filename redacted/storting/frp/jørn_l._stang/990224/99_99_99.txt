 Jeg vil gjerne få stille følgende spørsmål
til statsråd Lilletun:

«Hundrevis av asylsøkere
har de siste ukene skapt kaos utenfor den norske ambassaden i Addis
Abeba i Etiopia. Det går rykter om en dramatisk
endring av norsk flyktningpolitikk. Nye forsyninger av søknadsblanketter om
visum er sendt med ekspressbud fra Norge, fordi blant annet mange
somaliere som har midlertidig opphold i Etiopia, vil til Norge.

Bortsett fra å sende nye søknadsblanketter
til ambassaden, hvilke tiltak er gjort fra Justisdepartementets
side for å avhjelpe den norske ambassaden i Addis Abeba?»

 Jeg takker for svaret. Det var meget kort,
og kanskje ikke så innholdsrikt. Som statsråden
sa, er det slik at flere hundre somaliere har stått i kø utenfor
Norges ambassade i håp om å få asyl.
For å stoppe ryktene har ambassaden vært nødt
til å spre plakater og flygeblader som avviser at det har
blitt lettere for utlendinger å komme til Norge, som også statsråden
var inne på. Men det er gjengs oppfatning blant somaliere
at det arrangeres et såkalt «green card lottery» som
vil gi «vinnerne» arbeids- og oppholdstillatelse
og eventuelt senere norsk statsborgerskap.

 Mitt spørsmål blir: Er det
slik å oppfatte at Regjeringens asylpolitikk er så uklar
at det er selve årsaken til at slike rykter oppstår?

Bjarne Håkon
Hanssen hadde her overtatt presidentplassen.  

 Det sies fra norske myndigheter i sakens anledning
at det nå er annonsert at de vil begynne å returnere
asylsøkere til Nord-Somalia. Muligens gjør myndighetene
dette for å gi signaler om at det slett ikke er enkelt
for somaliere å få opphold her i landet. 

Mitt spørsmål blir: Hvor
langt har de norske myndigheter kommet i dette arbeidet, som det
er referert til i en artikkel i Aftenposten i forrige uke?

