 Jeg vil gjerne stille følgende spørsmål
til kulturministeren:

«Ledelsen i NRK vil utsette oppstartingen
av egne nyhetssendinger i TV fra NRK Østfold for tredje gang. NRKs
ledelse har flere ganger lovet at NRK Østfold skal skilles ut fra
NRK 4 og få egne nyhetssendinger. Lisensavgiften blir stadig øket
nettopp for å opprette distriktsfjernsyn, senest i 1996
og 1997.

Hva vil statsråden foreta seg etter
de entydige forutsetningene som er gitt fra Stortingets side hva
gjelder distriktssendinger generelt, og for Østfold spesielt?»

  Jeg takker statsråden for svaret.
 Den siste delen virker meget positiv for NRK Østfold sin del. 
Det er nok riktig at man hadde en del oldtidsfunn rundt området,
men selve bygningsmassen og innholdet er allerede på plass,
og Stortingets forutsetninger var at man skulle starte byggingen
og sluttføre arbeidet innen en viss tid, og sendingene
skulle starte innen år 2000.  Jeg vil også henvise
til Distriktsprogramrådet, som ber statsråden
om å sørge for at man kan komme i gang med sendingene
innen år 2000, og jeg håper også det
er statsrådens forutsetning at det virkelig blir tilfellet,
spesielt av hensyn til de lisensbetalerne som har betalt ekstra
lisensavgift nettopp for at dette skulle bli en realitet.

