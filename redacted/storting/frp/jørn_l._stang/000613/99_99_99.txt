 Jeg vil bare slå fast at Fremskrittspartiet er det eneste partiet som sier klart fra om at det ikke skal være mulig med dobbelt statsborgerskap i Norge.




I det norske samfunnet bør det være slik at en innvandrer etter visse kriterier først kan få norsk statsborgerskap når vedkommende har fraskrevet seg det opprinnelige statsborgerskapet. Dette vil vi også skal gjelde når det dreier seg om soningsforhold. Den gruppen eller de personer som har dobbelt statsborgerskap, skal sone i sitt opprinnelsesland når forbrytelsen begås i Norge eller i vedkommendes hjemland. Når det er i en annen domsstat forbrytelsen begås, er det et forhold mellom vedkommende land og forbryterens opprinnelsesland, jf. hjemland. Det bør legges til grunn i alle avtaler som Norge inngår om overføring av domfelte, hvor ingen konvensjoner hindrer en slik praksis. En slik ordning bør også vektlegges når konvensjonene skal diskuteres og behandles i europeiske fora som Norge er knyttet til. Dette bør som en konsekvens inngå i lov om riksborgerrett og i videre utredninger om problemstillingene rundt dobbelt statsborgerskap. 




Det knytter seg muligens en viss interesse til om Fremskrittspartiet vil støtte forslaget fra Kristelig Folkeparti om en evaluering av tomtefesteloven etter to år fra ikrafttredelse. Spesielt gjelder det § 15 vedrørende den praktiske virkningen av de endringer som er bestemt i Odelstinget. 




De nye endringene vil få konsekvenser, spesielt for grunneierne. I korthet går dette ut på at festeavgiften skal kunne reguleres etter endringen i pengeverdien, eller slik det er avtalt, dog slik at det for festeavtaler inngått før 26. mai 1983, ikke skal kunne kreves oppregulering til mer enn 9 000 kr pr. dekar tomt der tomten er større enn 1 mål. Den nye loven er meget snaut begrunnet. Det er bl.a. ikke beskrevet hvilke festeforhold dette spesielt vil angå, og hvorfor akkurat disse avtaler skal ha andre regler og vilkår enn andre. 




Det vil nok være best for de fleste parter at man gir sin tilslutning til det foreliggende forslag, som går ut på at man får en evaluering etter to år. Det vil etter Fremskrittspartiets syn føre til at tomtefesteloven fra 1996 og intensjonen i den kan bli etterlevd i praksis etter at vi har foretatt en evaluering.




I debatten rundt den nye promillegrensen i forrige uke var det store flertallet mest bekymret for bilførere påvirket av alkohol. Resultatet ble en ny promillegrense på 0,2, til tross for sterke protester fra ulike hold.




Det viser seg at stadig flere bilister pågripes for å kjøre i narkotikapåvirket tilstand, og problemet rundt dette ser ut til å være langt større enn bilførere påvirket av den kjente kjørepilsen. Det som det bør fokuseres mer på, er de dødsulykker som inntreffer i forbindelse med narkotika- eller blandingsrus. I 1998 ble 2 950 bilførere tatt for kjøring påvirket av narkotika. Det er på høy tid å sette i verk tiltak som retter seg mot dem som bruker narkotika og kjører bil. I 1996 ville Stortinget skjerpe tiltakene mot narkotikapåvirkede bilister. Men hva er blitt gjort?




I dag ser det ut til at det ikke foretas noen samlet registrering av hvor mange og hvilke dødsulykker som skyldes kjøring i narkotikarus. I mange tilfeller hvor det har vært mistanke om promillekjøring, kan det også ha forekommet kjøring i narkotikarus. Å kjøre i en slik blandingsrus karakteriseres som noe av det farligste.




Man må kunne slå fast at kjøring med såkalt propille er like farlig, om ikke farligere, som kjøring med promille. Det er vel ikke usannsynlig at bilkjøring i narkotikapåvirket tilstand om kort tid vil bli langt vanligere enn promillekjøring. Derfor er det viktig at Regjeringen ser dette og legger fram forslag for Stortinget om tiltak rundt bilkjøring med narkotiske stoffer i kroppen som svekker den totale kjøreevnen.




