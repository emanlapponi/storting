Det brevet som det refereres til både fra presidentens og saksordførerens side, faller ikke i god jord hos Fremskrittspartiet, fordi vi vektlegger at det er betydelig forskjell på å avtjene militær verneplikt og sivil tjenesteplikt. Militærnekting og pasifisme bør fortsatt være mindre velansett i Norge, og begrepene bør være mer nyansert enn hva departementet og flertallet i justiskomiteen legger opp til. Derfor mener vi at det er høyst påkrevd at begrepene militær verneplikt og sivil tjenesteplikt også skal brukes i fremtiden. 




I likhet med Høyre og Senterpartiet, som utgjør mindretallet, går vi mot omleggingen av begrepsbruken fra «tjenestepliktig» til «vernepliktig» og stemmer derfor mot forslaget til endringer i instruksens § 1, § 2 andre punktum og §§ 4-6, samt instruksens overskrift, som er myntet på begrepet verneplikt. 




