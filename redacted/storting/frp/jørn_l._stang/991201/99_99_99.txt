 Jeg vil gjerne stille følgende spørsmål
til statsråd Meltveit Kleppa:

«Det er ingen selvbetjeningspol i
grensefylket Østfold. Vinmonopolet A/S i Sarpsborg skal
på nyåret flytte til nye lokaler i Storbyen. Ledelsen
i Vinmonopolet A/S har gitt svar på at ingen flere
tillatelser for selvbetjening kan gis grunnet regelverket.

Hva kan statsråden gjøre
for at Østfold får sitt første selvbetjeningspol,
slik at man kan møte konkurransen fra Sverige, som vil åpne
selvbetjeningspol i Strømstad utpå nyåret,
rettet spesielt mot norske kunder?»

  Jeg må takke for svaret. 

Det er meget skuffende, det svaret som ble
gitt. Man er mer opptatt av planer – som man også hadde
i tidligere kommunistland – og ser faktisk ikke realiteten
og utfordringen man står overfor når
det gjelder det spørsmålet som jeg her har stilt. 

De stedene i Norge som har vært så heldig å bli
en del av forsøket med selvbetjening, kan vise til økt
salg. Kundene er tydeligvis også tilfreds med slike ordninger,
men sosialministeren ser ikke noen vektige poenger med at Østfold,
et fylke hvor det bor nærmere 250 000 innbyggere,
skal ha et slikt tilbud, fordi planen ikke godkjenner en slik ordning
for Østfold. Det er trist at man ikke ser nødvendigheten
av å ha et slikt tilbud til polets kunder, og at dette
er viktig for å beholde den kundekretsen som også et monopol
er avhengig av, og som sosialministeren i nasjonalbudsjettet faktisk
regner med å få visse inntekter fra. 

Jeg må stille spørsmålet
til sosialministeren: Er ikke dette å velge stivbente og
byråkratiske løsninger fremfor forretningsmessige
og strategiske?

 Svaret fra statsråden oser av dobbeltmoral.
Det er det ikke noen tvil om. 

Det jeg konkretiserer, er faktisk et ønske
fra et vinmonopol som skal flytte inn i nye lokaler, som vil ha
mer forutsigbare rammebetingelser, og som blir møtt med den
holdning at man venter på en evaluering etter to år. Da
tar man etter min mening ikke fatt i problemets kjerne.

I tillegg er man heller ikke villig til å se
hva som skjer over grensen til Sverige, som er bare noen mil unna,
hvor det legges opp til et selvbetjeningspol, et av de største
i Sverige, og som kun er myntet på norske kunder. Det må da
være i statsrådens interesse å se hva
dette vil føre til, at norske kundekretser vil dra over
til Sverige og faktisk også legge igjen penger der, til
fordel for den svenske statskassen og ikke den norske.

  Jeg har enda et spørsmål
til statsråd Meltveit Kleppa:

«Hoteller med millionoverskudd får
støtte i form av penger av det offentlige. Rusmiddeldirektoratet
har de siste to årene bevilget mer enn 8 mill. kroner i
tilskudd til overnattingssteder, fordi de er alkoholfrie. Ordningen
er etablert etter initiativ fra Bondevik-regjeringen.

Er dette en riktig måte å bruke
skattebetalernes penger på, å subsidiere særskilte
hoteller med å bruke midler som er satt av til rusforebyggende
arbeid?»

 Jeg takker statsråden for svaret. 

Vi fikk bare bekreftet det allmennheten allerede
vet, og jeg forstår det slik at statsråden vil
fortsette ordningen. Det er oppsiktsvekkende at Rusmiddeldirektoratet de
to foregående år, og også det året
vi er inne i, faktisk har bevilget penger til ombygging til bedrifter
som går med millionoverskudd. Mange av hotellene er eiet
av ulike kristne organisasjoner – eller det er velkjente,
populære kaffebarer, som også statsråden
var inne på. Det er å oppfatte sosialministeren
dit hen at hun forsvarer denne måten å bruke skattebetalernes
penger på, fordi intensjonen kun er å stimulere
til overnattingssteder og serveringssteder som er rusfrie. Dette
er etter min oppfatning feil. Denne type bevilgning på 4
mill. kr i året kan ikke forsvares verken faglig eller
strategisk. Dessverre mener sosialministeren at denne type lite
kritiske pengebruk kan forsvares også for fremtiden.

  Jeg takker statsråden for svaret. 

Jeg noterte meg at hun vil se på hva
forbruket egentlig går til. Det en må ta med seg
i denne sammenhengen, er at de alkoholfrie serveringsstedene selv
ikke kan konkretisere hva pengene er blitt brukt til. Her trengs
det helt klart en oppfølging.

Med denne ordningen slår en fast at
statlig støtte kan gå til de underligste ting,
noe som vanlige folk reagerer på – med rette.
Til tross for at hotellene går med millionoverskudd, og
til tross for at det ikke er noen problemer med å fylle
hotellsengene, velger man å fortsette med støtteordninger
til i mange sammenhenger luksuriøse etablissementer. 

Sosialministeren slår dermed fast
at dette er best mulig bruk av 4 mill. kr – i året – i
kampen mot rusmiddelmisbruk, og at man ikke har kontroll over hva
pengene faktisk blir brukt til.

