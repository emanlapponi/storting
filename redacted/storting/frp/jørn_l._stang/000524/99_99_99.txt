 Så langt er jeg tilfreds med å se at
forsvarsministeren er til stede, slik at jeg kan stille ham følgende
spørsmål: 

«Forsvarssjefen har i februar 2000
besluttet at den nye samlede forvaltningsskole for de tre våpengrener
i sin helhet skal utredes flyttet til Akershus festning. Forsvarssjefen
utreder derfor kun et lokaliseringsalternativ.

Mener statsråden dette vil være
tilstrekkelig når Stortinget skal behandle saken, og hvorfor
er ikke eksempelvis Fredriksten festning i Halden med som et alternativ?»

  Det virker på meg som at det svaret
som statsråden gir, ikke er i samsvar med det målet
som jeg har ved å reise spørsmålet. 

Det er fremmet konkrete tiltak for utredning,
blir det hevdet, men det det dreier seg om, er at det skal være
en såkalt samordning av forvaltningsutdanningen, inkludert Hærens
forvaltningsskole. Men i denne sammenheng er det riktig ikke bare å vurdere,
men å utrede flere alternativer før et valg treffes.
Det er forskjell mellom konkret politikk og en byråkratisk
definisjon av hva fremdriften bør være. Med tanke
på eksisterende forvaltningsskole for Hæren i
Halden må jeg også som stortingspolitiker forsikre
meg om at Stortinget kan være trygg på at flere alternativer
utredes for å kunne fatte de riktige beslutninger. Statsråden
bør etter min mening følge opp sine uttalelser
i NRK Dagsnytt forleden hvor han uttalte at mål og oppgaver
i Forsvaret må synkroniseres bedre. Det er også slik
at flyttingen og omgjøringen ikke er gratis, og man må tro
at statsråden er enig i at utredning av forskjellige alternativer
vil få frem nettopp dette som jeg her påpeker.

  Jeg tillater meg å stille det eneste
justispolitiske spørsmålet til justisministeren
i dag:

«De sikkerhets- og miljømessige
forhold ved politivakta i Moss er svært utilfredstillende.
Tillitsvalgte ved politistasjonen har gjennom en årrekke
påpekt de dårlige forhold uten reaksjoner fra
departementet.

Vil statsråden foreta seg noe slik
at politivakta i Moss ikke står i fare for å kunne
bli stengt, fordi sikkerheten minner mye om en politivakt i en liten,
koselig by i Syd-Spania, ifølge hovedverneombudet for etaten?»

  Jeg takker for svaret fra statsråden.

Nå er forholdene ved politivakta i
Moss ganske kjent. Det har, som også statsråden
var inne på, i syv år pågått en
debatt om et nytt justisbygg i Moss. Er det ikke da på tide
at man gir klare signaler tilbake til politietaten i Moss om hva
de har å forholde seg til? Ser ikke statsråden
nødvendigheten av å få en rask avklaring
her og få tidfestet det ganske snart, når man
vet at det er en del forhold ved politivakta som rett og slett går
på sikkerheten løs for den enkelte polititjenestemann?

Jeg håper at det ikke er slik, som
den allmenne oppfatningen er, at alle planer om et nytt justisbygg
treneres i påvente av fastsettelsen av grensene for de
nye politidistriktene, og at det er det som er hovedårsaken
til selve utsettelsen.

