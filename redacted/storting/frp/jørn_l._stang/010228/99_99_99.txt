 Jeg har følgende spørsmål
til justisminister Hanne Harlem:

«En person ble tatt i 144 km/t
i en 90 km-sone på E6 i Råde i Østfold. Vanligvis
kvalifiserer dette til fengselsstraff. Moss byrett dømte
isteden personen til å betale en bot på 5 000
kroner og 14 dagers betinget straff, dette fordi personen er muslim
og at «de personlige påkjenningene ville bli urimelig
store».

Hva vil statsråden gjøre
for at domsavsigelser ikke skal kunne baseres på religiøs
tilhørighet, og at en enkelt religion kan virke «formildende»?»

  Jeg takker statsråden for svaret. Jeg
er som politiker ute etter prinsippene, ikke noe annet, og som medlem
av en lovgivende forsamling må man ha mulighet til det.

Jeg vil bare si at det har vært sterke
reaksjoner her, og det er ikke mange som deler statsrådens
oppfatninger. Dommerne valgte å ta overordnet hensyn til
domfeltes personlige forhold, som også statsråden
var inne på. Personens forhold er at vedkommende er muslim,
og at straffen kunne bli at hun ble overlatt til seg selv og utstøtt av
familien, eller giftet bort i opprinnelseslandet etter muslimske
normer. Her er spekteret langt for å få en mild dom,
det er helt tydelig. Ergo – religiøs tilhørighet
er et formildende element i straffesaker, det ser man av dommen
fra Moss byrett, som også statsråden nå var
inne på.

Etter min mening er dommen et feil signal å sende
ut til allmennheten. Loven er lik for alle når slike forhold legges
til grunn – det burde den iallfall være. 

Deler justisministeren de bekymringene som
har kommet til uttrykk, og den tilsynelatende forskjellsbehandlingen
som blir lagt til grunn ved fartsovertredelser?

  Nylig manet statsrådens partikollega
Jens Stoltenberg mot hverdagsrasisme, som etter hans mening forpester
det norske samfunnet. En slik dom som den som er gitt av Moss byrett,
som baserer seg på religiøs tilhørighet,
slår fast at man i praktisk politikk i Norge i dag sørger
for forskjellsbehandling basert på rase, tro og tilhørighet.
Da kan man ikke forlange og mane til forståelse overfor
innvandrere som blir behandlet særskilt i det norske rettssystemet.

Stoltenberg mener at politikere mer enn noen
andre må gå foran som eksempler når det
gjelder holdninger og konkret politikk. 

For å synliggjøre forskjellsbehandling:
En lege ble nylig dømt for å bryte loven fordi
han forfulgte en ambulanse under utrykning med en alvorlig syk pasient
og derfor kunne anses å være i en nødrettssituasjon.
Det ble ikke benyttet. Skjønner statsråden i denne
sammenheng at dette oppfattes som en grov forskjellsbehandling,
og at det blir reaksjoner blant allmennheten i det norske folk? Og
er dagens lovverk godt nok, sett på bakgrunn av slike domsavsigelser?

