 Jeg vil stille følgende spørsmål til
justisministeren:

«Borgarting lagmannsrett gjorde om
en dom fra Sarpsborg byrett fra tre ukers ubetinget fengsel til
fem-seks måneders ubetinget fengsel. Tiltalen gikk på voldsbruk
mot en familie på tre samt grovt og simpelt tyveri.

Synes statsråden på et generelt
grunnlag at straff for voldsbruk og overfall på uskyldige
mennesker er tilstrekkelig når «allmennpreventive» hensyn
skal legges til grunn?»

  Jeg takker statsråden for svaret. Det
var kort og greit. Jeg oppfatter det slik at statsråden ønsket å være
streng. Det er positivt, så jeg er delvis fornøyd
med det svaret som er gitt. Men etter manges mening er det slik
at man oppfatter at domstolene ofte gir milde straffer, særlig
byrettene. Når voldsmenn får en straff av tre
ukers varighet etter å ha slått ned og skamfert en
hel familie både fysisk og psykisk, er jeg i tvil om dette
er tilstrekkelig. 

Å dømme voldsmenn til samfunnstjeneste
er mildt sagt en hån mot voldsofrene. I går diskuterte
vi voldsofrenes situasjon vedrørende større
muligheter for erstatning etter gjerningsmennenes handlinger. Et
enstemmig storting gav sin tilslutning til å styrke voldsofrenes
kår. Ett av argumentene var at voldsofrene ikke hadde ork
til å anmelde gjerningsmannen fordi man føler
at man ikke når fram med sin sak. 

Siden statsråden er en handlingens
mann, vil jeg gjerne spørre: Har statsråden noe
konkret på dette området når det gjelder å skjerpe
straffene overfor voldsmenn?

