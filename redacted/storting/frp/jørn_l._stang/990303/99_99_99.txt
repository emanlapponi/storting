   Jeg vil gjerne stille følgende spørsmål
til statsråd Høybråten:

«En samlet stab i Justisdepartementets
utlendingsavdeling ber om at en «asylsøker» som
har søkt tilflukt i en kirke i Oslo, pågripes.
Kirkeasylanten har truet en saksbehandler i departementet nærmere
120 ganger de siste månedene. I 1995 ble det besluttet å utvise «asylanten» fra
landet. Likevel oppholder en landsforvist straffedømt utlending
seg i landet fordi han oppholder seg i en kirke.

Hva vil statsråden gjøre
for at en rettskraftig dom som er stadfestet i denne saken, blir
etterlevet?»

  Jeg synes det var et litt oppsiktsvekkende
svar fra statsråden. Jeg vil likevel takke for svaret.

Det virker på meg som at rettsstaten
legger seg flat for utlendinger som har tatt loven i egne hender
og søker til kirken for å få kirkeasyl.
I kirken kan det i dag oppholde seg kriminelle asylanter ut fra
det statsråden nå sa. Der er man trygg, der gjelder
ikke norsk lov. Og hvorfor ikke? Jo, fordi det ikke er politisk
vilje hos stortingsflertallet til å la politiet gå inn
i kirkerom for å hente ut domfelte utlendinger. 

I denne konkrete saken reagerer jo arbeidskollegaer og
fagforeningen. De mener det går på rettssikkerheten løs
når det offentlige beskytter en straffedømt som
begår terrorhandlinger fra kirkeasyl. Departementet klarer
helt tydelig ikke å få gjort noe. Men jeg må en
gang til stille statsråden følgende spørsmål:
Hva ønsker statsråden å gjøre
for at norsk lov skal gjelde for hele riket, uavhengig av rase,
tro, religiøs tilhørighet eller statsborgerskap?

  Jeg vil gjerne stille statsråd Høybråten
følgende spørsmål:

«Det er besluttet at bare 50 studenter
skal få starte studiene til høsten ved Politihøgskolen
i Bodø. Høsten 1997 ble det tatt opp 72 studenter.
Dette er en reduksjon fra tre til to klasser. Mange studenter er
blitt «henvist» til Oslo for gjeldene skoleår. 

Mener statsråden at en reduksjon i
antall studieplasser ved Politihøgskolen i Bodø er
i samsvar med intensjonen i stortingsvedtaket som ble fattet i juni
1996, hvor ønsket var å bedre rekrutteringen av
fagutdannede polititjenestemenn til Nord-Norge?»

  Det er helt klart en sammenheng mellom Politihøgskolen
i Oslo og i Bodø, men jeg velger å forholde meg
til Bodø i dette tilfellet. 

En konsekvens av kutt i det totale opptaket
og et lavere antall studenter og klasser kan faktisk bli at det å ansette
lærere i fulle stillinger vil bli meget vanskelig, spesielt
i Bodø. For å kunne etablere et noenlunde faglig miljø ble
det høsten 1997 etablert tre klasser, fordi en hadde dette
i tankene. Det har ført til at antall såkalt kvalifiserte
søkere fra Nord-Norge har økt. Akkurat det samsvarer
med intensjonen til Stortinget om å bedre rekrutteringen
i Nord-Norge – og det er mitt hovedbudskap. 

Jeg vil spørre statsråden – et
siste spørsmål – om han mener at en slik
utvikling med kutt i antall klasser kan forsvares, når
Regjeringen selv hevder at den skal styrke lov og orden i landet.

