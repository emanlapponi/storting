 «Etter opplysninger er Norge det eneste
landet i Europa med en ordning der asylsøkere har en lovfestet
rett til gratis advokat. I dag koster det norske skattebetalere
rundt 30 mill. kroner årlig. Store deler av asyladvokatene
har kjempet om å få flest mulig asylsøkere
som klienter fordi det er særs god butikk, noe som blir
finansiert av landets statsborgere.

Ønsker statsråden å ta noe
initiativ for omlegging av denne politikken og samtidig vurdere
salærutbetalingene til advokater som har spesialisert seg
på asylsøkere?»

  Jeg takker for svaret. Jeg noterte meg at
statsråden vil se på visse endringer hva gjelder rettshjelp
for asylanter. Men når det gjelder det direkte spørsmålet
jeg hadde, vil han ikke fjerne ordningen med gratis advokathjelp
for asylsøkere, den skal fortsatt være lovfestet.

Det er på høy tid å sette
søkelyset på etikken blant deler av asyladvokatene,
som har kjempet med alle metoder om å ha flest mulig asylsøkere
som klienter, og som i lengre tid har skodd seg på den
norske stat og skattebetalerne. Aftenposten har dokumentert at en
asyladvokat har hatt 850 klienter på ett år, altså en
enorm arbeidskapasitet. Er det slik å forstå at
statsråden nå aktivt vil kjempe mot grådighetskulturen
hos asyladvokatene og hindre videreføring av uetiske metoder?

  Jeg takker statsråden for svaret.

Vi er iallfall enige om én ting, at
det bør ses nærmere på etikken blant
asyladvokatene. Det er også avdekket at asyladvokatene
ikke er til stede under asylintervjuet, bare før intervjuet
starter. Det er sågar blitt avslørt av en riksavis
at advokater fikk utbetalt salærer for arbeid de aldri har
utført. I en rapport fra Justisdepartementet er konklusjonen
at oversikten over utbetaling til asyladvokatene er altfor dårlig.
I tillegg har fylkesmennene følt seg maktesløse
over utviklingen. Etter min mening er det på tide å avskaffe
den lovfestede rett med gratis advokathjelp for asylanter, slik
at vi har et system som harmonerer med de europeiske land, som ikke
har slike ordninger. På dette området er statsråden
og jeg uenige. 

Men som siste spørsmål til
statsråden: Hvilke konkrete omlegginger kan statsråden
skilte med for å få bedre kontroll over asyladvokatenes
salæroppgaver og salærkrav?

 Jeg vil gjerne stille følgende spørsmål
til statsråd Lilletun, som jeg tror er rette vedkommende
i denne sammenheng:

«Norge er det eneste land i Europa
uten fullt utbygget nett av værradar. Værradar
gir større sikkerhet for skipsfart, fly, oljeinstallasjoner
og vegtrafikk. Norges eneste radar i drift ligger i Asker. Sverige
har 11 radarer, Finland 6 og Danmark 4. Det finnes ingen dekning
fra Lindesnes til Kirkenes.

Hva vil statsråden gjøre
for sikkerheten til havs og på fastlandet knyttet til værradarplanen
som Stortinget bad om i 1995, og som Det norske meteorologiske institutt (DNMI)
har utarbeidet og sluttført i april 1997?»

  Jeg takker statsråden for svaret, men
kan bare konstatere én ting, nemlig at statsråden
har understreket at man ønsker å halte videre
i denne saken.

Det er slik at radarinvesteringene er konsekvent
strøket av statsbudsjettet. Ifølge Det norske
meteorologiske institutt mangler vi ni værradarstasjoner
for å dekke hele landet., dvs. at det da blir et likt antall
som i Sverige. Men investeringsbehovet er ca. 10 mill. kr
pr. radar, og driftskostnadene er 1 mill. kr årlig.
Det betyr et totalt investeringsbehov på 90 mill. kr årlig
og driftskostnader for elleve værradarstasjoner på 11 mill.
kr pr. år. Det er viktig av hensyn til sikkerheten både
til havs og på fastlandet at dette blir installert så raskt
som mulig.

Vil statsråden, som er statsråd
i et av verdens rikeste land, sørge for at disse bevilgningene
blir en realitet innen kort tid?

  Jeg takker statsråden for svaret. Jeg
vil bare understreke at vi står på – det
er derfor vi tar opp dette spørsmålet i dag.

Nettet er godt utbygd i Finland, Sverige, Danmark
og det meste av Europa for øvrig – og jeg vil
igjen tilbake til at vi er ett av verdens rikeste land og har den
kystlinjen som vi har. Men det er jo ikke bare jeg som sier dette. Det
er også andre, fagekspertisen, som sier at vi er å betrakte
som en sinke på dette området. Våre naboland
er stort sett helt dekket når det gjelder værradarer,
men ikke Norge. Alle typer kommunikasjoner er ofte meget væravhengige,
og bedre korttidsvarsel kan være avgjørende i mange
tilfeller. Meteorologisk institutt prøver å løse mangelen
på offentlige bevilgninger ved å finne andre samarbeidspartnere.
Radaren for Østlandet er kommet opp fordi det har vært
flere andre mulige finansieringskilder; man har klart å få de
største bidragene fra andre og ikke fra det offentlige. 

Det er å håpe at statsråden
ikke kan godta disse forhold i fremtiden, slik at videre handling
vil samsvare med komitemerknadene fra 1996 om betydningen av værradarer.

