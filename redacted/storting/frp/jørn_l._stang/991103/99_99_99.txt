 Jeg vil gjerne stille følgende spørsmål
til statsråd Dørum:

«Hver eneste dag arresterer norsk
politi utlendinger med ukjent eller falsk identitet. 274 er avslørt
i år. Falsk identitet er i hovedsak skaffet via godt organisert
kriminelle, som tjener inntil 55 000 kroner per smugling. «Arbeidsgivere» tjener
også godt på illegale innvandrere. Politiet mener
Norden blir sett på som et marked for illegalt opphold.

Hva vil statsråden gjøre
med straffereaksjonene overfor «arbeidsgivere» i
landet som avsløres med å ha illegale innvandrere
som arbeidskraft?»

  Jeg må takke statsråden
for svaret, men jeg er ikke fornøyd med det han sier, for
han omgår egentlig det jeg spør om. Tallene jeg
har referert til, er innhentet fra politiets utlendingsseksjoner,
og i en rekke tilfeller har de ulovlige innbyggerne bodd og jobbet
her i årevis før de er blitt avslørt
og sendt ut av landet. Og det er ikke asylsøkere på rømmen
jeg snakker om, men det er utlendinger som lever og arbeider i skjul
for norske myndigheter. Det er det som er problemstillingen. 

Politiet har ingen anslag over hvor mange fremmede som
i dag skjuler seg i Norge uten myndighetenes viten. Det finnes ingen
utreisekontroll for personer som har fått besøks-
eller forretningsvisum til landet. 

Mitt spørsmål blir da: Ønsker
statsråden for justis å foreta seg noe i denne
sammenhengen?

  Statsråden begynner å nærme seg
det jeg er ute etter. 

Jeg vil igjen påpeke og spørre
etter strafferammene for arbeidsgivere som engasjerer arbeidskraft
fra utlandet som er her ulovlig. Norden er tydelig et marked for
utlendinger som prøver alle metoder for å kunne
starte et nytt liv – det må vel også statsråden
være enig i. En av årsakene til at flere prøver å komme
seg til Norge, er etter de flestes oppfatning denne regjeringens
liberale holdninger overfor utlendinger som prøver seg
med opphold som asylant eller på humanitært grunnlag.
Personer som lever under jorden, søker stadig kontakt med
NOAS, Norsk organisasjon for asylsøkere. NOAS gir råd
så langt de kan, samtidig som de ikke oppfordrer noen til å leve
i skjul for myndighetene. 

Men jeg vil gjerne stille et spørsmål
til statsråden i denne sammenhengen: Hvilken plikt bør
denne type organisasjoner for øvrig ha når det
gjelder meldeplikt om utlendinger som lever i skjul, og jobber ulovlig
og svart i landet?

 Jeg har nok et spørsmål til statsråd
Dørum:

«Justisdepartementet har ifølge
Aftenposten overprøvd politiets og UDIs krav om utvisning
av to russiske statsborgere med alvorlige voldsdommer, torpedovirksomhet
og brudd på narkotikalovgivningen. Justisministeren har
selv bedt politiet i Finnmark å holde et våkent øye
med «mulige russiske kriminelle», også når
russere kun begår forseelser.

Kan statsråden forsvare denne type
overprøvelser av et departement som statsråden
har ansvaret for, og hvorfor kontakter ikke departementet politiet
før de omgjør politiets vedtak?»

 Jeg forstår at statsråden
ikke kan gå inn i sakens detaljer, men det går
jo an å komme inn på prinsippene, og det er det
jeg prøver å berøre. Jeg forstår
at det er lagt vekt på individuell behandling her, men
når man ser resultatet, må jeg si jeg blir skremt. 

Politiet jobber daglig under press for å følge
opp departementets initiativ. Kvinner som selger sex, blir bortvist
fra Norge fordi de skaper uro i lokalsamfunnet. Russere som blir
tatt i promillekontroll, blir bortvist eller utvist. Nylig ble en
russisk kvinne bortvist fra torgsalg i Alta. Hun møtte
ikke på grensen til avtalt tid, og ble i stedet tatt for
naskeri i Tana. Politiets straff er utvisning fra Norge i fem år.
I noen tilfeller blir russere utvist og får ikke komme
tilbake til Norge. Men det å drive torpedovirksomhet, vold
og salg av narkotika fører til opphold i landet, og det
er paradokset her. Dette er kriminalpolitikken som praktiseres i
landet i dag. Sett i forhold til forseelser, kan det ikke etter
min oppfatning være noen formildende omstendigheter for å begå alvorlige
lovbrudd. Det virker som om statsråden har en annen oppfatning enn
den jeg her gir uttrykk for.

Lodve Solholm hadde
her teke over presidentplassen.

  En kan lett få inntrykk av at statsråden
benekter det forholdet jeg viser til, på grunn av at det
har stått i en avis. Den avisen er meget troverdig etter
min mening. Jeg har også sjekket opp rundt disse forholdene,
og det som har stått der, er så å si
100 pst. Jeg har forholdt meg til det som er korrekt.

Etter at dommene var sonet, har begge anket
utvisningene til Justisdepartementet. Den ene har nå fått
bosettingstillatelse i Norge, mens den andre venter på en lignende
avgjørelse. Til tross for meget alvorlige kriminelle forhold,
som jeg også har oppfattet at justisministeren er opptatt
av, blir man påskjønnet med oppholdstillatelse.
Samtidig blir politiet pålagt av Justisdepartementet å bortvise
russiske kvinner som nasker i butikkene. Departementets avgjørelser
virker ikke bare frustrerende på politiet, men også på norske
borgere som ønsker lov og orden, og som er opptatt av trygghet
i landet. Deler statsråden denne frustrasjonen som politiet
har gitt uttrykk for, og er han opptatt av de dårlige signalene
som gis til befolkningen for øvrig?

