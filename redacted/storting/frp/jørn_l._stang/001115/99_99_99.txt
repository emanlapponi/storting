  Jeg vil gjerne stille justisministeren følgende
spørsmål:

«Man har registrert fra flere medieoppslag
at påklagde saker rundt påståtte seksuelle
overgrep er blitt rotet bort, eller at tidsfrister for klager ikke
er blitt overholdt av politiet og politijurister. Sakene henlegges
av Riksadvokaten som følge av dette.

Synes statsråden denne type saker
blir tilstrekkelig korrekt behandlet, og hva vil hun gjøre
overfor de tjenestemenn som ikke følger «rettssikkerhetsrutinene»?»

  Jeg takker statsråden for svaret. Jeg
må si at det siste var jeg veldig fornøyd med,
at hun signaliserte at hun vil komme tilbake med en egen sak på området – det
trengs. 

Innledningsvis hadde jeg på følelsen
at statsråden bagatelliserte lite grann rundt dette. Det
er ikke unntaksvis at slike saker dukker opp. Det er for mange av
dem etter min mening. Slurv eller rot hos påtalemyndigheten
kan ikke medføre at en klage på en henlagt straffesak
ikke kan behandles. Det virker etter mitt syn urimelig at feil begått
av en statsadvokat fører til at fornærmede ikke
får behandlet en klage når klagen er fremsatt
i rett tid. Regelverket er nok ikke helt klart når man
avviser en klage ved å bruke straffeprosessloven § 75,
som setter en absolutt sperre mot omgjøring. Derimot åpner
man i § 59 a i samme lov for at henleggelsen kan
omgjøres. 

Mitt spørsmål til statsråden
er: Vil statsråden rydde opp i disse motsetningene slik
at loven tar mer hensyn til den fornærmede part?

  Jeg har nok et spørsmål
til justisministeren:

«Nylig har Agder lagmannsrett i en
dom slått fast at laserpistolen som måleinstrument
ikke holder mål. UP i Agder synes at det nå er
uforsvarlig å bruke laser. Men politiet i blant annet Fredrikstad
vil fortsette å bruke laserpistolen i fartsmålinger.

Mener derimot statsråden det er forsvarlig
at laserpistol brukes av politiet i fremtiden, og ønsker
hun en lik praksis for hele landet?»

  Jeg takker statsråden for svaret. 

Det er riktig, som jeg også har hørt,
at man har gjenopptatt dette med lasermåling. Men likevel
slår Agder lagmannsrett fast at når det benyttes
en målemetode hvor man har så vidt begrensede
muligheter for etterkontroll av fakta av betydning, settes det spørsmålstegn
ved påliteligheten ved lasermålingen, og at bevis
eller tvil som følge av dette, bør føres
i favør av den siktede. 

Det er ikke første gang jeg har dette
spørsmålet oppe. Jeg har hatt det oppe også tidligere
i forbindelse med måling av motorsyklister. Fremskrittspartiet
og Norsk Motorcykkel Union har tidligere fremholdt at dette ikke
er et pålitelig måleinstrument fordi det etter
vår mening mangler noe vesentlig. For å ivareta
rettssikkerheten bør det etter vår mening egentlig
monteres videokamera på lasermåleren slik at målingen
kan dokumenteres for ettertiden, og slik at det også kan
dokumenteres at laseren er benyttet på riktig måte.
Jeg vet ikke om statsråden er enig i dette.

