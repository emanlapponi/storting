  Jeg har følgende spørsmål
til statsråd Dørum:

«Promilleprogram istedenfor fengselsstraff
har vart i fire år. Østfold, Buskerud, Rogaland, Sør-Trøndelag
og Nordland har dette som prøveordning. Programmet retter seg
mot de som er siktet for kjøring med over 1,5 promille
eller som er tidligere dømt for promillekjøring.

Har statsråden noe ønske
om at programmet skal gjelde for alle promillekjørere,
og at ordningen bør gjelde for hele landet?»

  Jeg takker statsråden for svaret. Jeg
forstod det dit hen at da ligger saken og godgjør seg. 

Men jeg vil gjerne litt inn på retningslinjene
for promilleprogrammet, som i dag er at personer som kommer under
denne ordningen, må ha et såkalt erkjent alkoholproblem
og en stabil livssituasjon for å gjennomføre en slik
straff. Etter min mening bør det være slik at
ikke bare de med et alkoholproblem bør ha denne muligheten, da
kan det lett bli en forskjellsbehandling. Ordningen bør etter
min mening utvides til å gjelde flere promilledømte. Selvsagt
må personer som skal ha en slik soning, være motivert
for å delta i programmet. Det må være
en klar forutsetning. Unntaket for en slik straff er når
promillekjøringen har ført til tilleggskriminalitet,
eller når man skader en annen person, og det bør
det også være i fremtiden. Formålet med
programmet er ikke avholdenhet, men å motvirke promillekjøring
i håp om å skape tryggere trafikk. Ser ikke statsråden
at dette kan være like nødvendig for alle promillekjørere,
uten at man skal stadfestes som alkoholmisbruker for å få et
slikt opplysnings- og avvenningstilbud? 

  Jeg vil også stille et spørsmål til
justisministeren som går på følgende:

«Justisministeren og statssekretæren
har vært i utlandet for å samle mest mulig informasjon
fra kolleger for å vurdere endringer i det norske politiets
våpeninstruks. Besøkene har konsentrert seg om
Danmark og Storbritannia.

Hvilke erfaringer har statsråden fra
disse befaringene, og er det blitt gitt noen orienteringer som fører
til at statsråden har endret syn vedrørende bevæpning
av norsk politi?»

  Jeg takker for svaret. Det var klar tale fra
statsråden.

Jeg syns det er beklagelig at besøkene
ikke har ført til et annet standpunkt. Ut fra den tøffere
hverdag som flere politidistrikter står overfor, er det
viktig å trekke de riktige konklusjoner, slik at polititjenestemennene
får den nødvendige sikkerhet for liv og helse.
Det må være det viktige i denne saken.

Allerede i 1965 ble dansk politi bevæpnet
etter at fire ubevæpnede politimenn ble drept der. Det
er å håpe at vi slipper slike episoder i Norge
før de ansvarlige myndigheter reagerer tilstrekkelig. Det
er snakk om å være i forkant av utviklingen, ikke
i etterkant.

Ifølge statssekretær Solbakken
var det i fjor 200 tilfeller hvor det ble brukt våpen i
Danmark. I enkeltsituasjoner i Norge er ikke behovet mindre enn
hos vårt danske broderfolk. Hva skal til før statsråden
eventuelt vil skifte standpunkt vedrørende å gi
politiet muligheten for bevæpning?

