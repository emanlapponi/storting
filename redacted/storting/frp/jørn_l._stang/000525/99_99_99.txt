 Politisamarbeidet i Norden og det øvrige Europa gir resultater, uten at jeg skal komme altfor detaljert inn på det. 




Etter Fremskrittspartiets syn må det satses mer på internasjonalt politisamarbeid i kampen mot stadig mer profesjonell kriminalitet, som brer seg i omfang. Et slikt samarbeid vil helt klart være et av politiets viktigste våpen i bekjempelsen av eksempelvis narkotika. Utvidet bruk av spaning vil gi verdifulle opplysninger som man kan sende videre til politiet i det land man samarbeider med. I et internasjonalt politinettverk må man ha metoder som romavlytting, slik man har i det liberale Danmark. Selv når dansk politi gir oss opplysninger fra lovlig avlytting foretatt der, får ikke påtalemyndighetene her i landet anledning til å bruke det som bevis i norske rettssaler. 




Dette reagerer Fremskrittspartiet på, og vi vil legge frem et forslag når den tid kommer, som går på å utvide adgangen til bruk av bevis. Jeg har tatt dette opp i den muntlige spørretimen, for et par uker siden. Den gangen sa justisministeren at hun ikke oppfattet innholdet, eller budskapet, i det jeg kom med. 




Europol er selve kjernen i Europas politiarbeid. Fremskrittspartiet ønsker å vektlegge personvernet og er i denne sammenheng svært opptatt av å bekjempe kriminalitet med hardere, men også rettferdige, midler. Et sentralt register med standardiserte data med innhold om dømte personer og forbrytere som har begått lovbrudd innenfor Europols arbeidsområde, er av stor betydning.




Europol ble operativ 1. juli 1999, og datasystemet skal være ferdigstilt i 2001. Inkludert i dette vil det være et omfattende og detaljert fingeravtrykkssystem beregnet på asylsøkere i Europa. Det kan avdekke reelle asylsøkere, og det kan avdekke eventuelle kriminelle asylsøkere. Videre vil dette ha betydning når en asylant er papirløs og søker asyl på falske premisser. 




Man må stille seg positiv til den effektiviteten Europol prøver å oppnå med sin strategi, spesielt når det gjelder å bekjempe den organiserte kriminaliteten.




Hans J. Røsjorde hadde her gjeninntatt presidentplassen.




