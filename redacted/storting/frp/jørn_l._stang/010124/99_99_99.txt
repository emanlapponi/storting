 Jeg har følgende spørsmål
til forsvarsministeren:

«Gamlebyen i Fredrikstad er den best
bevarte garnison/festningsby i Norden, og har vært
det siden 1644. Bydelen er en historisk perle og en viktig del av
vår kulturarv. Forsvarssjefens planer er at den militære
enhet skal opphøre der. 

Man går ut fra at statsråden
ser hva konsekvensene kan bli for den historiske by som Forsvaret
har bidratt med å bygge opp, og i den forbindelse melder
spørsmålet seg om statsråden har synspunkter
for etterbruken og ansvaret for de militære bygg og anlegg
i Gamlebyen?»

  Jeg takker for svaret fra statsråden.
Det var ganske klart det som gjaldt bygninger av nasjonal verdi,
og det var jo også egentlig hovedspørsmålet mitt,
nemlig hva man ville gjøre med disse bygningene i Gamlebyen.

Hele 30 pst. av bygningene i Gamlebyen
er militære anlegg, og det er ikke til å stikke
under stol at både de som bor der, og de som ser Gamlebyen
i turistøyemed, er redde for utviklingen totalt sett. Siden
Forsvaret har lagt ned hele 50 mill. kr de siste ti årene
for nettopp å ruste opp Gamlebyen, som også forsvarsministeren
var inne på, vil jeg gjerne stille følgende spørsmål:
Vil han overfor forsvarssjefen sørge for at han vektlegger
tilstrekkelig i sine vurderinger og konklusjoner nettopp det forsvarsministeren
nå var inne på og vektla selv?

  Jeg takker statsråden for ganske klare
svar så langt. Vi er jo alle klar over at det er sterke nedskjæringer
på forsvarsområdet og at det vil gi virkninger
som også Gamlebyen vil lide under. Jeg vil likevel spørre
forsvarsministeren om han i det hele tatt mener at det skal være
noen militær virksomhet i Fredrikstad. Siden han er en
så hyppig gjest der, har han kanskje en formening om det
er viktig at Hæren er der på en eller annen måte.
I tillegg er det også en del investeringsbehov som skal
til når deler av Hæren i Gamlebyen skal overflyttes,
bl.a. til Rygge. Ser man også dette i sammenheng med de
totale kostnadene? 

