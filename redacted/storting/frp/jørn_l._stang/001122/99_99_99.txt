 Denne gang har jeg et spørsmål til
justisministeren:

«Ifølge politiet i Oslo er
situasjonen det verste man noensinne har sett med robbing av personer
utført av profesjonelle lommetyver fra utlandet. I tillegg
til kriminelle asylsøkere kommer det bander fra Polen og
andre østeuropeiske land.

Hva akter statsråden å gjøre
med det?»

  Jeg vil takke statsråden for svaret. 

Jeg har notert meg det hun listet opp. Jeg
er først og fremst opptatt av konkrete tiltak i eget land.
Og for å illustrere hvor profesjonelle disse lommetyvene
er, viser jeg til episoder hvor sivile politifolk har oppdaget at
de ble utsatt for kontraspaning fra bandene. Utlendingene som står
for dette, er jo ofte kamuflert som turister eller som asylsøkere
på tur i byen. Jeg er altså på jakt etter
hva statsråden vil gjøre med strafferammene overfor
disse kriminelle elementene fra utlandet. 

Så vil jeg også nevne den øyensynlig
dårlige kontakten det er mellom asylmottakene og UDI, som
hevder at de ikke kjenner til utviklingen med organisert kriminalitet
ved mottakene. Og da er mitt spørsmål om det i
det hele tatt er mulig, i et såpass velutviklet land som
Norge, at det ikke engang er kontakt mellom asylmottakene og UDI,
som jo skal håndheve dette.

