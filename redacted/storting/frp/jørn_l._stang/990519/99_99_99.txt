  Jeg har følgende spørsmål
til statsråden:

«Landskonferansen for landets nærradioer
er bekymret for radiobingoens fremtid. Det er usikkerhet rundt fornyelsen
av tillatelse til å arrangere radiobingo neste år dersom
ingenting blir gjort med lovverket. Landskonferansen håper
på et lovvedtak som ikke vil være en trussel for
lokalradioens eksistens i Norge.

Sett i sammenheng med tillatelser for neste år,
vil statsråden sørge for at nærradiostasjonene
får tillatelse, slik at enkelte ikke blir utsatt for egenartede
tolkninger av dagens diffuse lotterilov?»

  Jeg var ikke fornøyd med svaret fra
statsråden, men må allikevel takke for det.

Godt over halvparten av lokalradioene i Norge
er avhengige av inntektene fra radiobingo. Disse lokalradioene
er like viktige for lokalsamfunnet som lokalavisene. Forskjellen
er at lokalradioene ikke mottar pressestøtte, og det enkle
budskapet til politikere og lovgivere er at de ber om ordninger
som gjør det mulig å tjene penger til den vanlige
driften. Dette er hovedgrunnen til at de som driver og jobber i
nærradioene, er opptatt av radiobingo. 

Den store skrekken for nærradiofolkene
er at flere enn Bodø politidistrikt vil nekte lokalradioene
i sitt område bingotillatelse.

I Bodø er man blitt møtt
med krav om at samtlige eiere må være lotteriverdige.
Slike avgjørelser er basert på dagens lotterilov.
Mitt spørsmål til statsråden er: Skjønner
statsråden at en slik lov fører til usikkerhet
for dem som er ansvarlige for driften, men også for dem
som har sitt daglige virke og levebrød i en nærradiostasjon?

  Jeg skjønner at statsråden
er fanatisk opptatt av kommersielle interesser. Jeg er opptatt av
de lokalradioene som driver på en helt annen måte. Mange
lokalradioer har en oppriktig mening om at lovene kan tolkes slik
som politiet i Bodø tolket lotteriloven i 1998. Enkelte
har kanskje en svært negativ holdning til at det gis bingotillatelse
til lokalradioen, fordi, som det heter, lokalradioen er verken ideell
eller samfunnsnyttig. Det var også statsråden
inne på. Hvordan skal da definisjonen av samfunnsnyttig
være? Jeg vil gjerne ha en klar definisjon på det. 

Det er et initiativ fra lokalradioens side
som burde ha vært premiert istedenfor å bli motarbeidet,
som det blir i dag. Bare det at man klarer seg uten sugerør
inn i statskassen for å opprettholde driften videre, burde
etter min mening tilsi at søknaden er automatisk innvilget.
Men jeg regner med at statsråden ikke har et slikt dramatisk
syn som jeg.

