  Jeg har et spørsmål til
justisministeren:

«Justisministeren har det overordnede
ansvar for koordinering av Schengen-implementeringen. Det innbefatter grenseoppsyn
og det polisiære samarbeid. I våre naboland
blir grenseoppsynet i hovedsak ivaretatt av en etat med et definert
ansvar. Norges Schengen-implementering vil berøre flere
etater enn politiet. Dette kan muligens danne grunnlag for problemer
dersom samarbeid og ansvarsdeling ikke er godt forankret.

Hvordan er dette løst?»

 Jeg takker for svaret fra statsråden. 

Det er jo Forsvaret som i hovedsak har ansvaret
for grenseovervåkingen. Og den senere tids hendelser langs kysten
har satt søkelys på manglende overvåking
langs kysten, som vel representerer den lengste del av norsk yttergrense.
Vår kyststrekning har en vesentlig geografisk
utstrekning, og det representerer vel i seg selv en risiko for at
uønskede grensepasseringer kan skje. Det   er grunn til å anta
at antallet fartøyanløp som omfattes  av Schengen-bestemmelsene,
er vesentlig høyere enn hundre tusen pr. år. I
tillegg er det et lavt antall kystvaktfartøyer på kontinuerlig
patrulje i territorialfarvannet. Overvåkingen langs kysten
kan kalles alt annet enn eminent, og det er et betydelig
antall grenseovergangssteder langs kysten.

Har justisministeren begynt å bekymre
seg for hvorvidt grenseovervåkingen er god nok?

  I forrige St.prp. nr. 1 fremgår det
at det i forbindelse med Schengen-implementeringen ville være
behov for å integrere overvåkingsressursene bedre
i løpet av år 2000 for å sikre en tilfredsstillende overvåking
langs kysten, som det heter. Dette er ytterligere beskrevet i budsjettproposisjonen
for inneværende år. Her nevnes det sågar
at en overvåkingssentral skal etableres innen utgangen
av 2001. Dette har tydeligvis ikke skjedd.

I den senere tid har det vist seg at overvåkingen
langs kysten ikke er god nok, og det kan jo alene resultere i at Norge
blir en bakdør inn i Schengen-området hva angår menneskesmugling.
Hvilke tiltak er iverksatt for å sikre en tilfredsstillende
overvåking, i og med at den senere tids informasjon viser
at de tiltak som var nevnt i forrige budsjettproposisjon for å ivareta
et eksisterende behov, tydeligvis ikke er gjennomført?

