 Jeg synes det er veldig bra at statsråden sier at hun er opptatt av tillit til næringen og den type ting. Nå sitter tilfeldigvis den ene av dem som ønsker å fortsette med å drive sin virksomhet, på galleriet og hører på statsråden. Jeg tror at han vil føle, som veldig mange andre eldre mennesker i Norge, at han blir diskriminert når han ikke får lov til å fortsette å stå i arbeid. På tross av at det i denne sal og alle andre steder hvor politikere er og snakker om at man ønsker at folk skal få lov å være lenger i arbeidslivet, skal man altså nekte én gruppe å få mulighet til det. Dette er en person som har lang kompetanse, som virkelig er stolt av næringen sin og ønsker å få lov til å fortsette med å være i næringen sin, mens altså statsråden og denne regjeringen ikke ønsker at han skal få mulighet til det.


Jeg håper virkelig at statsråden vil ta med seg dette tilbake. Det er ikke veldig mange det gjelder. Men det ville jo være veldig bra om man faktisk viser at man er opptatt av at folk skal få lov til å være i arbeidslivet, at de skal få lov til å drive virksomheten sin så lenge de er friske og raske og har mulighet til det, og ønsker å ha den muligheten, fordi de er opptatt av yrkesstolthet, opptatt av yrket sitt og ønsker å få fortsette med det.


