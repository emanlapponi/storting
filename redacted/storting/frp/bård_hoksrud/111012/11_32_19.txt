 Vi var veldig glad for de endringene som ble gjort for to år siden i yrkestransportloven. Fremskrittspartiet var en forkjemper for å få til endringer, og jeg er helt enig i at man må ha gode kriterier.


Men det er jo litt spesielt at akkurat denne yrkesgruppen, disse personene som eier sin egen bedrift, ikke lenger får lov til å drive bedriften sin når de er 70 år, fordi man altså nekter dem å gjøre det. Man sier ikke til en reder eller til en som eier en butikk eller annen virksomhet, at nå har du blitt så gammel at du får ikke lov til å drive virksomheten din lenger. For mange av dem som er så gamle, og som er friske og raske og ønsker å få lov til å fortsette å jobbe og være i yrkeslivet, er det veldig spesielt at man får beskjed om at du får ikke lov til å drive virksomheten din lenger. Jeg hører at statsråden sier at hun kommer med nye endringer, men jeg hadde virkelig håpet at hun også ville vurdere disse endringene, slik at denne yrkesgruppen kan få lov til å drive virksomheten sin på samme måte som alle andre i samfunnet får lov til det hvis de er friske og raske.


