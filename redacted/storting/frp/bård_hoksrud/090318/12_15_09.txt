 Jeg er veldig glad for at statsråden sier at dette er et viktig redskap for alle nødetatene, og at det er viktig at det kommer på plass. Det tror jeg det er bred og stor tilslutning til i hele Stortinget. Jeg synes også det er godt å høre at det faktisk er slik at det er Stortingets vedtak som Direktoratet for nødkommunikasjon skal forholde seg til. Men jeg synes at statsråden svarte svært lite i forhold til brevet fra helsedirektøren. Det er et ganske krast brev ettersom jeg registrerer, og det er veldig klar tale om at hvis man nå ikke får en evaluering, ikke bare av den tekniske løsningen, men også av de andre forholdene, er Helsedirektoratet villig til å stoppe videre framdrift av nødnettet for sine virksomheter. Det er jo veldig alvorlig. Da synes jeg det er litt spesielt når man i forbindelse med statsbudsjettet for 2009 ikke får noen som helst informasjon – en så viktig informasjon, som Stortinget burde ha vært kjent med.


