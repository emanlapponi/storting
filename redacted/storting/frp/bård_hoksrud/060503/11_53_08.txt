 Etter å ha hørt foregående
taler hadde jeg tenkt å starte med å si at jeg
opplever at interpellanten og dagens regjering ønsker
en forholdsvis lik utvikling, hvor man ved bruk av pisk kan få folk
bort fra å bruke bilen som transportmiddel til
og fra jobb osv. Fremskrittspartiet ønsker
heller å ha en annen tilnærming til hvordan vi
skal løse de utfordringene vi står overfor,
og de problemstillingene vi ser. Vi tror at utbygging av infrastruktur
og det å se på avgiftssystemet er tiltak som er
viktige hvis man skal gjøre noe med de utfordringene man
ser i forhold til miljøproblematikken.

Jeg synes også det er viktig å ha
med seg når man prater om at kollektivtransport er veldig
viktig, at det faktisk er mange barnefamilier som har flere barn,
og som er avhengige av å levere barn i den ene barnehagen
og så i den andre barnehagen. Da er det kanskje ikke
så enkelt å kunne bruke det offentlige
kollektivtilbudet, da er man helt avhengig av å bruke
privatbilen for å få levert barn i skole og barnehage.

Jeg tror det er umulig å sikre
et skikkelig, godt utbygd kollektivtilbud i hele landet
med mindre denne regjeringen ønsker å putte
inn langt mer midler enn det jeg er overbevist om at den noen
gang vil kunne klare. Det har jeg svært liten tro på.
Jeg vet også at det er skolebussen som er det
eneste kollektivtilbudet mange steder rundt omkring i distriktene.
Da tror jeg heller ikke at man kan satse ensidig på kollektivtransport
og kollektivutbygging.

Fremskrittspartiet
mener den beste måten å redusere utslippet
på er å sørge for god infrastruktur i
form av godt utbygde veier og samferdselsnett i hele landet.
En slik utvikling vil sikre mindre utslipp fra
bilen, fordi man slipper å kjøre på dårlige
utbygde veier som gjør at man får økt utslipp,
fordi man bruker mer drivstoff, osv. På mange av stamveiene våre
er det unødig mye drivstoffutslipp fra tungtransporten,
fordi de kjører på så enormt dårlige
veier – de må bruke masse energi og
ressurser på å kjøre opp og ned på de
dårlige veiene. Jeg synes det også er
viktig å ha med seg, når vi diskuterer det vi
nå gjør, at bilindustrien i løpet av
de siste 20 årene har fått til en kraftig reduksjon
i utslipp fra bilene sine. Det er en utvikling som har ført
til langt mer miljøvennlige biler enn det vi hadde tidligere. Da
er det et paradoks at Norge har en av Europas dårligste og
eldste bilparker, som forurenser langt mer enn de nye og moderne
bilene man nå får kjøpt på markedet.
Det å ha en av Europas eldste bilparker mener
jeg har vært en villet politisk utvikling i form av det
skatte- og avgiftssystemet som det dessverre
har vært bred enighet om blant det politiske flertallet
på Stortinget. Man kan derfor spørre seg hvor
opptatt man virkelig egentlig er av å gjøre noe
med klimaet, når man velger et slikt avgiftssystem som
det vi har i dag. Jeg har registrert at Regjeringen
har signalisert at det skal komme en avgiftsomlegging i forbindelse
med statsbudsjettet for 2007, noe foregående taler også fulgte opp.
Men jeg har også registrert
at det nå er tydelige signaler som viser at dette blir
utsatt til ut i 2007. Det kunne være greit å få en
avklaring på om denne regjeringen har tenkt å legge
fram en omlegging av avgiftssystemet i forbindelse med statsbudsjettet
for 2007, eller om dette er noe som kommer senere.

