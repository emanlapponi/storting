 Jeg vil takke interpellanten for å ta opp en viktig sak med store utfordringer. Jeg har også lyst til å starte med å nevne en ting som kanskje gjorde dette litt mer trøblete, nemlig regjeringens vedtak om å legge beredskapssenteret til Alnabru. Det vil fortsatt ta lang tid før det er på plass, men det har også skapt usikkerhet og bekymring for en del av transport- og logistikknæringen som holder til på Alnabru.




Så registrerer jeg at statsråden er veldig enig med interpellanten i at det er viktig å komme raskt i gang. Ja, det er vi veldig enig i. Men det er kanskje enda viktigere å bestemme seg for når dette skal være ferdig. Det er det man er opptatt av. Når kan man forvente at ting er ferdig? Det hjelper ikke bare å prate om at vi må komme raskt i gang, når man ikke har bestemt seg for når man har tenkt å være ferdig. Så jeg vil utfordre statsråden til å være mer konkret og ikke bare prate om at man skal komme raskt i gang, men også begynne å si når ting faktisk skal være på plass og være ferdig. Det er også viktig.




Så er jeg enig i det interpellanten sier. Hvis vi ikke snart begynner å foreta oss noe når det gjelder jernbanebasert godstransport, tror jeg snart den er borte eller i hvert fall kommer til å få store utfordringer. For det er ikke tvil om at den transportformen som sliter aller, aller mest, er godstransport på jernbane. Når jeg leser regjeringspartienes merknader i innstillingen, når jeg leser hva som står i stortingsproposisjonen om saken, er det faktisk grunn til bekymring, for jeg oppfatter at det ikke er like offensivt som når statsråden sier at det er viktig å komme i gang. Jeg opplever faktisk at innstillingen fra regjeringen er at man skal vurdere – som også statsråden sier nå – å se en gang til på dette. Jeg tror vi har diskutert dette i mange nok år. Jeg tror det er viktig at man kommer i gang, sånn at de som skal drive med godstransport på jernbane, har tillit til og tro på at dette faktisk er noe man ønsker. Hvis utviklingen får lov til å fortsette, sånn som den gjør nå, og man ikke tar de grepene og bestemmer seg for når ting skal være ferdige og være på plass, vil det nesten være sånn at godstrafikk vil komme til å være en museal greie – noe man hadde i tidligere tider – fordi man ikke klarer å konkurrere mot andre.




Men selv om man bare fortsetter å skyve dette foran seg, som jeg opplever at regjeringen gjør fordi det selvfølgelig er store kostnader her, tror jeg fortsatt det vil være mange tog som kommer til å gå. Men det kommer til å bli vogntog – på veien – i rekke og rad etter hverandre. I stor grad vil det vel også være utenlandske vogntog. Vi ser at konkurransen nå gjør at utenlandske vogntog klarer å levere omtrent til under halve prisen av det man klarer å levere på jernbane. Først i dette toget går staten med sitt eget selskap med massevis av utenlandske vogntog og sjåfører som kjører på langt lavere lønn og til helt andre kostnader enn det staten selv gjør gjennom sine underselskaper i Posten. Det er interessant å høre på statsråden og engasjementet for toget. Det er interessant å høre på representanten Langelands engasjement for dette. Men når vi tar opp utfordringene som nettopp rammer jernbanen aller mest, nemlig kabotasje, kostnader og bruk av utenlandske selskaper inn i transporten, er det jernbanen som er den store taperen, og ikke de andre transportformene.




Det er utrolig viktig å komme i gang med å bygge ut Alnabruterminalen. Kommunen, staten og Jernbaneverket har holdt på i altfor mange år nå, nå trenger vi handling. Vi kan ikke fortsette å si at vi skal utrede i 2013. Jeg synes det er trist når statsråden sier at hun er opptatt av å komme raskt i gang, og at regjeringen ikke ville støtte Høyres og Fremskrittspartiets forslag i saken om å hente inn eksterne som kan både planlegge og komme i gang med utbyggingen.




