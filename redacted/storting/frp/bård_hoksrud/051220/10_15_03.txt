 Fremskrittspartiet har ingen merknader til innstillingen med unntak av bevilgningene til kap. 1320 Statens vegvesen. Her ønsker vi å komme med en ny post 32 som kompensasjon for ekstraordinære utgifter til vegvedlikehold på riks- og fylkesveger. Denne posten foreslår vi å øke med 60 mill. kr.




Som alle her er kjent med, har det i høst vært svært mye uvær på Vestlandet, noe som har ført til store ødeleggelser på vegene. Dette er ødeleggelser som ikke Vegvesenet eller fylkene hadde noen som helst forutsetninger for å kunne forutse. Disse ødeleggelsene er det derfor naturlig nok heller ikke tatt høyde for i de berørte fylkenes vegbudsjetter for inneværende år. Vi vet at bevilgningene til drift, vedlikehold og investeringer på vegsektoren er altfor små i forhold til de enorme behovene som er rundt i hele landet. Fremskrittspartiet mener derfor at de ekstraordinære ødeleggelsene som har vært på Vestlandet, skal kompenseres ved at ødeleggelsene, estimert til ca. 60 mill. kr i de berørte fylkene, skal dekkes inn ved at man tilleggsbevilger 60 mill. kr til utbedring og rassikring etter uværet i høst.




For Fremskrittspartiet er det viktig å sørge for at de ekstraordinære utgiftene blir ordnet opp i i 2005, ikke at man skyver dette foran seg slik at man risikerer at det vil gå ut over de planene man har i det enkelte fylket for 2006 og senere i planperioden – dette fordi man har måttet bruke midler fra budsjettet for 2006 for å dekke opp for den akutte situasjonen som oppstod i 2005.




Jeg vil også henvise til Stortingets behandling av statsbudsjettet for 2006, hvor flere av Stortingets medlemmer var svært opptatt av at man måtte sette i gang tiltak straks for å redusere rasfaren i Norge. Jeg vil derfor utfordre flertallet til å støtte opp om Fremskrittspartiets forslag på kap. 1320 (ny) post 32 om å tilleggsbevilge 60 mill. kr for å kompensere for de uforutsette utgiftene i 2005.




Jeg vil med dette ta opp Fremskrittspartiets forslag til endringer på statsbudsjettet for 2005.




