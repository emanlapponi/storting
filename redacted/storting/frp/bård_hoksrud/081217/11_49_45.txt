 Det er jo nettopp derfor Fremskrittspartiet ønsker at man skal sørge for at
                     ekstrakostnaden skal finansieres av Stortinget, fordi vi vet at det er mange
                     fylkeskommuner som sliter med økonomien. Dette er ikke en lovpålagt oppgave,
                     mens stort sett alle de andre oppgavene fylkeskommunene har, er lovpålagte, og
                     det er ofte denne typen oppgaver som taper mot de lovpålagte oppgavene. 

Jeg er bekymret når jeg ser konklusjonen og sammendraget i SINTEF-rapporten.
                     Når jeg hører hva statsråden sier nå, er jeg også bekymret for hvorvidt staten
                     og det politiske flertallet vil gå inn og sikre trygg og forsvarlig transport
                     av barn i skolebuss. Veldig mange foreldre er bekymret og mener at det er en
                     uholdbar situasjon slik det er nå, med mange barn som står på skolebussen. Vi
                     kan prise oss lykkelig for at det heldigvis så langt ikke har skjedd de store
                     ulykkene. 

Jeg håper at statsråden kommer tilbake. I disse førjulstider er det vel slik at
                     man kan få lov til å ha noen juleønsker. Ett juleønske er at statsråden kjapt
                     kommer tilbake, slik at man kan få løst denne problematikken og sikre at alle
                     barn i Norge får en trygg og sikker skoletransport. 

