 

(ordfører for saken):

 Stortinget skal i dag behandle forslag til bevilgninger for 2005 under området for Fiskeri- og kystdepartementet. Samferdselskomiteen behandlet i forrige periode et dokument nr. 8-forslag om å sette i gang strakstiltak for å få fjernet 65–70 tonn kvikksølv fra den tyske ubåten «U-864», som ble senket av en britisk ubåt i norsk sjøterritorium vest for Fedje den 9. februar 1945. Vraket ble funnet av Sjøforsvaret i 2003, og i St.meld. nr. 14 for 2004–2005, På den sikre siden – sjøsikkerhet og oljevernberedskap, ble det informert om at vraket kan representere en fare for et punktutslipp på 65–70 tonn kvikksølv.




Norsk institutt for vannforskning har på oppdrag fra Kystdirektoratet gjennomført en vurdering av hvilken risiko kvikksølvlasten i vraket kan ha på miljøet. På bakgrunn av rapporten samt konsultasjonene med bl.a. Havforskningsinstituttet, Fiskeridirektoratet og NIVA har det blitt påvist at noe av kvikksølvet som befant seg i ubåten, allerede har lekket ut, men man kan foreløpig ikke si hvor mye.




På bakgrunn av dette samt faren for ytterligere utslipp har Regjeringen valgt å sette i gang konkrete tiltak umiddelbart for å fjerne forurensningsfaren ved vraket. Kystverket har derfor satt i gang forprosjekt for å kartlegge hvordan faren for forurensning kan fjernes.




Komiteen viser til at man vil be om at Regjeringen kommer tilbake og orienterer Stortinget på egnet måte om framdriften i saken. Komiteen har ellers ingen merknader og viser til sakens dokumenter.




