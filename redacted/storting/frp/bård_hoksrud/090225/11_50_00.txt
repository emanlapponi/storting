 For det første er jeg ikke enig med statsråden i at det er greit at man må
                     vente til endelig skatteoppgjør kommer, for her er det faktisk muligheter. Hvis
                     man ønsker å se på en forenkling og ønsker å gjøre noe med byråkratiet, har man
                     full mulighet til å sørge for at man får det skatteoppgjøret. Det blir ofte
                     også gjort. I forbindelse med at man gjør opp boet, blir det også gjort
                     beregninger når det gjelder de skattemessige forholdene. 

Problemet her er at kommunene bruker lang tid på å behandle disse etterkravene,
                     i tillegg til at enkelte kommuner ikke engang oppgir på hvilket grunnlag man
                     har kommet fram til de kravene man sender ut. Jeg synes det er helt
                     uakseptabelt. Det burde være en forutsetning at man ikke skal kunne vente i
                     nesten to år – kommunen har faktisk mulighet til å vente i nesten to år før den
                     sender krav til etterlatte og pårørende. For mange er det en sterk påkjenning å
                     få denne type krav i etterkant. Når alt er gjort opp og man begynner å komme
                     videre, får man altså et nytt krav fra kommunen, som bruker lang tid på
                     saksbehandlingen og på å gjennomføre dette. 

Jeg håper at statsråden vil ta initiativ overfor finansministeren, eventuelt,
                     slik at man kan få gjort dette innenfor den fristen man har for å gjøre opp
                     boet. Det er mulig – hvis man vil se på det – å ha forskrifter som sørger for
                     at man må følge det opp. 

