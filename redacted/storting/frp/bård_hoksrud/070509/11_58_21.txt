 Jeg vil takke statsråden for svaret.

Det er godt å se at det skjer noe,
men jeg har også stilt spørsmål
til statsråden om omkjøringsveiene rv. 32 og rv. 40.
Statsråden har vært klar og tydelig på at
hun ikke ønsker å sette i
gang ytterligere tiltak nå, men at man kontinuerlig skal
se på dette. Men alle tilbakemeldinger fra dem
som bor langs disse veiene, er at dette er veier hvor det fra før
er stor trafikk, og at den økte trafikken som stengingen
av Hanekleivtunnelen har medført, ytterligere har forverret
deres situasjon. De opplever nå en uholdbar situasjon.

Spørsmålet mitt blir da:
Statsråden snakker om noen av de andre
omkjøringsveiene, men ser hun ikke at det også er
viktig å ta tak i de problemene som de som bor langs disse
veiene, har? Selv om ett løp vil bli åpnet 6.
juli, betyr jo ikke det nødvendigvis at det ikke
fortsatt vil være økt trafikk på omkjøringsveiene.

