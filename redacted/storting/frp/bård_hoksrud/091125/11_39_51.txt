 Jeg er helt enig med statsråden i at trafikksikkerhet er viktig. Men jeg synes det er
              et stort paradoks at det kun er de som er profesjonelle, og som transporterer hester
              fra stallen til travbanen og tilbake igjen, som ikke har unntak fra kjøre- og
              hviletidsbestemmelsene, mens man altså synes det er greit at så lenge man ikke gjør
              det profesjonelt, kan man kjøre så mye man hæler fra det ene stedet til det andre uten
              å måtte ta hensyn til de samme bestemmelsene som de som er profesjonelle. Dette betyr
              kanskje at man synes det er greit at man tar med seg hester som vennetjeneste, og på
              den måten ikke får gjort det på en profesjonell og ordentlig måte. Jeg synes det er
              noe av utfordringen når man har laget et regelverk som gjør at transport av akkurat
              disse dyrene, som da transporteres av profesjonelle transportører, ikke er unntatt fra
              kjøre- og hviletidsbestemmelsene. 

Hvis man skal slakte et dyr, er man altså unntatt fra kjøre- og
              hviletidsbestemmelsene. Det betyr, tydeligvis, at den siste reise er viktig, den skal
              være unntatt fra kjøre- og hviletidsbestemmelsene, men transport av levende dyr som
              fortsatt skal leve – og forhåpentligvis ha det godt – er ikke unntatt fra kjøre- og
              hviletidsbestemmelsene. 

