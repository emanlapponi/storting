 Jeg er glad for at statsråden har tatt opp problematikken, og at man fortsatt jobber
              med problematikken. Men jeg hadde håpet at man i dag kunne sagt at dette skal man
              sørge for å finne en løsning på, for det er litt spesielt at noen få transportører,
              som faktisk prøver å leve av dette og drive næringsvirksomhet, er de eneste som ikke
              har unntak, i motsetning til alle andre som bare velger å gjøre dette som
              vennetjeneste eller hvis man får betalt av andre. Da er det tydeligvis greit. Men man
              kan altså ikke som profesjonelle få det, fordi man ikke kan ha konsesjon. 

Jeg har lyst til å utfordre statsråden allikevel og be om at hun svarer på om hun nok
              en gang vil se på muligheten til å gjøre endringer, slik at også dyr som fortsatt skal
              leve, har krav på et like godt og verdig liv som de dyr som man skal kjøre rett til
              slakteriet, som tydeligvis skal på den siste reisen. Disse dyrene skal fortsatt leve,
              og de skal fortsatt drive konkurranse. Da bør man også kunne ha god dyrevelferd. 

