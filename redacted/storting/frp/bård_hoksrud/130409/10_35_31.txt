 Nå har jeg sittet i transport- og kommunikasjonskomiteen i snart åtte år, og vi har hatt tre samferdselsministre fra Senterpartiet i de åtte årene. Alle har sagt at vi skal kutte i planleggingstiden. Kanskje får vi om fire dager et svar på hva statsråden vil gjøre. Jeg registrerer at statsråden er mest opptatt av å si at tre år er helt urealistisk, men at vi skal komme ned mot fem år. Vi får ikke klar og tydelig beskjed om hvordan samferdselsministeren skal gjøre det. Det er mye prat, mye ull, og lite konkret om hvordan man skal komme ned i tid. Men det er veldig enkelt hvis man bare vil.




Jeg synes E18 gjennom Vestfold er eksempelet som tydeliggjør så utrolig godt hvor galt det er når vi holder på med den klattvise utbyggingen som vi gjør i Norge i dag. 6 prosjekter og 16 års utbyggingstid – i underkant av 8 mil. Det har vært til sammen 32 år med planlegging og utbygging, og resultatet er 78 km eller i underkant av 8 mil. Det viser at vi er nødt til å begynne å gjøre andre ting og ta andre grep.




Fremskrittspartiet sier klart og tydelig fra: For det første må vi begynne å bygge større. Vi må begynne å prosjektere større strekninger på en gang, for det er ikke sånn at det blir så mye lengre planleggingstid fordi man tar et større strekk. Det kan faktisk hende at det blir ganske mye kortere planleggingstid ved å ta det som ett prosjekt enn å ta det som seks prosjekter, som vi har gjort på E18 gjennom Vestfold. Hvis E18 gjennom Vestfold hadde vært gjort som ett prosjekt, hadde man spart masse planleggingstid, masse høringsrunder og masse behandlinger i kommunestyrer og fylkesting, og så hadde man faktisk bygd veien langt raskere.




Jeg synes vi har fått mange gode innspill om hvordan vi skal klare det, både fra det regjeringsoppnevnte utvalget og ikke minst i forslaget fra BNL, som kommer med ti klare og tydelige tilbakemeldinger om hvordan vi kan få det til. Det er over ett år siden disse forslagene kom, og vi skal kanskje få vite om fire dager hvordan regjeringen har tenkt å løse det.




Jeg har lyst til å vise til E6 ved Åkersvika utenfor Hamar. Miljøverndepartementet har diskutert i tre år hvor veien skal ligge, fordi de er uenig i hvor den traseen bør ligge, noe alle lokalpolitikerne, fylkespolitikerne og stortingspolitikerne fra fylket – alle – er enige om – men ikke Miljøverndepartementet. Setter man ikke frister for når de som har innsigelsesmulighet, skal få lov til å holde på med innsigelsene sine, tar det nesten en evighet.




E6 ved Minnesund – to kommuner som kranglet i ti år. Når de endelig har klart å bli enige, bestemmer Miljøverndepartementet seg for at de er uenig i den traseen de to har klart å bli enige om. Dette er hovedferdselsåren mellom Oslo og Trondheim! Mange mennesker har mistet livet mens de to kommunene kranglet og Miljøverndepartementet behandlet saken. Det tok nesten tolv år før man ble ferdig og kunne begynne å tenke på å sette spaden i jorda. Det kan ikke være sånn lenger.




Det er derfor vi sier at vi må sette en frist for hvor lenge de som har rett til innsigelser, skal få lov til å holde på med det. Så må vi sørge for å korte ned prosessene. Vi skal selvfølgelig ta hensyn til de lokale innspillene, men mer statlig regulering må vi ha. Så vil sikkert noen si: Men i Ås har Fremskrittspartiet lokalt holdt på å kludre det til. Ja, jeg tror man kan si at lokalpolitikere har holdt på å kludre det til ganske mange steder i landet. Det er nettopp det vi må få slutt på. Vi skal lytte til lokalpolitikerne, vi skal ta med de signalene som kommer. Men noen ganger må noen si at nok er nok, og så må vi sørge for å begynne å bygge veien. Det er det det handler om, og det er det Fremskrittspartiet er opptatt av. Stamveinettet, det nasjonale veinettet vårt, er statens ansvar, og det er vi som har ansvaret for å sørge for at det kommer, og at det blir på en god måte.




Som sagt: Vi skal lytte til innvendingene, men jeg registrerer jo at vi har en statsråd som ikke er veldig glad i å lytte til innvendinger. I min hjemkommune, Bamble, hvor vi skal bygge ny E18, skal vi bygge med smalt firefelt, mens alle etatene – nødetatene, lokalpolitikerne og fylkespolitikerne – vil ha 23 meter. Hvis regjeringen får det som den vil, er det jo bilistene som skal betale det meste av det gjennom bompenger også, så da burde vi vel i hvert fall kanskje kunne få en skikkelig vei.




