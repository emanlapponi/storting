 Jeg er glad for statsrådens svar. 

Dessverre er jeg litt lei meg, for dette er ikke noen enestående sak i regi av
                     Statens vegvesen. Vi opplever til stadighet at Statens vegvesen og
                     kontrollstasjoner opptrer som en stat i staten, og er mest opptatt av å finne
                     problemer istedenfor faktisk å være problemløsere. Jeg synes det er litt
                     spesielt, for hvis denne bilen hadde blitt registrert som en syvseter, hadde
                     det vært helt i orden, og hvis den hadde blitt registrert som en varebil, ville
                     den blitt godkjent på timen, men fordi det skal være en kiste i bakrommet, blir
                     den ikke godkjent. Det er heller ikke slik som statsråden sier, at denne bilen
                     er forsøkt godkjent etter de andre bilene – denne bilen har vært på Biltilsynet
                     flere ganger og lenge før noen av de andre bilene som har fått dokumentasjon og
                     godkjenning. Jeg har faktisk her dokumentasjon som viser at denne bilen har
                     like mye dokumentasjon på godkjenning som andre biler som er godkjent. Det kan
                     vel ikke være sånn at det skal være forskjell på få registrert en bil i
                     Telemark, i Finnmark eller i Møre og Romsdal, eller i andre deler av landet.
                     Det må være likhet for loven over hele landet. 

