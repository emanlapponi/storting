 Jeg tillater meg å stille følgende spørsmål
til utdannings- og forskningsministeren:

«Kompetansereformen slår
fast at det må etableres ordninger som stimulerer alle
utdanningsinstitusjoner som tilbyr brukerrettede, kompetansegivende
etter- og videreutdanningstilbud. Minerva videregående
skole har opplevd at dette ikke er tilfellet med dagens
lovverk.

Hva vil statsråden gjøre
for at det skal bli utarbeidet et regelverk tilpasset intensjonene
i kompetansereformen også for de private institusjoner
som driver opplæring i henhold til kompetansereformen?»

 Offentlig og privat skole må ha likeverdige
vilkår og betingelser. Systemet må medvirke til at
den enkelte voksne blir bedre rustet til arbeids- og samfunnsliv.
Jeg viser til et brev fra Minerva, ved advokat, som statsråden
har fått kopi av. Det framgår av dette brevet
at departementet gjentatte ganger har forsømt seg overfor
private skoler ved å tie dem i hjel. Brev på brev har ikke
blitt besvart. Det er ikke rart at privatskolene trår feil
når det ikke finnes et regelverk å holde
seg til, og man dessuten ikke får nødvendig
veiledning fra departementet, som er hjemlet i § 11
om veiledningsplikt.

Hva vil statsråden gjøre
for at ikke Minerva videregående
skole skal bli nedlagt, i den situasjonen de er i nå?

 Jeg vil påpeke den alvorlige situasjonen
som Minerva er i. Det står hundrevis av elever i kø for å komme
inn på skolen. Skolen gjør et samfunnsnyttig arbeid
i henhold til det vedtaket som Stortinget har gjort om denne reformen,
så en løsning må komme, og den må komme
snart for at skolen ikke skal bli lagt ned.

Vil statsråden vurdere å oppnevne
andre, utenfor departementet, som kan fastsette tilskudd til skolen
ut fra det arbeid som blir gjort av skolen i forhold til kompetansereformen?

