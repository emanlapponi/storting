 Det er egentlig ganske prisverdig at Arbeiderpartiet nå fokuserer så sterkt på skatte- og avgiftsnivået i Norge og er blitt så bekymret for næringslivet. Det skal vi ta med oss.


Det som er den faktiske situasjonen, er jo at det for 2014 er gjennomført betydelige skatte- og avgiftslettelser, bl.a. ved at arveavgiften fjernes for alle, med virkning fra 1. januar i år. Det er positivt og gir forenklinger for den enkelte skattyter, samtidig som det fører til reduserte administrative kostnader i Skatteetaten.


Det som imidlertid er litt vanskelig å forstå, er at Arbeiderpartiet synes å være så opptatt av å forsvare skattemessige tilpasninger i et avgiftsregime, selv når denne avgiften fjernes.


Staten som medarving har bidratt til tilpasninger for å eliminere noen negative konsekvenser av arveavgiften. Når denne avgiften bortfaller, fjernes også grunnlaget for disse tilpasningene, og systemet blir dermed mye enklere og mer oversiktlig. Anledningen til oppskriving av inngangsverdi på eiendeler har vært en konsekvens av arveavgiften. Nå bortfaller denne muligheten som en konsekvens av at avgiften fjernes. Dette er enkelt og greit for de aller fleste – innføring av kontinuitetsprinsippet kan gi noen negative utslag, men i hovedsak gir det positiv effekt for alle generasjonsskifter, og det gjelder selvfølgelig også innen næring.


Ved at man arver forgjengerens skatteposisjon til inntekts- eller fradragsføring, blir det likebehandling av ulike organisasjonsformer innen næring. Eiere behandles likt uavhengig av om virksomheten er organisert i enkeltpersonforetak eller aksjeselskap. Slik sikres skattemessig likebehandling av alle skatteytere.


Fjerning av arveavgiften er ett av flere tiltak for å redusere det totale skatte- og avgiftsnivået i Norge. Generelle skattelettelser, for både næring og personlige skatteytere, er et vesentlig element i det økonomiske opplegget for 2014. Det er helt nødvendig for å stimulere til investeringer og fortsatt vekst i fastlandsøkonomien.


Lettelser på mer enn 7 mrd. kr er en bekreftelse på både vilje og evne til å gjennomføre en ny politikk. Både privatpersoner og bedriftseiere har vært ganske samstemte i sine krav om at arveavgiften fjernes på grunn av at den har gitt urimelige utslag. Nå er det en realitet. Fra 1. januar i år er det en realitet: Den er borte. Nå er disse forventningene innfridd av Høyre–Fremskrittsparti-regjeringen.


Det slutter ikke der, for regjeringen vil selvfølgelig arbeide med ytterligere tiltak, som vil gi positive effekter for de aller fleste skatteytere.


Konsekvensene for landbruket har vært mye omtalt. Det er en realitet at landbruket har vært og fortsatt er i en særstilling når det gjelder ulike skattemessige ordninger som fremstår som meget gunstige. Dette har man i Stortinget vedtatt at skal gis en ytterligere gjennomgang. Kompleksiteten i og omfanget av de ulike ordningene ønsker man en grundigere og mer fordypet gjennomgang av.


Men når det gjelder de generelle virkningene av fjerningen av arveavgiften og innføringen av kontinuitetsprinsippet, er dette allerede omtalt i tilleggsproposisjonen til statsbudsjettet for 2014. Der er det også gitt noen anslag på provenyvirkning – de skattemessige provenyvirkningene – som en konsekvens av de endringene som gjennomføres. Dermed skulle det ikke være behov for en ytterligere gjennomgang, men det er tvert imot grunn til, for både personlige skatteytere og bedriftseiere generelt, å glede seg over at det totale skattetrykket er på vei ned.


