 Jeg tillater meg å stille følgende
spørsmål til samferdselsministeren:

«Fra flere politiske hold er det tatt
til orde for nødvendigheten av snarest å legge
E18 Mosseveien i tunnel. Det foreligger et forslag til løsning
via privat finansiering (Offentlig Privat Samarbeid) som gjør
at dette kan løses raskt. Dette vil føre til store
miljømessige, trafikksikkerhetsmessige og transportøkonomiske
gevinster.

Vil Regjeringen ta initiativ til at prosjekt
som innebærer OPS-finansiering av E18 Mosseveien, blir
iverksatt snarest?»

  Jeg takker statsråden for svaret,
som jeg må innrømme jeg vil karakterisere som
meget skuffende. Dette er jo et prosjekt som har veldig høy samfunnsøkonomisk
nytteverdi. Det er ifølge Statens vegvesen snakk om en
innsparing på 4,5 milliarder kr over en femårsperiode.
Det gir store miljømessige gevinster og store trafikkmessige
gevinster i form av reduserte ulykker osv. Dette kan løses
via en OPS-finansiering dersom det er vilje til det, og dersom Regjeringen
hadde vært villig til å ta Oslos problemer på alvor. 

Jeg vil spørre statsråden,
hvis jeg tolket ham riktig: Er det slik at vi ikke vil få dette
prosjektet ferdigstilt i løpet av neste planperiode dersom
Vegvesenet skal stå for prosjektet?

