  Jeg tillater meg å stille følgende
spørsmål til utenriksministeren:

«Det foregår omfattende menneskerettighetsbrudd
i Zimbabwe. Fra en rekke hold, inkludert opposisjonsleder Morgan
Tsvangirai, oppfordres det nå til at Norge stopper bistanden
til Zimbabwe. Denne er ifølge media i størrelsesorden
100 mill. kroner i året. 

Vil Regjeringen markere sin avstandtagen til
Mugabe-regimets politikk ved å fryse/stoppe bistanden
til Zimbabwe?»

  Jeg takker utenriksministeren for svaret.

Jeg vil først begynne med å korrigere
en misforståelse utenriksministeren gav uttrykk for i spontanspørretimen. Han
sa at det hadde vært bred oppslutning om støtten
til Zimbabwe. Fremskrittspartiet har hele tiden vært imot dette,
og jeg vet at Høyre også har hatt et liknende
standpunkt. Så det var en gal opplysning.

Ellers er jeg skuffet over innholdet i dette
svaret. Etter Fremskrittspartiets mening har det som har pågått
der nede, med bl.a. krigføring i Kongo med over 10 000
soldater fra Zimbabwes side, noe som har pågått
over lang tid, bidratt til å diskreditere det arbeidet
Norge har gjort og den holdningen Norge har inntatt der nede. 

Det jeg hadde håpet, var at Regjeringen
umiddelbart, selv ut fra sitt tidligere ståsted med støtte
til Zimbabwe, ville fryse hjelpen i første omgang, for
deretter å vurdere om den ville stoppe den helt på lengre
sikt. Dokumentasjonen når det gjelder dette, har til de
grader vært overbevisende fra internasjonale kilder osv.,
slik at dette etter vår mening burde ha vært gjort.

  Jeg tillater meg å fastslå at
det hjelper ikke om veien til helvete er brolagt med gode intensjoner.
Etter min oppfatning er Regjeringens holdning og manglende handlekraft
på dette punktet med på å diskreditere
all form for bistand, og det vil også innbefatte den som
kan sies å ha positive effekter. Jeg er skuffet over at
Regjeringen diskrediterer Norges innsats internasjonalt på denne
måten ved ikke å velge en mer handlekraftig linje
i dette spørsmålet. Jeg syns også det
er en lite egnet måte å bruke skattebetalernes
penger på å bidra til krigføring i naboland,
og at man har vært med på å støtte
opp om et slikt regime som Mugabe-regimet er.

