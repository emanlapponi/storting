 Jeg har følgende spørsmål
til kirke-, utdannings- og forskningsministeren:

«Oslo kommune har ifølge
mine opplysninger sendt brev sammen med tre andre storbyer, datert
13. august 1999, med påfølgende purringer, vedrørende
dekningen av kommunens ekstra ikke-refunderte kostnader som følge
av innføring av 6-års reformen (Reform 97), uten å ha fått
svar.

Vil statsråden sørge for
at svar blir gitt snarest, og at Oslo kommune og landets øvrige
kommuner vil få dekket ekstrakostnader som følge
av innføringen av Reform 97?»

Jeg må få lov til å korrigere
dateringen av det brevet jeg etterspør. Riktig dato skal
være 17. februar 1999. Jeg har gitt statsråden
beskjed om dette, og jeg beklager det eventuelle merarbeidet dette
har påført departementet.

  Jeg takker statsråden for det positive
i svaret hans, som innebærer at kommunene nå vil
få svar så snart som mulig. 

Når det gjelder detaljene i innholdet
i svaret, må vi avvente det og se hvilke konkrete detaljer
som fremkommer der når vi skal vurdere om svaret vil være
tilfredsstillende. For det er et faktum at det er stor uenighet
mellom flertallet av kommunene i landet og departementet om dekning
er gitt. Blant annet har kontroll- og konstitusjonskomiteen påpekt
at det er riktig at kommunene skal ha full dekning for de merutgiftene
som reformen medfører.

Det har også vært rettet
kritikk fra Riksrevisjonens side for måten oppfølgingen
av Reform 97 har skjedd på. Riksrevisjonen har også konstatert
at departementet og mange kommuner har ulike oppfatninger om hva
som er fornuftige og rimelige forutsetninger for full kompensasjon.
Men dette vil vi komme tilbake til når svaret er avgitt. 

Hans J. Røsjorde hadde
her gjeninntatt presidentplassen.

