 Jeg har følgende spørsmål
til justisminister Odd Einar Dørum: 

«Tidligere statsminister i Kuwait
oberst Ali Al-Gebr, innsatt av Irak etter invasjonen i Kuwait i
august 1990, har oppholdt seg i Norge på «humanitært
grunnlag». Det hevdes at dette har skjedd med UDIs vitende.
Dersom dette er riktig, betyr dagens asylpraksis at personer som er
krigsforbrytere eller har begått alvorlige kriminelle handlinger,
tillates å oppholde seg i Norge uten at de stilles til
ansvar for sine handlinger. 

Hva vil Regjeringen gjøre for å sikre
at dette ikke tillates for fremtiden?»

  Jeg takker justisministeren for svaret. 

Jeg tolker hans svar dit hen at han mener at
det var riktig at Al-Gebr fikk opphold i Norge, og jeg ber ham svare
på om det er riktig oppfattet. 

Han tok selv opp dette med at Utenriksdepartementet ikke
var informert. Og da vil jeg gjerne spørre hva man vil
gjøre for fremtiden slik at dette ikke gjentar seg, i og med
at de fleste av de som gis opphold, har konkret utenrikspolitisk
tilknytning, at det er utenrikspolitiske problemstillinger som vil
være involvert i de fleste sakene.

  Mitt tilleggsspørsmål til
justisministeren er om han mener at dagens praksis er tilfredsstillende – om
det er slik at han mener at dagens regelverk sikrer at man ikke
får terrorister, internasjonale forbrytere og krigsforbrytere
osv. inn i Norge, og at praksisen som er i dag, er god nok til å hindre
at dette er tilfellet?

