  «Ifølge opplysninger fra
Norsk Forbund for Voldsofre ble en familie med to mindreårige barn
i Oslo brutalt overfalt i sin egen leilighet. Familien gikk i dekning
som følge av drapstrusler. Familien har ikke fått
oppfølging fra myndighetene i form av psykologisk eller
annen assistanse. Familien er endog nektet voldsalarm.

Hva akter statsråden å foreta
seg slik at ordningen med voldsalarmer kan fungere og for å hjelpe
mennesker som utsettes for slike overgrep?»

  Jeg skjønner at den nyutnevnte justisminister
Dørum ikke har anledning til å gå inn
i denne konkrete saken. Men dersom de opplysningene jeg har, er
riktige, er dette heller ikke et enkeltstående tilfelle. Og
dette tillater jeg meg å komme tilbake til senere.

Det som har skjedd i denne saken, er at folk
på frifot har kommet med nye trusler overfor denne familien
om å foreta nye overgrep mot dem. De personene man antar har
gjort dette, er karakterisert som så farlige at familien gikk
i dekning den første uken etter at dette skjedde. 

Dersom det jeg sier, er riktig, mener ikke
da statsråd Dørum at det er grunn til å se
nærmere på denne ordningen, og ikke karakterisere
den som meget tilfredsstillende? Er det ikke på tide at
man nå tar større hensyn til ofrene enn til de
kriminelle? Og det gjelder ikke her bare voldsalarm,  men også dette
at de ikke har fått annen hjelp fra noen form for støtteapparat.

 «En arbeidsgruppe opprettet av Justisdepartementet
avgav 7. februar 1997 en innstilling om etablering av et voldsofferfond
som skal yte støtte til voldsofre. Fondet kan brukes til å reparere
eller å forebygge skader etter kriminalitet, samt til forskning
og utvikling av tiltak (for eksempel mottak for voldsofre, kompetanseheving
av helsepersonell). Kampen mot vold hevdes å være
et prioritert område, og behovet for et slikt fond er omfattende.

Hva skjer med saken, og når vil den
foreligge til politisk behandling?»

  Jeg takker statsråden for et positivt
svar. 

Jeg synes det er veldig hyggelig at han etter å ha
vært så kort tid i sin nyutnevnte stilling tar
denne saken på alvor, og at han lover at han skal komme
raskt tilbake til den. Det er nemlig helt avgjørende at
de som blir utsatt for noe av det mest urettferdige man kan bli
utsatt for, vold og veldig ofte blind vold, blir tatt på alvor,
og at samfunnet viser det ved at vedtakene og de fine ordene som
er kommet i sakens anledning, blir fulgt opp. Så jeg takker
for et positivt svar.

