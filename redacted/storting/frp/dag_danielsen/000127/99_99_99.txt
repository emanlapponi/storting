Det som fikk meg til å ta ordet, var representanten Lønnings siste innlegg. Det må etter min mening være et tankekors for representanten Lønning at dersom Haider nå virkelig kommer i regjering i Østerrike, er det nettopp etter et eventuelt samarbeid med Lønnings søsterparti i Østerrike, og så vidt jeg vet, har også Haider tidligere vært i samarbeid med sosialdemokratene i Østerrike. 




Det som fikk representanten Gundersen til å reagere, og som også har fått meg til å stusse, er det som oppleves som en selvmotsigelse i denne debatten. Poenget er nettopp at her står man overfor en politiker med tanker og idéer som, dersom de sitatene som har vært gjengitt her i dag er riktige og er satt inn i en riktig sammenheng, er av en karakter som ingen andre partier deler i denne sal. Det beste virkemidlet mot dette er etter min mening nettopp å ha en åpen dialog og en åpen debatt og slik kunne påvirke. Men derimot når det gjelder de landene og de statslederne Gundersen nevnte, f.eks. Putin, og de omfattende menneskerettighetsbruddene som foregår i Tsjetsjenia og som forestås av Russland, og jeg kan selv nevne f.eks. Kina, da er vi veldig opptatt av å ha en dialog, dialogen er det viktigste, i regimer som har vist seg veldig lite åpne, regimer som har vist seg lite mottakelig for demokratiske argumenter og åpen debatt, der er det nettopp viktig å ha en dialog, på tross av at der har man begått konkrete handlinger som er uhørte og som er klare overgrep. Dette finner jeg ikke logisk. 




Hans J. Røsjorde hadde her gjeninntatt presidentplassen. 




 

(sakens ordfører): 

St.meld. nr. 45 for 1998-99 om eksport av forsvarsmateriell fra Norge i 1998 omhandler Norges salg av forsvarsmateriell og føyer seg inn i rekken som den tredje av årlige meldinger om Norges våpeneksport. 




Nivået på våpeneksporten i årene 1996-98 har vært relativt konstant. Omfanget av den årlige eksporten av forsvarsmateriell har variert lite i perioden 1996-98 og har holdt seg på omkring 1,1 milliarder kr pr. år. I 1998 utgjorde den samlede verdien av eksport av forsvarsmateriell, tilknyttede tjenester og utførte reparasjoner 1 135 291 000 kr. Komponenter, deler og delsystemer utgjorde nesten halvparten av eksporten. NATO, de nordiske land og andre europeiske land mottok i 1998 hoveddelen av eksporten. 




Det har vært stor grad av politisk enighet vedrørende disse årlige meldingene. Komiteens flertall, alle unntatt Fremskrittspartiet, har således ingen merknader til denne meldingen. 




Fra Fremskrittspartiets side har vi levert en særmerknad, hvor vi tar til orde for at eksportlisensen bør justeres slik at materiell av defensiv karakter kan eksporteres noe mer liberalt enn i dag, slik at norsk eksport av våpenmateriell kan nå ut til et større potensielt marked. Vi har tatt til orde for at det ikke må være eksportbarrierer i forhold til de øvrige nordiske land samt NATO-landene. 




