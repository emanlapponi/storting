 Jeg tillater meg å stille følgende
spørsmål til statsråden:

«Oslo kommune bruker ca. 1 mrd. kroner
i året på tiltak for rusmiddelmisbrukere. Oslo
har ca. 12 pst. av landets befolkning, men ca. 50 pst. av landets
rusmiddelmisbrukere. Dette fordi rusmiddelmisbrukere fra hele landet kommer
til Oslo. Hjemkommunene overlater problemene til Oslo og slipper
utgiftene. Dette kompenseres i dag ikke av staten. 

Hva vil statsråden gjøre
for å rette opp denne skjevheten, slik at Oslo får
akseptabel refusjon for kostnadene og kan opprettholde et akseptabelt
tilbud for rusmiddelmisbrukerne?»

  Jeg takker for svaret, men jeg er ikke så veldig
fornøyd med det. 

Det er riktig at dette er tatt opp i Rattsø-utvalgets
innstilling, men poenget er at det aldri har vært fulgt
opp med praktiske tiltak i form av bevilgninger som tilgodeser Oslo
ut fra de ekstra problemene Oslo har. Jeg kan f.eks. nevne at mellom
en tredjedel og en fjerdedel av overdosedødsfallene i Oslo
har skjedd blant mennesker som er bosatt i andre kommuner. 

Det andre alternativet utover det å følge
opp det man har lagt opp til i Rattsø-utvalget, er å endre
loven om sosiale tjenester slik at Oslo kommune og andre kommuner som
står overfor samme problemstilling, i det minste kan sende
regning til bostedskommunen for utgifter til døgnovernattingstilbud,
avrusing, helsetjenester m.m. i en periode på inntil to år.
I dag er det ikke slik, men snarere at de kommunene som mange av
disse rusmiddelmisbrukerne kommer fra, bruker dette som en sovepute.

  Det er riktig at Oslo får en viss støtte.
Ifølge byrådet i Oslo er dette 60 mill. kr, og
det vil altså si at det bare er 6 pst. av de over en milliard
kroner Oslo kommune har i reelle utgifter på dette området.
Jeg håper at Regjeringens holdning til Oslo og de spesielle storbyproblemene
Oslo står overfor, vil bli klarere, og at man vil få en
bedre forståelse for dette etter at man har sittet i statsrådsstolen
en stund.

  Jeg tillater meg å stille følgende
spørsmål til justisministeren:

«Et omfattende problem for drosjenæringen
i Oslo er det omfattende antallet piratdrosjer som opererer i byen, gjerne
i nærheten av drosjeholdeplassene. Dette blir i media anslått
til å dreie seg om flere hundre piratdrosjer. Dette skaper
problemer for drosjenæringen, samtidig som det svekker
respekten for loven. De lovlydige undergraves av de som ikke respekterer
loven.

Hvilke tiltak vil statsråden iverksette
for å begrense piratdrosjevirksomheten?»

  Jeg takker statsråden for svaret,
samtidig som jeg må innrømme at jeg er meget skuffet
over det, fordi jeg mener at dette er en så alvorlig sak. Blant
annet hevdes det fra informert hold at organisert kriminalitet står
bak en del av denne piratdrosjevirksomheten. Jeg hadde derfor ønsket
at man fra Regjeringens side hadde tatt initiativ til å finne
fram til løsninger og å se nærmere på hvilke
tiltak man kan iverksette for å få gjort noe med
dette. Det åpenbare tiltaket er selvsagt å øke
ressursene til politiet, men man kan f.eks. – bare for å nevne
ett tiltak – kontrollere en del av de privatbilene som
kjører i områder hvor bare drosjer har adgang
til å kjøre, og bøtelegge disse. Bare
på den måten kan man inndra fortjenesten og dermed
gjøre det lite attraktivt å drive denne virksomhet.

  Jeg takker igjen statsråden for svaret.
Det er positivt at statsråden ønsker å følge
opp det hun sa.

Utover det er det etter min mening formålstjenlig
at man ber politiet i større grad om å foreta
stikkprøvekontroller, og også at man tar initiativ
til et møte bl.a. med næringen og de lokale myndighetene
i Oslo, slik at man kan utarbeide en handlingsplan som tar sikte
på å løse dette problemet.

Det som er det paradoksale, og som etter min
mening er litt skremmende med tanke på respekten for lov
og orden i dette landet, er at for noen år siden foretok
man en omfattende opprydding når det gjelder skattemessige ulovligheter
i drosjenæringen med sikte på å få slutt
på «svart» taxikjøring. Men
i dag er det faktisk de som er lovlydige, og som driver renslig
i denne bransjen, som er i ferd med å bli skviset ut på bekostning
av de som driver ulovlig virksomhet, og som dermed undergraver næringen
og respekten for lov og orden, og også det tilbudet som
publikum bør ha krav på når det gjelder
drosjevirksomhet. Så jeg håper at statsråden
griper fatt i dette.

