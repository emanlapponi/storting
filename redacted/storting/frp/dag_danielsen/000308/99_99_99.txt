 Jeg har følgende spørsmål
til justisministeren:

«Våpenbruken tiltar i Oslo.
En rekke drosjeran har funnet sted i den senere tid. Dette fører
til at drosjesjåførene føler stor grad
av utrygghet i utøvelsen av sitt yrke. Dette er en ny bekreftelse
på økningen i ran og bruk av våpen samt
Oslos særstilling i kriminalitetsbildet på dette området
i Norge.

Hvilke tiltak vil statsråden iverksette
for å sette en stopper for denne utviklingen?»

  Jeg takker justisministeren for svaret. Men
jeg er bare delvis fornøyd, for en kan vel si at i dette
tilfellet så er en hel Venstre bare en halv Fremskrittspartiet.

Det som er poenget, er at antall ran har økt
med 25,6 pst. i forhold til 1998, og det er på toppen av
en økning på 20 pst. fra 1997 til 1998. Selv om
det ikke har vært en drastisk økning, foreløpig,
av drosjeran, er det bare et tidsspørsmål før
dette vil eksplodere. Det jeg har savnet, og som jeg håper
justisministeren kan svare positivt på, er om han vil øke
Oslo-politiets ressurser drastisk, slik at vi kan få mer
politi i gatene, og om han vil bidra til å øke strafferammene
og også lette adgangen til å ransake etter våpen
ytterligere utover det som allerede er gjort på dette området.

