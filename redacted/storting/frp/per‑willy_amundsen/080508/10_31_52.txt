 Det er svært interessant å høre statsråden i dag. Det er en rimelig ydmyk statsråd, som går langt i å imøtekomme det Fremskrittspartiet har hevdet veldig lenge, men som en tidligere ikke har hørt ytret fra Arbeiderpartiets side, nemlig at Europa er et slags asylmarked. Det er et marked hvor lykkejegere som av økonomiske årsaker ønsker å komme til Europa, søker minste motstands vei og forsøker å få asyl på uriktig grunnlag i de europeiske stater, som fører den mest liberale asylpolitikken. Per i dag er Norge kanskje det landet som gjør det, i hvert fall blir det oppfattet slik. I en situasjon hvor Danmark og Sverige strammer inn, er det helt riktig, som interpellanten sier, at Norge, dessverre, går i motsatt retning, i liberaliserende retning. Da er det helt logisk at man får som resultat at asyltilstrømningen til Norge øker. Dette er en konsekvens av at man i realiteten fører en slags konkurranse innad i Europa om å ha den asylpolitikken som minst tiltrekker seg lykkejegere. 




For folk som trenger reell beskyttelse, er ikke dette en problemstilling, for det vil de få uansett hvilket land de prøver å søke beskyttelse i i Europa. Dermed blir det også feil når statsråden går ganske langt i å vise til internasjonale konvensjoner, og at vår handlefrihet ikke er særlig stor på dette området. Det er klart at det er fullt mulig for Norge å føre en langt, langt strammere asylpolitikk, uten å bryte Flyktningkonvensjonen eller andre internasjonale avtaler Norge er forpliktet av. Det ser vi bare ved å se på den politikken som føres i en rekke andre europeiske stater. 




Det er for Fremskrittspartiet åpenbart at det nå er nødvendig med rimelig raske tiltak på plass for å begrense asyltilstrømningen på kort sikt, og da var det jo interessant å lese i Aftenposten og i Dagsavisen i forrige uke om lekkasjene om tiltak som statsråden har tenkt høyt om innad i departementet. Hvor tidlig dette var på notatblokken, ser man jo når man spør SOS-barnebyer om de er kjent med disse tiltakene. De bekrefter altså at nei, vi har aldri fått en slik forespørsel fra departementet, vi leste det første gang i avisen, og - understreket de samtidig - dessuten er vi imot et slikt tiltak. Det viser hvor tidlig dette var i fasen internt, men likevel nådde det ut. Så tar det 24 timer, og så står rød-grønne politikere og skyter etter egen statsråd. Jeg må si at jeg har sympati for den vanskelige oppgaven statsråd Bjarne Håkon Hanssen har når han åpenbart ser nødvendigheten av å stramme inn norsk asylpolitikk, men opplever at egne folk, som representanten Reikvam, personer fra Senterpartiet, og ikke minst egen ungdomsorganisasjon, AUF, bare bruker noen få timer på å ta avstand fra og skyte etter disse forslagene. 




For Fremskrittspartiet er det åpenbart at vi har behov for store innstramninger, og det må komme på plass rimelig raskt. Vi venter i spenning på hva som kommer i forbindelse med revidert, og håper at statsråden kommer med flere tiltak. Fremskrittspartiet vil i hvert fall støtte de tiltakene som har vært gjengitt i media den siste uken, selv om vi mener at vi bør gå langt lenger i å stramme inn norsk asylpolitikk. Det som er åpenbart, er at det må tiltak på plass raskt. Da er det sørgelig å registrere at intern uenighet innad i den rød-grønne regjeringen ser ut til å stoppe nødvendige tiltak. 




