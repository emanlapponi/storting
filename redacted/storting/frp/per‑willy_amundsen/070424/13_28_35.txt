 Representanten Saera Khan skal ha ros fordi hun tar opp denne problemstillingen. Det er i høyeste grad en relevant og viktig problemstilling som man må komme videre med, og så langt har Fremskrittspartiet dessverre vært det eneste partiet som har pekt i riktig retning for å gjøre noe med det.




Det vi snakker om her, er i bunn og grunn problemer knyttet til kulturelle holdninger, som deler av innvandrermiljøet har tatt med seg fra gamlelandet, og som ikke uten videre forsvinner fordi om man bosetter seg i Norge. Tvert imot tar man dem med seg videre og fortsetter å praktisere holdningene uten at man får kommet dem til livs – altså en negativ del av innvandrerkulturen.




Det som egentlig har vært problemstillingen her, er jo at man i møte med de – jeg holdt på å si – problematiske sidene ved den kulturen deler av innvandrermiljøet har valgt å beholde, av redsel for å stigmatisere ikke har tort å løfte problemstillingene høyt nok opp. Det har ikke minst feministene på venstresiden helt klart uttrykt når de gjerne vil bruke lovverket for å kvotere kvinner inn i styrerommene, men de er tause når det kommer til forslag som effektiv bruk av lovverket for å stoppe tvangsekteskap og effektiv bruk av lovverket for å stoppe kjønnslemlestelse.




Den flerkulturelle ideologien, kulturrelativistisk tankegang i møte med andre kulturer, er det som egentlig har vært den store bøygen her og den store «stopperen» for å få på plass gode løsninger. Jeg aner i dag, både fra statsråden og ikke minst fra representanten Khan, en stor vilje til kanskje å se den problemstillingen, at man har vært for tilbakeholden av redsel for å stigmatisere. Det er jo akkurat det Fremskrittspartiet har sagt i flere tiår, nemlig at vi i Norge har visse verdier, visse helt grunnleggende rettigheter som skal gjelde for alle. Enten vi snakker om demokrati, frihet, toleranse, likeverd eller likestilling, skal det gjelde for alle. Vi har ikke noen kulturrelativistiske tanker i møte med andre kulturer. Mennesker som kommer fra andre kulturer og bosetter seg i Norge, må vær så god tilpasse seg de norske verdiene, de vestlige verdiene som vårt samfunn er fundamentert på. Da er likestilling en viktig del av dette.




Regjeringen har kanskje tvert imot med sitt såkalte dialogarbeid vært med på å holde igjen, fortette og gjøre de holdningene enda sterkere. Når man velger å gå i dialog, løfte frem religiøse ledere, imamer, som representanter for innvandrermiljøet, løfter man frem de personene som kanskje i sterkest grad står for reaksjonære, konservative holdninger. Den dialogen har vært feil. Man har valgt å løfte opp og frem religiøse ledere på en måte som har hemmet frigjøringen av innvandrerkvinner. Det er også noe skiftende regjeringer bør ta med seg. Det handler altså om å ha noen absolutte krav når man velger å bo i Norge – krav til verdier som vi alle skal akseptere, og som vi alle bør bygge våre liv på.




Men så er det kanskje slik at det jeg kaller for kulturelle barrierer, er et unødvendig hinder i mange sammenhenger. Nå viser jeg til den hijabdebatten, som statsråden trakk frem. Det at man har å gjøre med en arbeidsgiver som ikke ønsker at arbeidstaker skal bruke hijab, er problematisk i seg selv. Når man med lov og tvang skal tvinge en arbeidsgiver til å akseptere hijab, gjør man det også vanskeligere for andre kvinner med muslimsk bakgrunn å komme inn i arbeidslivet, fordi arbeidsgivere som kanskje ikke ønsker ansatte som bruker hijab, heller vil la være å ansette dem.




Dessverre tror jeg at man også der er på feil vei, men det handler altså om å ha klare normer og klare regler – og formidle det klart, slik Fremskrittspartiet har gjort i flere tiår.




