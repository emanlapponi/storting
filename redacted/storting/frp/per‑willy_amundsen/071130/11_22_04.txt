 Samepolitikken representerer kanskje Regjeringens aller verste eksempel på dobbeltmoral. Mens man i andre sammenhenger og i forbindelse med andre minoriteter understreker – og helt rettmessig gjør det – viktigheten av at alle mennesker skal behandles likt, gjør man det stikk motsatte i samepolitikken, basert på en konvensjon – igjen. Etter ILO-konvensjon nr. 169 har man etter hvert klart å lage et system som i stor grad representerer forskjellsbehandling av mennesker basert på etnisitet.




Det er noe grunnleggende man er i ferd med å bryte, og allerede har brutt, når man har den type politikk. Jeg oppfatter det som totalt uforenlig med et liberalt demokrati at man har regler som gir særrettigheter og forrang for en etnisk gruppe på bekostning av de øvrige medlemmene i samfunnet. Det er absolutt det som har skjedd i Finnmark og etter hvert i Troms og Nordland.




Sametingets eksistens er basert på en etnisk forståelse av befolkningen. Som same har du dobbeltstemme. Man stemmer ved stortingsvalg, og man har dobbeltstemme ved å stemme til Sametinget. Det er et parlament som etter hvert er i ferd med å få mer og mer makt på bekostning av landets øvrige innbyggere. Det samme grunnleggende prinsippet bryter man med finnmarksloven, hvor en liten minoritet har makt og disponerer over arealer i Finnmark på bekostning av den øvrige befolkningen. For meg og Fremskrittspartiet er det komplett uforståelig at man i et liberalt demokrati som Norge kan stå for en slik politikk. Jeg er ikke i tvil om at Stortinget, da man vedtok ILO-konvensjon nr. 169 i 1989, ikke skjønte implikasjonene av det man den gang vedtok. ILO-konvensjon nr. 169 er hele fundamentet for den særbehandlingen man har tilkjent samene de siste 20 årene. Det blir brukt på en måte av dem som har egne interesser i dette, som undergraver prinsippet om likhet og like rettigheter for alle mennesker.




Det interessante er at ILO-konvensjonen brukes, etter min og Fremskrittspartiets oppfatning, på en måte som man egentlig ikke har grunnlag for å bruke den konvensjonen på. Konvensjonen misbrukes. Når man leser den engelske og den norske teksten, ser man at det er to forskjellige versjoner man forholder seg til. I den engelske teksten omtales menneskene som omhandles av ILO-konvensjon nr. 169, som «indigenous and tribal peoples». Det er en merkelig oversettelse når man har valgt å oversette «indigenous» til urbefolkning, som er grunnpilaren i hele samepolitikken. Samer er urbefolkning, de er ikke bare en minoritet, de er noe mer enn det. Det er i hvert fall argumentasjonen til statsråden. «Indigenous» er innfødte. Så kan man diskutere hvorvidt det er en korrekt oversettelse eller ikke.




Det som virkelig er ille i Stortingets omgang med ILO-konvensjonen nr. 169, er det som egentlig helt klart ligger implisitt – og også eksplisitt – som følge av konvensjonen, nemlig at det ikke bare skal stilles krav til at de folkegruppene som omhandles i konvensjonen, skal være såkalt innfødte, men de skal også være stammefolk. Det fremgår helt klart av den engelske utgaven av konvensjonen. I Norge har man valgt å tolke det annerledes. Er det én ting som er klart, og som jeg tror de aller fleste er enig i, er det det at samene ikke er noe stammefolk. Det har Samerettsutvalget slått fast. Samene er ikke et stammefolk i dag. Det slo de fast allerede i 1981.




Da er det altså slik at man har basert hele politikken på et galt utgangspunkt. Da Stortinget vedtok at Norge skulle slutte seg til ILO-konvensjon nr. 169 i 1989, gjorde man det på falske premisser, på bakgrunn av en gal oversettelse. Samene kommer ikke under det som ligger i ILO-konvensjonen. Dermed er hele fundamentet for norsk samepolitikk– heldigvis – borte. Hele fundamentet for norsk samepolitikk, slik den praktiseres i dag av den sittende regjering, er borte.




Én ting er at man prinsipielt sett bør være imot å forskjellsbehandle mennesker basert på etnisitet, men man har heller ikke noe fundament, slik Fremskrittspartiet ser det, i ILO-konvensjonen nr. 169.




Så er det også slik at etter hvert som man har gitt særrettigheter, gitt rettigheter til samer på bekostning av andre innbyggere i Nord-Norge, øker bare kravene. Hver gang vi behandler samepolitikken og årsmeldingen, ser vi det – Stortinget ser jo det. Man skal ha krav på olje og gass, man skal ha det ene og det andre, og det er ut fra det fundament at man visstnok skal være en urbefolkning.




Jeg vil si at det for meg er knekkende likegyldig om det var samer eller andre som var i Nord-Norge først. Vi som bor i Nord-Norge, har stort sett alle bodd der ganske lenge, og vi har røtter tilbake alle sammen. Vi har lik rett til den landsdelen. Det burde være knekkende likegyldig hvem som kom først, men man har ikke noe godt grunnlag for å kunne hevde at samene var der først. Tvert imot er det ganske mye som tyder på at det overhodet ikke var tilfellet, og at samene faktisk kom etter andre folkegrupper. Det burde, som sagt, være totalt uinteressant, men det er det man har valgt å fundamentere en politikk på.




Jeg føler meg ganske trygg på at denne sal en gang kommer til å skjønne rekkevidden av det man er i ferd med å gjøre med Nord-Norge. En gang kommer denne sal til å skjønne at man ikke skal forskjellsbehandle mennesker basert på etnisitet. Jeg er helt sikker på at man kommer til å forstå det. Da kommer man til å avvikle Sametinget. Man kommer til å avvikle Finnmarkseiendommen og alle særrettigheter som samer har på bekostning av andre i dette samfunnet. Jeg er helt sikker på det, for jeg tror på Stortingets innsikt og mulighet til å se sine egne feil og gjøre opp for dem, selv om det av og til kan ta tid.




Det skjer dessverre ikke i dag. Fremskrittspartiet står fremdeles alene når det gjelder å kjempe mot etnisk diskriminering i Nord-Norge. Dessverre er det slik. I dag blir våre forslag nedstemt, men jeg er sikker på at den dag vil komme da også andre partier innser at man ikke kan forskjellsbehandle mennesker ut fra etnisitet.




