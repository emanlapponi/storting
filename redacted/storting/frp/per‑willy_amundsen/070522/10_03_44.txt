La meg først få lov til å korrigere saksordføreren. Fremskrittspartiet står faktisk bak innstillingen – det er en enstemmig innstilling.




Det som har vært avgjørende for oss, er at vi konstaterer følgende: Restansene på utlendingsfeltet har økt. Vi har lang saksbehandlingstid, og lang saksbehandlingstid er i konflikt med målsettingen om god integrering. Rask saksbehandling er en forutsetning for å få til en bedre integrering.




Med Fremskrittspartiets politikk ville problemstillingen selvfølgelig vært en annen. Vi ville hatt en mye raskere saksbehandlingstid på utlendingsområdet, av flere årsaker. Med klare regler og begrenset rom for skjønn vil saksbehandlingen bli enklere og greiere. Vi vil også ha klare begrensninger i anke- og gjenopptakelsesprosesser. Og ikke minst: Med strengere regler på utlendingsområdet vil også tilstrømningen gå ned.




Med Fremskrittspartiets politikk ville behovet for økte bevilgninger ikke være til stede. Det fremgår også av Fremskrittspartiets alternative statsbudsjett, hvor vi kutter på dette feltet – under forutsetning av at vi gjennomfører Fremskrittspartiets innvandringspolitikk, for med Fremskrittspartiets innvandringspolitikk vil behovet for ressursbruk på dette området gå ned, fordi tilstrømningen vil gå ned, og effektiv saksbehandling vil gjøre behovet for ressurser mindre.




I motsetning til det saksordføreren opplyste tidligere, stiller Fremskrittspartiet seg bak innstillingen. Det er en samlet komite som står bak dette forslaget. Det er fordi vi, gitt dagens system, må forholde oss til at utlendingsfeltet er slik som det er – ineffektivt og med altfor mange muligheter for gjenopptakelse, anke osv. Det er faktisk slik at Norge tiltrekker seg mange – det er mange som ønsker seg til Norge – på bakgrunn av det vi kaller en snillistisk utlendingspolitikk. Det må vi ta inn over oss. Derfor ser også vi behovet for å tilføre utlendingsforvaltningen midler, og vi stiller oss dermed bak forslaget.




