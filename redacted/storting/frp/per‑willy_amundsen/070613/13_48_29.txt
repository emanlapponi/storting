 Det er mitt og Fremskrittspartiets håp at dette er den siste stortingsperioden vi behandler Sametingets virksomhet i denne salen. Sametinget bør nedlegges.




Sametinget er et etnisk sammensatt organ – et organ som etter Fremskrittspartiets syn er totalt uforenlig med et liberalt demokrati. Det er forskjellsbehandling satt i system, basert på etnisitet og kulturell bakgrunn. En nasjon som Norge som slår seg på brystet og ønsker å være et liberalt demokrati, kan ikke være bekjent av å ha en politikk hvor vi har ulike rettigheter og ulike ordninger for ulike deler av befolkningen, basert på etnisk tilhørighet eller på kulturell tilhørighet.




De stadig nye rettighetene som samene etter hvert har blitt tilkjent, og som det stadig kommer nye krav om, er dessverre noe som er i ferd med å skape konflikter i Nord-Norge – konflikter som ikke eksisterte tidligere. Dette har kanskje gått pressefolk i Akersgata – og kanskje de fleste representanter som ikke kommer fra den nordnorske delen av landet – hus forbi, fordi det ikke skrives all verden om dette i hovedstadspressen. Men det er faktisk slik at mange nordlendinger føler den situasjonen man er i ferd med å få i Nord-Norge nå, som problematisk.




Arbeiderpartiet og Regjeringen burde kanskje lytte til sine egne ordførere, ikke minst i Finnmark, som varsler et opprør – et ordføreropprør – mot de særrettighetene som ikke minst kom som et produkt av finnmarksloven. La oss lytte til dem og høre hvordan de oppfatter situasjonen i de nordligste fylkene.




Vi ser at det stadig fremmes nye krav, f.eks. om særrettigheter til olje og gassressurser, basert på etnisitet. Men spørsmålet er: Hvor skal dette ende?




Nylig fikk vi informasjon om og innsyn i at Sametinget har hatt såkalte konsultasjoner med Regjeringen i forbindelse med utarbeidelse av en ny plan- og bygningslov, hvor man skal tilkjenne Sametinget et slags veto i forhold til nordnorske kommuner og kommuner i andre deler i landet – 189 berørte kommuner. Man skal ha en innsigelsesrett – en veldig sterk sådan – som kan overstyre og legge føringer for arealforvaltningen i disse kommunene. Dette var ukjent for de berørte kommunene før de leste om det på Sametingets nettsider. Dette er den situasjonen og den utviklingen vi har i Nord-Norge, og jeg vil si at det er en særdeles uklok politikk at man i denne sal med velsignelse fra samtlige partier, med unntak av Fremskrittspartiet – og det er jeg stolt av – har stått for en politikk hvor man har tildelt en etnisk minoritet i Norge særrettigheter som andre ikke har. Jeg må få lov til å minne om at vi faktisk har flere minoriteter i Norge, også i de nordnorske fylkene, som etter hvert, naturlig nok, vil kunne komme med tilsvarende krav. Dette skaper presedens i forhold til de nye etniske minoritetene vi har fått i Norge de siste tiårene gjennom innvandring. Jeg er redd for at denne salen er i ferd med å skape en politikk, og allerede har gjort det, som vil være meget problematisk i fremtiden når man snakker om like rettigheter for alle mennesker, ikke minst i de tre nordligste fylkene.




Derfor fremmer Fremskrittspartiet i dag et Dokument nr. 8-forslag hvor vi tar et oppgjør med denne etniske forskjellsbehandlingen som Regjeringen står for – og det føyer seg for så vidt godt inn i politikken som Regjeringen står for på andre områder – og foreslår opphevelse av finnmarksloven og nedleggelse av Sametinget. Fremskrittspartiet fremstår som det eneste partiet i dette storting som ikke aksepterer forskjellsbehandling av mennesker på bakgrunn av etnisitet eller kultur. Det er beklagelig.




