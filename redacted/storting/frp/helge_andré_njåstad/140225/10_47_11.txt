 Først vil eg takka saksordføraren for ein fin gjennomgang og ein fin presentasjon av saka. Dette er eit av dei første representantforslaga sett fram i denne stortingsperioden som har ført fram til komitébehandling, og som blir lagt fram som sak i dag. Så det er ein liten milepæl for komiteen å løfta ei sak frå representantforslag til vedtak i dag.


Eg merka meg òg at saksordføraren fortalde at ein ikkje har praktisert loven så strengt, og som tidlegare ordførar er eg glad for at ein ikkje har straffeforfølgt dei som har flagga med andre flagg enn det som loven frå 1933 har tillate. Derfor er eg òg på vegner av kommunesektoren glad for at me i dag får ein meir oppdatert lov som samsvarer med den praksisen som har vore.


Eg vil takka komiteen for arbeidet med å jobba fram ei god sak og takka justisministeren for å gjera eit godt forslag endå betre gjennom hans tilnærming og forslag til lovtekst, som tek i vare intensjonen på ein betre måte, sånn at ein samrøystes komité kan leggja fram eit godt forslag i dag.


Det er viktig å understreka, som føregåande talar sa, at me skal ha respekt for flaggloven, og det skal framleis vera ein streng praksis for kva ein flaggar med på offentlege flaggstenger. Det er ikkje noko frislepp Stortinget i dag opnar opp for, men ein opnar opp for at ein ved større anledningar innan kultur og idrett kan få lov til å bruka offentlege flaggstenger til å understreka eit poeng og til å visa entusiasme for det som skjer i byen eller i kommunen.


Eg hugsar veldig godt då dette vart føreslått. Då var det representanten Lise Christoffersen frå Buskerud og Arbeidarpartiet som sannsynlegvis litt på grunn av eliteserien i fjor hadde eit glimt i auga og sa at dette handla om toppfotball. Eg synest det er bra at ein har engasjement, men eg trur eg må beklaga: Sånn som tippeligaen går i år, er det vel kanskje meir aktuelt å flagge med Brann-flagget i Bergen og Hordaland enn å markera ytterlegare seriegull i Drammen. Som Hordaland-representant får eg seia at me gjerne helsar velkommen det å lata Brann bli det første laget som med loven i hand kan flagga og markera at ein har gjort det bra på fotballbanen.


