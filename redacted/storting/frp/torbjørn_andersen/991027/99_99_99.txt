 Jeg vil gjerne få stille følgende
spørsmål til kirke-, utdannings- og forskningsministeren:

«Barn med lese- og skrivevansker som
har behov for såkalte lydbøker i undervisningsøyemed,
opplever at utarbeidelsen av lydbøker er svært
forsinket. Det fremkommer stadig klager fra foreldre til skolebarn
som har behov for denne type læreutstyr, over at disse
lydbøkene fremdeles ikke er kommet. Dette er en liten sak,
men er svært viktig for dem det angår. 

Hva vil statsråden gjøre
med dette problemet?»

  Jeg takker statsråden så mye
for svaret og ikke minst for den grundige redegjørelsen.
Jeg er glad for hans positive holdning og vilje til å ordne
opp i denne saken.

Man kan jo forestille seg hvilke reaksjoner
det hadde vakt dersom dette hadde dreid seg om ordinære
skolebøker. De tror jeg kunne blitt ganske sterke. Jeg
har vært kjent med årsaken til denne forsinkelsen,
men grunnen til at jeg tok dette opp, var at jeg håpet
at statsråden ville gripe inn, for jeg har fått
flere henvendelser fra foreldre som var fortvilt over at disse lydbøkene
fremdeles ikke var kommet. 

Også i fjor hadde vi det samme problemet,
så man kunne kanskje grepet fatt i det litt tidligere.
Helt til slutt et lite spørsmål som jeg ikke syns
jeg fikk svar på: Når er disse lydbøkene
ferdig?

 Jeg skal få stille følgende spørsmål
til miljøvernministeren:

«Plassering av husbåter har
skapt stor diskusjon i Arendal. Det fokuseres på hvor negativt
dette er i kystsonen, og enkelte ønsker forbud. Husbåter
kan imidlertid bli et interessant boalternativ for enkelte. Norge
har lang kystlinje, og det bør være mulig å tilrettelegge
for denne boformen i flere kystkommuner. 

Er statsråden enig i at kommuner der
det finnes husbåter, bør regulere egnede
områder for plassering av husbåter for å unngå konflikter
samt tilby denne boformen mer ordnede forhold?»

  Det svaret var som ventet: Alt skal bli strengere.
Det som mitt spørsmål går på, er
av mer prinsipiell karakter. Jeg ønsker at myndighetene
skal se på dette og tilrettelegge fornuftig når
det gjelder f.eks. husbåter langs Sørlandskysten.
Det er jo slik at husbåter er relativt fredelige skapninger
i forhold til mye av det andre vi ser på sjøen,
så sånn sett burde de ikke utgjøre den
store miljøplagen i skjærgårdsbildet.

Norge har en særdeles lang kystlinje,
og det må være mange steder som det går
an å tilrettelegge for husbåter – om
det er mer eller mindre permanent. Jeg går ut fra at statsråden
ikke er ute etter å forby disse husbåtene. Det ville
jo være svært beklagelig. 

Statsråden sier at hun vil være
varsom med å la lokale myndigheter få foreta slik
tilrettelegging, men det betyr vel at det bør være
en rimelig åpning for de lokale myndigheter til nettopp å regulere
egnede områder for plassering av husbåter?

  Jeg er fristet til å bruke et konkret
eksempel ved å vise til en husbåt som ligger ved Arendal.
Den har skapt visse bølger i mediene. Men faktum er at
alle grunneierne, havnefogden og teknisk hovedutvalg formelt har
gitt sin fulle tillatelse til at husbåten skal få ligge
akkurat der den ligger i dag. Husbåten ligger på en
plass der ingen ferdes eller går i land, og den er overhodet
ikke til sjenanse for sine omgivelser. Selv om fylkesmannen har
innsigelser og viser til § 74 annet ledd i plan-
og bygningsloven, bygger det allikevel bare på en skjønnsmessig
vurdering fra fylkesmannens side, hvor han prøver å fjerne
husbåten ved hjelp av denne paragrafen.

Så lenge alle lokale tillatelser er
i orden når det gjelder plasseringen av husbåten,
oppfatter jeg statsråden dit hen at det ikke er noe ønske
om at det skal være en slags sentraldirigering, at all
makt i slike saker skal ligge hos departementsbyråkratene,
og at en vil ha respekt for det som fattes av lokale vedtak når
det gjelder hvor en kan legge en husbåt.

