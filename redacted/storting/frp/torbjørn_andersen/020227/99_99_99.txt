 Jeg skal få stille følgende spørsmål
til kommunal- og regionalministeren:

«Ifølge en undersøkelse
foretatt av Huseiernes Landsforbund varierer de kommunale gebyrene
for en vanlig byggesaksbehandling fra 0 kr til over 23 000 kr for
en ordinær enebolig. I tillegg kan gebyrkostnadene for
lokal godkjenning av inntil flere ulike aktører beløpe
seg til rundt 10 000 kr til sammen per hus i noen kommuner.

Hvordan forklarer statsråden de store
variasjonene i de kommunale byggegebyrene, og når vil Regjeringen legge
frem forslag til endringer i plan- og bygningsloven?»

 Jeg takker statsråden for svaret,
som jeg må si jeg var meget godt fornøyd
med.

Det var for så vidt ingen overraskelse
at jeg fikk et så positivt svar, for som vi har sett tidligere
her på Stortinget, har Erna Solberg i den tiden
hun var stortingsrepresentant, vist at hun har hatt stor forståelse
for alle de uheldige og negative effekter som har vært
knyttet til den nye plan- og bygningsloven. Dette har vært
en lovreform med mye frustrasjon og med sløseri
av tid, penger og krefter. Og dette må vi få gjort
noe med, det er det ingen tvil om. Jeg tror at det nå skal være
mulig å få gjort noe, og de signalene som jeg
fikk her, var jeg som sagt meget godt fornøyd
med.

Den lov vi nå har hatt, har altså virket
i ca. fem år, og det burde være på tide å kunne
foreta en evaluering av de uheldige effektene
av loven.

I Aftenposten før jul uttalte statsråden
at disse endringene kunne tre i kraft allerede fra 1. januar 2003,
altså om ca. ti måneder. Kan statsråden
bekrefte dette?

 Jeg takker nok en gang statsråden
for svaret, som nok en gang var meget positivt, sett fra mitt synspunkt.

For min del har jeg lenge vært utålmodig.
Jeg så allerede fra starten av for fem år siden – og
for så vidt før den tid, da denne lovprosessen
var i gang – at dette ville gå galt. Og det tror
jeg vi har solide beviser for i dag når det gjelder plan-
og bygningsloven, spesielt det som gjelder bygningslovsbiten.
Her har det vært mange ting som har vært veldig
negative for både husbygger, for byggeaktører
og for saksbehandlerne i kommunene.

Jeg håper at det nå blir
foretatt en grundig, dyptgripende gjennomgang – og det
kunne jeg for så vidt tolke ut fra det svaret som jeg fikk
av statsråden – av denne love, og den har som
sagt eksistert i fem år. Statsråden
har i sin tid som stortingsrepresentant
fremmet forslag i Stortinget om forenklinger, og jeg har vært
med på forenklingsforslag selv, så vi vet allerede
ganske mye om den. Så arbeidet for å endre
grunnlaget, og, som jeg sier, foreta dyptgripende endringer – for
det er det som må til – tror jeg absolutt jeg
skal ønske statsråden til lykke med videre.

