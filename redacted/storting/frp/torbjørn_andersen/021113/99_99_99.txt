 Jeg tillater meg å fremføre
følgende spørsmål til arbeids- og administrasjonsministeren:

«På tross av en bred innsats
de senere årene for å få ned antall branner
i Norge troner landet fortsatt på toppen av internasjonal
brannstatistikk. Ifølge «World Fire Statistics» utgjør
de økonomiske tapene ved branner 0,30 pst. av
BNP i Norge, langt mer enn i noe annet land. Tilsvarende tall for
Japan er 0,09, Finland 0,15, USA 0,11 og Danmark 0,20. Branner er
et alvorlig samfunnsproblem. Strømfeil utgjør
nær 50 pst. av brannårsakene.

Bør ikke alle
husstander få utført en kontroll av elanlegget
minst hvert 5. år?»

 Jeg takker statsråden så mye
for svaret.

Jeg vil bare først få nevne
at både ansvarlig direktorat og
regjering og storting de senere årene etter mitt
syn har gjort så godt de har kunnet for å få Norge
bort fra branntoppen. Så mitt spørsmål
er ikke ment som noen kritikk mot noen
parter, men det er ment å være et mer
saklig og konstruktivt innspill i denne debatten.

Etter å ha vært
saksordfører for en del saker
på dette området føler jeg et visst ansvar
for å ta opp dette saksfeltet når aktuelle anledninger
byr seg. Det er dessverre slik at det ser ut
som at samme hva alle gode krefter gjør i
denne sammenheng, uteblir de store positive effektene. Det er nedslående,
synes jeg, men vi må selvsagt ikke gi opp. Jeg
tror bestemt at et tilbud om økt tilsynsfrekvens og
en bedre kvalitetskontroll av elopplegget i spesielt eldre
bolighus er en vei å gå i denne sammenhengen. Statsråden
sa at det tok 20 år mellom hver gang vi får
et slikt tilsyn, mitt forslag er at dette må maksimalt
ta fem år.

 Ja, jeg skal si meg ganske godt fornøyd
med det svaret jeg har fått fra statsråden her
i dag.

Det har vært slik de siste årene
at det har vært fattet flere vedtak her i Stortinget om
nye målsettinger, nye strategier og tiltak som var ment å skulle være
med på å redusere antall branner i Norge. Da blir
det jo noe nedslående når vi fortsatt
befinner oss på toppen av internasjonale brannstatistikker.
Vi har hatt en periode på 20–30 år hvor
vi på en måte kunne ha abdisert fra
denne branntoppen, men det har vi altså ikke
klart. Vi vet altså at feil bruk eller feil ved
elinstallasjoner i bolighus er en viktig brannårsak. Her
har vi definert en klar årsak, og da må vi også være
villig til å sette inn målrettede tiltak. Og siden statsråden sier
at de skal vurdere også det med frekvenshyppigheten i tilsynet,
skal jeg si meg godt fornøyd med svaret fra statsråden.

