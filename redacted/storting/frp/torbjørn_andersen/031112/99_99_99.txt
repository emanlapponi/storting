 Jeg har følgende spørsmål
til landets miljøvernminister:

«Sur nedbør har i mange år
ført til at de fleste vann og vassdrag på Sørlandet
har vært tilnærmet fisketomme. De senere år
har situasjonen imidlertid endret seg positivt, og fisken
er kommet tilbake flere steder der det tidligere var helt fisketomt.
Den positive utviklingen skyldes i stor grad intensiv kalking. Men
fortsatt er vannkvaliteten i flere vann og vassdrag i Agder ikke
god nok med hensyn til pH-verdien.

Hvordan vurderer statsråden det fremtidige
behovet for kalking i vann og vassdrag på Sørlandet?»

 Jeg takker for et for så vidt greit
svar.

Forsuring av vann og vassdrag har vært
et av Norges mest alvorlige miljøproblemer, spesielt
har det vært et betydelig miljøproblem på Sørlandet.
Kalking av vann og vassdrag på Sørlandet har vært
helt avgjørende for å bedre vannkvaliteten.
Det er få miljøtiltak som gir så mye
tilbake som nettopp kalking.

Statsråden var inne på hvor
stort areal som dekkes av kalkingstiltak i dag, og sa at det er
redusert fra en tredjedel til en åttendedel av Fastlands-Norges
areal. Men det er fortsatt slik på Sørlandet at
det er en del områder hvor det ikke blir foretatt
kalking, og den sure nedbøren har fortsatt en
stor negativ effekt der.

Jeg vil gjerne spørre statsråden
hvordan han ser på dette med å kalke flere steder
der det i dag ikke blir kalket.

 Jeg takker for svaret.

Statsråden vet sikkert at det ikke bare
er Trøndelag som har sin nidelv. Det største
vassdraget i Aust-Agder heter også Nidelva, og
det er faktisk en elv som i sin tid var en av Sør-Norges
aller beste lakseelver. Men på 1960- og 1970-tallet
ble både laks og andre fiskeslag
tilnærmet utryddet på grunn av surt vann i Nidelva.
Men i dag er altså laksebestanden sakte på veg
opp igjen, og det skyldes iherdig innsats fra både grunneiere,
kraftverkseiere og andre interessenter. Men
så er det slik at vannkvaliteten med hensyn til pH-verdi
er et meget stort problem i de nedre og lakseførende
deler av Nidelva, fordi denne delen av vassdraget ikke
kalkes i dag. Det jobbes nå intenst lokalt for å få i
stand kalking i de nedre deler av Nidelva. Og da er mitt spørsmål
til statsråden: Er statsråden villig til å se
nærmere på det arbeidet som nå blir gjort
i Nidelva, og vurdere hva han eventuelt kan bidra med
for å få kalket Nidelva og
få laksen tilbake i Nidelvvassdraget?

