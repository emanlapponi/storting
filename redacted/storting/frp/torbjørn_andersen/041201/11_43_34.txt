  Jeg takker statsråden for svaret.

Grunnen til at jeg tar opp dette spørsmålet,
er at det faktisk står svart på hvitt at prosjektering
av utvidelse av havbruksstasjonen i Austevoll og forskningsstasjonen
i Flødevigen skal være fullført
i 2004. Dette har man såle-des forholdt seg til, men lite
har skjedd slik det er blitt forespeilet. I den grad utbygging er
påbegynt, har det stort sett stanset opp begge steder.

Arendal kommune har f.eks. gått inn
med betydelige summer for å ferdigstille ny vei, vann og
avløp til stasjonen i Flødevigen. Samtidig er
det bygd et flunkende nytt kaianlegg der til flere millioner kroner.
Alt dette er gjort nettopp i påvente av den forespeilte
prosjekteringen og utbyggingen som skulle finne sted så fort
som mulig.

Jeg håper i det minste at
statsråden forstår den lokale frustrasjonen, siden
dette ikke har skjedd i tråd med hva man hadde
forestilt seg. Kan statsråden si når man eventuelt
kan forvente å få penger til forprosjektering,
slik det er forespeilet ved Austevoll og i Flødevigen?

