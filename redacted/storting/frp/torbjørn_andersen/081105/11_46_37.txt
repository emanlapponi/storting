 Jeg takker for svaret. Jeg kunne selvsagt ha ønsket at det hadde vært klarere. Jeg må si at det var et diffust svar. Jeg er nok litt skuffet over at statsråden ikke kunne være mer konkret.


Jeg vil også minne statsråden om at arbeidsgruppen som var nedsatt av Direktoratet for samfunnssikkerhet og beredskap, DSB, for et par dager siden offentliggjorde rapporten om skogbrannen i Mykland. Denne rapporten var svært kritisk til brannhåndteringen i Mykland. Rapporten viser også at en større innsats, slik det faktisk ble bedt om fra kommunenes side, ville ha avgrenset skadeomfanget betydelig. Men det skjedde altså ikke, selv om ordføreren i Froland bad om akkurat det. Dermed vil jeg påstå at det er klinkende klart at det sviktet fra sentrale myndigheters side i denne saken, noe som gjør at kommunen for så vidt havner i en klemme.


La meg spørre statsråden: Mener ikke statsråden at det er et statlig ansvar å bidra i denne saken? Jeg mener at det var sentrale myndigheter som faktisk sviktet mest innledningsvis, noe som gjorde at skadeomfanget ble såpass stort.


