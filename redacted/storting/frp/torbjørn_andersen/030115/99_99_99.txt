 Jeg har følgende spørsmål
til miljøvernministeren:

«Nylig ble fem barskogområder
vernet i Aust-Agder. Ett av dem var Haugsjåknipen naturreservat
i Froland kommune. Eierne motsatte seg på det sterkeste
vern, og konfliktgraden var meget høy. Allikevel ble dette
området vernet, stikk i strid med hva Stortinget har uttalt
om at områder med høy konfliktgrad
skal unntas vern.

Hvorfor har Regjeringen fullstendig ignorert
hva Stortinget har uttalt om å unngå høy
konfliktgrad i vernesaker, slik det ble slått fast i Innst.
S. nr. 206 for 2000-2001?»

 Da jeg fikk høre hva Regjeringen
og statsråd Brende nylig hadde foretatt seg nede
på Haugsjå gård i Froland, trodde jeg
knapt mine egne ører. Jeg ble ikke bare
rasende, men faktisk henimot lamslått. Jeg tenkte med meg
selv at dette er altså Høyre anno
2003 – et helt ugjenkjennelig parti som bedriver rene
statsovergrep mot forsvarsløse grunneiere i Distrikts-Norge,
som valser over eiendomsretten og gir blaffen i hva Stortinget
har sagt om å unngå høy konfliktgrad i
slike vernesaker.

Høyre står for
en statlig voldtekt av grunneierne ute i Distrikts-Norge. Partiet
er nå blottet for all troverdighet vedrørende
respekten for den private eiendomsretten. Jeg konstaterer at grunneierne
nå er blitt like rettsløse som Høyre
er i ferd med å bli velgerløse i Distrikts-Norge. Det
første er ille, men det andre er vel
fortjent. Alt dette er altså Høyre-politikk anno
2003. Det er jo til å undres over.

