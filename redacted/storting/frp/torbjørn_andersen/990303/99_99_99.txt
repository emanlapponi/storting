  Jeg har følgende spørsmål
til kommunal- og regionalministeren:

«Telenor AS søker for tiden
300 lærlinger over helsides annonser i dagspressen. «Vi
oppfordrer spesielt jenter og ungdom med flerkulturell bakgrunn å søke», lyder
teksten. § 55 A i arbeidsmiljøloven inneholder
bestemmelser om at det ved utlysning og overfor søkere
i arbeidslivet ikke skal forskjellsbehandles ut fra rase, hudfarge,
nasjonal eller etnisk opprinnelse. 

Betyr nevnte annonsekampanje at flerkulturell
ungdom kan bli foretrukket foran annen ungdom ved opptak av lærlinger
i Telenor AS?»

  Jeg takker statsråden for svaret.
Jeg vil presisere at jeg finner utformingen av teksten i den helsides
annonsen, som har vært presentert i flere aviser, uheldig. 

Det er ingen som leser denne annonsen, som
vil være i tvil om at det søkes etter mennesker
med en bestemt etnisk eller kulturell bakgrunn, og det kan neppe
sies å være i samsvar med intensjonene i arbeidsmiljølovens bestemmelser
på dette området. Denne annonsen bærer et
klart preg av at den vil foretrekke bestemte kategorier mennesker
ut fra deres spesielle kulturelle bakgrunn. En fikk nå bekreftet
fra statsråden at det kan skje. 

Jeg synes det er underlig når statens
eget selskap, Telenor, ikke klarer å opptre mer
korrekt i forhold til et lovverk som staten selv skal forvalte.
Svaret fra statsråden bar preg av å forsvare Telenors
rett til å bruke denne annonsen, og det betyr at vi altså ikke
trenger å ta arbeidsmiljølovens bestemmelser på dette
området særlig alvorlig lenger. Det var en grei
avklaring.

