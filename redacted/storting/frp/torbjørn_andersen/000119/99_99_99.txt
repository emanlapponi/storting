  Jeg skal få lov til å stille følgende
spørsmål til samferdselsministeren:

«Bare 23 pst. av E18 gjennom Aust-Agder
har tilfredsstillende vegstandard mot 49 pst. i snitt for hele landet. Både
ÅDT og ulykkesfrekvensen for E18 i Aust-Agder er nær det
dobbelte av snittet for stamvegnettet i Norge. Ulykker og ekstra
transportkostnader på grunn av dårlig E18 anslås
til å gi fylket en merutgift på 400 mill. kroner årlig.
Rute 7 utgjør bare 4 pst. av stamvegnettet, men betjener
18 pst. av det samlede trafikkarbeidet i landet. 

Hvordan vurderer statsråden dissa
fakta, og hva mener han må gjøres?»

  Jeg takker statsråden for svaret. 

Jeg vil opplyse statsråden om at det
over en årrekke har bygd seg opp en økende frustrasjon
i Agder over det en der nede oppfatter som et nærmest totalt
fravær av forståelse fra sentrale myndigheters
side for denne landsdelens behov for en bedre stamveg på Sørlandet.
Argumentene for en sterkere satsing på E18 på Sørlandet
er nå blitt svært mange og tunge etter flere år
med nedprioritering fra statlige myndigheters side på vegsektoren
i Aust-Agder. Ulykkesfrekvensen på E18 i Aust-Agder, trafikktettheten,
fremkommeligheten, den svært mangelfulle standarden i forhold
til stamvegnettet i resten av landet samt E18s store lokale, regionale
og nasjonale betydning i arbeids- og næringslivssammenheng – alt
dette taler for at det er et prekært behov for en betydelig
sterkere og raskere satsing på en bedre stamveg på Sørlandet.
Er ikke statsråden, som for ikke lenge siden var nede på Sørlandet,
enig i at det faktisk er svært mange og tunge argumenter
som taler for en betydelig økt satsing på E18
på Sørlandet så fort som mulig?

  Jeg takker statsråden for svaret. 

Jeg vil bare kort bemerke at jeg personlig
er sterkt imot bompengefinansiering. Jeg vil imidlertid vise til
at jeg hadde et spørsmål til samferdselsministeren
besvart den 17. desember 1999 vedrørende de høye
ulykkestallene på E18 i Agder, og bl.a. svarte statsråden
da at de fremtidige prioriteringene av E18 må avklares
i Nasjonal transportplan, som legges fram for Stortinget i mars. Men
faktum er at Agderfylkene, på tross av at de kan vise til
et prekært behov for økte statlige midler til
en bedre stamveg, har fått svært lite gjennomslag
i det forslaget til Nasjonal transportplan som ligger hos departementet.
Dersom det foreliggende forslaget til Nasjonal transportplan skulle
vise seg å passere departementet uten at det tas mer hensyn
til Agderfylkenes behov for en bedre stamveg, innebærer
det nærmest en skandaløs tilsidesetting av en
hel landsdel. Vil statsråden virkelig akseptere at et fylke
som fra før av kanskje har den dårligste stamvegstandarden
i hele landet, nok en gang blir utsatt for en skjevfordeling i de
nasjonale vegbevilgningene?

  Jeg skal tillate meg å stille helseministeren
følgende spørsmål:

«En kommunelege i Agder, som sovnet
bak rattet under en utrykning med sin egen bil i forbindelse med
legevakt, er blitt forelagt en bot på 3 000 kroner av politiet for å kjøre
bil mens han var for trett. Den aktuelle legen nekter å betale
boten. Legen måtte rykke raskt ut til en syk pasient. Saken
reiser prinsipielle sider, idet en lege som er på vakt,
plikter å rykke ut til en syk pasient dersom dette er nødvendig.

Hva vil statsråden gjøre
for å forhindre at leger havner i slike vanskelige situasjoner?»

 Jeg takker statsråden for svaret,
som jeg må si jeg finner rimelig tilfredsstillende. 

Jeg tar opp denne saken fordi jeg anser dette
som en viktig og aktuell problemstilling, som for så vidt
statsråden og departementet bør mene noe om og
avklare noe nærmere.

Jeg vet at statsrådens svar på dette
spørsmålet har vært imøtesett
med en viss interesse hos en del leger. Saken representerer selvsagt
et vanskelig dilemma, for bilkjøring kombinert med en tretthetstilstand
er noe som slett ikke bør forekomme. Jeg vil allikevel
si at det er uheldig å stemple en lege som lovbryter i
en sammenheng der en akutt situasjon krever at leger må rykke
raskt ut nattetider til en syk pasient, selv om han altså føler
seg trett der og da. Når en lege som gjør sin
soleklare plikt under vanskelige og krevende forhold, blir ilagt
en større bot av politiet for noe som kan være
en uunngåelig konsekvens av det å rykke ut nattetider,
og han blir lovbryter på bakgrunn av det, så mener
jeg at det er en ubehagelig situasjon for legen å komme
opp i, og at vi bør kunne løse dette på en
noe mer fleksibel måte enn å gi en bot på stedet.

