 Jeg skal få stille følgende spørsmål
til kommunal- og regionalministeren:

«Flere kommuner føler seg
regelrett presset av fylkesmannen til å innføre
eiendomsskatt på private bolighus. Årsaken er at fylkesmannen
stiller krav om at alle inntektsmuligheter er tatt i bruk
før det kommer på tale å vurdere
tildeling av skjønnsmidler til kommuner med presset økonomi.
Eiendomsskatt er en frivillig kommunal skatt. I praksis er den altså ikke like
frivillig.

Vil Regjeringen sørge for at fylkesmennene ikke
lenger kan stille krav om at eiendomsskatt innføres før
tildeling av skjønnsmidler?»

 Jeg takker for svaret, som jeg må si
at jeg var godt fornøyd med. Da forstår
jeg det slik at det nå er over med den praksisen som flere kommuner
faktisk har slitt med i ganske lang tid. Det er mange
eksempler på at eiendomsskatt er blitt
innført nettopp som en konsekvens av det presset
fylkesmannen har lagt på disse kommunene for at midler
fra staten skal komme på tale og tildeles.

En endring på dette området,
mener jeg iallfall, vil være av stor
betydning i og med at mange politikere på lokalplanet føler
det svært ubehagelig nærmest å bli presset
til å innføre eiendomsskatt slik det har vært
tidligere. Vi vet jo alle at dette er en svært
upopulær type skatt blant de aller fleste innbyggere
i en kommune. Da er en del av dette allerede avklart, slik at vi
ser fram til at denne praksisen opphører fra 2003, hvis
jeg forstod statsråden riktig.

