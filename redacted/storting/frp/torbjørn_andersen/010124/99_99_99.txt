  Jeg skal få stille kommunal- og regionalministeren
følgende spørsmål:

«På oppdrag fra KS har Stiftelsen
for samfunns- og næringslivsforskning (SNF) gjennomført
en omfattende undersøkelse om konkurranseutsetting og bestiller/utfører-organiseringen
i norske kommuner. Undersøkelsen viser at det både
har vært og ventes økt bruk av markedsrelaterte
virkemidler for å effektivisere den kommunale tjenesteproduksjonen.
Tendensen til økt driftsprivatisering er klar i både
små og store kommuner.

Dette er positivt, men hva er Regjeringens
syn på den påviste utviklingen?»

  Jeg takker statsråden for svaret
som avdekker Arbeiderpartiets syn på dette nå i 2001;
her kom det ikke noe særlig nytt fram. 

I motsetning til Arbeiderpartiet har vi i Fremskrittspartiet
lenge hevdet at det offentlige bør fratas den – i praksis – eneretten
de har til å utføre velferdsproduksjonen i dag,
og at det må etableres et konkurranseprinsipp innenfor
hele spekteret av den offentlige velferds- og tjenesteproduksjonen.
Vi har i Norge en streng konkurranselovgivning når
det gjelder først og fremst private bedrifter, med det
formål å sørge for effektiv bruk av samfunnets ressurser
gjennom virksom konkurranse. Jeg stiller meg faktisk svært
tvilende til om man vil lykkes med å effektivisere og fornye
offentlig sektor dersom man prøver å ekskludere
markedet og konkurranse som virkemidler i denne moderniseringsprosessen
som Arbeiderpartiet har snakket om. Nå er det på tide
ikke bare å tenke nytt, men også å handle
slik for å skape bedre kår for Velferds-Norge.
Jeg er skuffet over at Arbeiderpartiet fortsatt står på det
som statsråden innledningsvis sa.

  Det er faktisk slik at folk flest er svært
lite opptatt av om sykehjemmet er kommunalt eller privat drevet.
Folk er opptatt av at velferdstilbudene er tilgjengelig når
man trenger dem. Hovedpoenget må jo være at vi
opprettholder en offentlig finansiert velferdsproduksjon som både
er kostnadseffektiv og kvalitativt god og i omfang dekker befolkningens
faktiske behov for hjelp når de trenger det. 

Men når vi ser at det offentlige ikke
strekker til, slik vi ser i dag med helsekøer og andre
ting, burde man stimulere private aktører til innsats for å utfylle
mangler i velferdstilbudene. Hva, spør jeg, er egentlig
så galt med en slik tanke for Arbeiderpartiet? Så lenge
alle viktige hensyn ivaretas, bør det ikke spille noen
rolle om det er en kommunalt ansatt eller en privat ansatt som steller
bestemødrene våre, underviser våre barn
eller behandler oss på sykehuset, bare det blir gjort – og
under offentlig kontroll og under offentlig betaling og finansiering.

