 Jeg vil få stille følgende spørsmål
til samferdselsministeren:

«Dårlige samferdselsforhold
er en stor hemsko for både næringsliv og private
i Aust-Agder. Bare flyreisende fra Vardø har lengre reisetid
til Oslo enn flyreisende fra Arendal, som må reise via
Kristiansand. Som et minimum bør Gullknapp flyplass like
ved Arendal oppgraderes. Denne flystripa er i dag ikke godkjent
for allmenn bruk. Behovet for å oppgradere denne flyplassen
er prekært.

Har statsråden forståelse
for fylkets behov for en mindre flyplass for å sikre fylket
en helt nødvendig infrastruktur?»

  Jeg ble vel ikke noe overrasket over det svaret,
men jeg ble skuffet, selvfølgelig. 

Vi er realistiske på Sørlandet,
og når det gjelder flyplassen Gullknapp, ser vi for oss
en gradvis utbygging, men en gang i fremtiden bør det være
mulig å komme inn på det norske kortbanenettet.
Det finnes 60 000 mennesker 20-30 minutter fra den flyplassen,
og den totale samferdselssituasjonen i fylket vil, dersom den ikke
blir bedre, være en alvorlig hemsko for næringslivet
i fylket i fremtiden. Det må vi unngå. Fremtidens
krav til tilgjengelighet og effektivitet og raske transportmuligheter
vil være avgjørende for viljen til å etablere
bedrifter og arbeidsplasser i fylket. Dagens svært tidkrevende
kommunikasjonssystemer i Aust-Agder innbyr ikke til bedriftsetableringer. 

Luftfartsverket bevilget 55 mill. kr
til opprusting av småflyplasser, som Kjeller, Notodden,
Jarlsberg og Rakkestad. Det er slett ikke sikkert at disse små flyplassene engang
vil få bruk for alle de pengene. Vil samferdselsministeren
undersøke om Gullknapp eventuelt kan få anvende
noen av disse midlene hvis det blir noe til overs av dem? Kan samferdselsministeren
si noe om det er mulig en gang i fremtiden – om han ser
for seg – at Gullknapp kan komme inn som en del av det
norske kortbanenettet?

