 Jeg takker statsråden for
svaret.

Jeg vil sterkt få understreke at igangsettelse
av utbygging av E18 på veistrekningen Arendal–Tvedestrand
for øyeblikket kanskje er den største
politiske kampsaken som vi har i Aust-Agder fylke. Det har derfor
høy prioritet både lokalt og regionalt å få Arendal–Tvedestrand-utbyggingen
inn i Nasjonal transportplan 2010–2013,
men her har vi altså, etter det jeg ser, fått
litt problemer.

Jeg vil nevne at det faktisk, så vidt
jeg har kunnet finne ut, bare er to gjenværende
strekninger på hele E18 Oslo–Kristiansand,
disse 320 kilometerne, hvor en ikke på en eller
annen måte har planer klare eller finansiering, eller som
er under utbygging. Det er strekningen i Bamble og strekningen Arendal–Tvedestrand
som står igjen som de siste gjenværende strekningene.
Jeg vil derfor be statsråden se ekstra nøye
på den spesielle problemstillingen Arendal–Tvedestrand
utgjør, for det ville jo være en fordel å få en
mer helhetlig utbygging, slik at ikke dette i mange, mange år
blir liggende der som noen kritiske flaskehalser når
resten er utbygd.

