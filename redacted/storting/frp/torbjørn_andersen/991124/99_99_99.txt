  Jeg skal få stille miljøvernministeren
følgende spørsmål:

«Gården Haugsjå i
Froland kommune i Aust-Agder har som en følge av opptrappingen
av barskogvernet fått båndlagt ca. 25 pst. av
de produktive skogsarealer. Dersom en slik vesentlig del av eiendommen
blir varig vernet, vil dette sterkt svekke driftsgrunnlaget for
gården. Saken har fått en maksimal konfliktgrad
idet eieren er sterkt mot at gården fratas viktige arealer.
I St.meld. nr. 40 (1994-95) står det at «noen
områder er dessuten uaktuelle pga. stor konfliktgrad». 

Bør ikke dette tas til følge?»

  Jeg takker statsråden for svaret.
Jeg velger å tolke det dit hen at det tross alt fins et håp
om at fornuften vil seire i denne saken til slutt. 

Men dersom myndighetene gjennom barskogvernet skulle
velge å marginalisere selve livsgrunnlaget til en av de
få store gårdene i Froland kommune, som har hele
sitt eksistensgrunnlag ensidig basert på skogsdrift, ville
det være en regelrett skandale som ingen politiker eller
byråkrat i dette landet kan være bekjent av å ha
vært med på. For denne sakens anliggende rokker
ikke bare dramatisk ved den grunnlovfestede private eiendomsretten,
men den støter også brutalt borti Regjeringens
egne rikspolitiske ambisjoner ved å true med å ødelegge
næringsgrunnlaget og bosettingen i Distrikts-Norge. 

Ser ikke statsråden klart både
de distriktsmessige aspekter, de næringsmessige og de eiendomsrettslige
aspekter så vel som de menneskelige sider i denne saken? Ser
hun ikke det som så tungtveiende argumenter mot verneinngrep
at statsråden kan si rett ut at denne saken skal vi følge
spesielt nøye med på?

  Jeg har i min tid her på Stortinget
flittig benyttet denne talerstolen i spørretimen for å ta
opp en hel rekke ulike saker for den lille mann der ute. Dette er
imidlertid en av de verste sakene jeg har vært borti. Aldri
har myndighetene i denne saken varslet grunneiere om undersøkelser,
heller ikke har myndighetene vurdert om det finnes likeverdige områder
eller statsgrunn å verne i stedet for, og heller ikke synes
myndighetene å ha tatt hensyn til at stortingsmeldingen
sier at områder med minst konfliktsgrad skal velges. Det
er heller ingen urskog som her er foreslått vernet. Det
er områder med plantefelter og igangsatte kultiveringsarbeider, som
har hatt systematisk skogsdrift de siste 70 årene. Denne
saken er så viktig både for dem det gjelder og også rent
prinsipielt, at jeg vil foreslå at departementet og gjerne
statsråden selv som den fremtredende statskvinne hun er,
i egen person bør vurdere å ta turen til Haugsjå gård
på Sørlandet for å se nærmere
på denne betente og uforståelige saken.

