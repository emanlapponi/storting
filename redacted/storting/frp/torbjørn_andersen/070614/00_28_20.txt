 

(ordfører for saken):

 Jeg vil som ordfører for denne saken få framføre en forholdsvis kortfattet redegjørelse vedrørende innstillingen fra komiteen om utbygging, drift og videreutvikling av Valhallfeltet i Nordsjøen.




Valhallfeltet er et betydelig petroleumsfelt i Nordsjøen. Feltet ble godkjent av Stortinget allerede i 1997, bare seks år etter at den første oljeproduksjonen i Norge startet på Ekofisk i 1971. Produksjonsstart for Valhallfeltet var i 1982.




Valhallfeltet har i dag, etter hele 25 års produksjon, fortsatt betydelige utvinnbare petroleumsreserver. Jeg synes det er verdt å merke seg at opprinnelig ble de utvinnbare reservene på Valhallfeltet anslått til 40 millioner Sm

3

 oljeekvivalenter. Pr. 1. januar 2007 var det imidlertid blitt produsert hele 118 millioner Sm

3 

oljeekvivalenter, altså nær tre ganger mer enn det som opprinnelig var de anslåtte utvinnbare reservene i dette feltet. I dag er de gjenværende reservene på Valhallfeltet beregnet til hele 76 millioner Sm

3

 oljeekvivalenter, noe som altså er rundt det dobbelte av de totale petroleumsreservene som Valhallfeltet opprinnelig var beregnet til å inneholde for 30 år siden. Dette er det interessant å merke seg, og man må anse dette som svært gledelig.




Allerede i 1984 oppdaget man at havbunnen på Valhallfeltet var begynt å synke, og fram til i dag har havbunnen sunket med 5,7 m på grunn av petroleumsutvinningen. Dette gir betydelige utfordringer for operatørene. Denne nedsynkingen av havbunnen medfører at det må gjøres noe med de eksisterende petroleumsinstallasjonene på feltet, dersom de gjenværende utvinnbare petroleumsressursene skal kunne hentes opp. Om ikke tiltak i forhold til nedsynking blir gjennomført nå, vil oljeproduksjonen på Valhallfeltet synke med hele 28 pst. pr. år, og en nedstenging av feltet vil måtte skje allerede i 2009. En nedstenging av Valhallfeltet er imidlertid slett ikke ønskelig så lenge feltet fortsatt har betydelige, utvinnbare petroleumsreserver.




Disse realitetene medfører behov for tiltak, og man har sett det som økonomisk lønnsomt å bygge et nytt feltsenter for å kunne øke utvinningsgraden og forlenge levetiden for Valhallfeltet. Det nye feltsenteret er basert på en ny, integrert produksjons- og boligplattform samt at det legges en ny kabel for strømforsyning fra Lista på 78 MW. Produksjonsstart for de nye plattforminstallasjonene er beregnet til slutten av tredje kvartal 2010. Eksportkapasiteten vil etter utbyggingen bli på hele 120 000 fat olje pr. døgn og 4,1 millioner Sm

3 

gass pr. døgn.




En enstemmig komite slutter seg til innholdet i St.prp. nr. 76 for 2006–2007 om utbygging og drift av Valhall videreutvikling. Komiteen er av den oppfatning at dette er et godt prosjekt av flere grunner. Blant annet betyr kabelstrøm fra land og bruk av fakkelgassen at CO

2

-utslippene vil bli redusert med hele 97 pst., fra 450 000 tonn CO

2

 pr. år i dag til rundt 15 000 tonn pr. år etter videreutviklingen.




Komiteen har også merket seg at nåverdien av prosjektet er beregnet til 27,6 milliarder kr basert på en balansepris på 23 dollar pr. fat. Alt i alt anser komiteen utbygging, videreutvikling og fortsatt drift av Valhallfeltet som et meget godt prosjekt innenfor norsk petroleumsvirksomhet, og anbefaler av disse grunner enstemmig tilrådingen fra Regjeringen i denne saken.




Jeg anbefaler med dette, som saksordfører, komiteens tilråding for Stortinget.




