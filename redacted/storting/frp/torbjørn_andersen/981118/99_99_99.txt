   Jeg har følgende spørsmål
til helseministeren:

«I Norge ligger mange boliger svært
nært høyspentlinjer. Mange mennesker mener de
blir syke av strålefeltet rundt disse høyspentlinjene.
Eksperter på området mener denne strålingen
kan være farlig for den menneskelige organisme. 

Mener statsråden det er behov for å se
nærmere på dette og å vurdere å innføre
strengere retningslinjer for hvor nært høyspentlinjer
kan legges inntil boligfelt og boliger?»

  Jeg takker statsråden for svaret,
og selvfølgelig er jeg kjent med den – skal vi
kalle det – motargumentasjon, iallfall den argumentasjon som
ble fremført av statsråden. 

Det er et faktum at det satses lite på dette
området i Norge. Jeg er vel for så vidt skuffet
over det svaret jeg fikk. Selv om det jobbes med det, er det små bevilgninger
og små ressurser som settes inn på dette området.
Det jeg vil kalle den avvisende holdning som norske myndigheter
har hatt til dette spørsmålet, er bemerkelsesverdig så lenge
en vet at en både i Danmark, Sverige og Finland anerkjenner
at elektromagnetiske strålinger kan ha en til dels alvorlig
innvirkning på den menneskelige organisme. En del undersøkelser
viser at det er klare sammenhenger her: kreft hos barn som har bodd
i et nærmiljø tett inntil kraftledninger. Det
jeg vil spørre statsråden om, er: Hvorfor er det
strengere bestemmelser i flere andre land når det gjelder
krav til avstand mellom bolighus og høyspentlinjer,
enn det det er i Norge?

  Det andre svaret jeg fikk fra statsråden,
føler jeg er mer betryggende. Jeg mener at dette er en
sak som er så alvorlig at den må ses nærmere på.
Det som jeg etterlyste, var en sterkere satsing på dette området.
Det var det som var budskapet i min første replikk.

Jeg mener at det vel finnes indisier på at
norske myndigheter og bransjer, fagbransjen selv, prøver å bagatellisere
de realiteter som kanskje ligger i dette med elektromagnetisk stråling.
Det er veldig uheldig, dersom det er slik at andre land har akseptert
at det ligger en betydelig helsefare i dette problemet, at en kanskje
på bakgrunn av at det betyr mye økonomisk å gjøre
noe med det i Norge, prøver å bagatellisere det
og feie det under teppet. Det kan jeg ikke akseptere. 

Mitt spørsmål avslutningsvis
må da bli: Forstår jeg det slik at statsråden
nå vil satse mer på dette området?

