 SV ber i dette private forslaget Regjeringen legge fram en sak om hvorfor ungdom ikke lar seg rekruttere til arbeid innen industri, helse, omsorg, butikker, landbruk og fiske.




For det første er det fortsatt slik at det er en nyrekruttering innen disse yrkene. Det er neppe så galt som SV framstiller det her. For det andre har vi et arbeidsmarked der folk fritt kan velge utdanning og arbeid ut fra den etterspørsel og de behov som finnes i næringslivet og i arbeidsmarkedet. Og markedet er selv godt i stand til å regulere og øke rekrutteringen i de ulike næringer der det finnes behov for mer arbeidskraft. Normalt vil en næring med økende etterspørsel i et fleksibelt og velfungerende arbeidsmarked derfor tiltrekke seg den nødvendige arbeidskraft, ved at lønnsnivået stiger og dermed gjør det bl.a. lønnsmessig attraktivt å søke jobb eller utdanne seg for dette yrket.




Man bør slett ikke politisk forsøke å styre økt rekruttering til bestemte næringer dersom næringene ikke fyller et tilstrekkelig etterspørselsbehov i samfunnet eller i markedet. Konsekvensene av at arbeidslivet skal styres etter politisk ønsketenkning og tilrettelegging og ikke etter marked og etterspørsel, blir en ineffektiv utnyttelse av arbeidskraftressurser. Det har vi ikke råd til som nasjon, i en tid da knapphet på arbeidskraft kan bli en framtidig utfordring dersom for mange skal være sysselsatt innenfor subsidierte eller skjermede næringer eller offentlig sektor. Mest mulig av arbeidsstyrken må anvendes der det er behov for dens innsats for å produsere varer og tjenester som fyller klare markedsbehov overfor forbrukere og samfunn.




Arbeidskraften bør ikke styres politisk til arbeid f.eks. innenfor landbruket, for å oppfylle ønskede distriktspolitiske målsettinger. Dette representerer en dårlig utnyttelse av arbeidskraften vår. Arbeidskraften vil kontinuerlig søke til de bransjer og yrker der det oppstår etterspørselsvekst og nye behov, fordi et økende lønnsnivå vil gjøre det attraktivt å søke arbeid der.




Norge vil i framtiden ikke ha råd til å føre dagens distriktspolitikk, som binder opp unødvendig mye arbeidskraft innen visse næringer som er politisk ønsket, men som er for lite produktive og i utakt med etterspørselen og behovene i samfunnet. Poenget er at vi må se på hvor effektivt den samlede norske arbeidskraftressursen anvendes totalt sett. Flest mulig må gjøre noe nyttig i arbeidslivet, noe som gir overskudd. Vi må som nasjon opprettholde en tilstrekkelig høy verdiskaping og produktivitet og ha et dynamisk nærings- og arbeidsliv som raskt kan omstille seg og tilpasse seg nye behov og endrede forbruksmønstre i samfunnet. Vi kan altså ikke opprettholde for mange næringer og arbeidsplasser som ikke fyller et etterspørselsbehov. Det vil skape en ineffektivitet innen verdiskaping og produksjon som er ødeleggende for vår offentlige og private velferd på sikt.




