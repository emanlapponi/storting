  Jeg takker statsråden for svaret.
Det var ikke noe som helst nytt i det – det var
nærmest en blåkopi av det som statsråden
tidligere har svart på et skriftlig spørsmål
fra en annen fremskrittspartirepresentant.

Jeg vil bare legge til at Norge
jo er i en særklasse ved at 99 pst. av vårt strømforbruk
kommer fra vannkraft, og ved at vi er – holdt jeg på å si – veldig
prisgitt værgudenes velsignelse når det gjelder
kraftforsyning og forsyningssikkerhet i Norge.

Så nevner statsråden at det
bl.a. jobbes med nye overføringslinjer, og det kunne jo være
interessant i den sammenheng å spørre
statsråden rett ut: Mener statsråden
og Regjeringen at det er bedre å satse på import
av strøm enn å øke den norske
strømproduksjonen innenlands?

Eirin Faldet hadde
her overtatt presidentplassen.

