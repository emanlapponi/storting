  Jeg skal få stille følgende spørsmål
til kommunal- og regionalministeren:

«Farum kommune i Danmark er utpekt
til å være blant de 10 beste kommunene i hele
verden. Ved hjelp av privatisering og markedsøkonomiske
prinsipper har kommunen på relativt få år
gått fra å være en kommune i vanry preget
av fattigdom og dårlig service til stor suksess. Høy skatt
og lav service er snudd til lav skatt og høy service. Alle
kommunale eiendommer er solgt, det er full valgfrihet innen skole
og eldreomsorg, og pengene følger brukerne.

Bør ikke erfaringene fra Farum være
interessante også for norske kommuner?»

  Jeg takker kommunalministeren for svaret,
som dessverre avslørte en beklagelig skepsis til mer marked
i kommunal sektor.

I fjor gikk norske kommuner med 10 milliarder
kr i underskudd, og stadig mer taler nå for at norske kommuner
bør omstille sin tjenesteproduksjon bort fra monopoltilværelsen
og over til markeds- og konkurransebaserte løsninger.

Det er et merkelig paradoks at vi i Norge skal
ha disse gudsforlatte monopolsystemene, at vi skal tviholde på disse
i den kommunale sektor nettopp på viktige områder som
omsorg og helse der det virkelig trengs konkurranse for å stimulere
til høyere kvalitet og mer kostnadseffektivitet. En bevisst
bruk av konkurranse innen all kommunal tjenesteproduksjon viser
seg jo å fungere godt der man velger slike løsninger,
f.eks. i Farum. 

Hva i all verden er så galt med norske
kommuner dersom de ikke tåler konkurranse fra privat sektor?
Og anser virkelig statsråden norske kommuner som så lite
effektive i alt det de gjør, at de ikke tåler
konkurranse fra private aktører?

