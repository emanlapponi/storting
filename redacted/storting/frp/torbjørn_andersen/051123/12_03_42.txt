  Jeg takker nok en gang for svaret.

Statsråden nevnte at han så faren
for at det kunne bli noen dårlige tilpasninger
i forhold til en grense på 1 MW i vernede vassdrag. Da
kan jeg si at det jo ikke er noe spesielt gunstig
miljømessig at det bygges f.eks. to små kraftverk
på rett under grensen på 1 MW istedenfor ett kraftverk
på 2,8 MW. Realiteten er at de ytre fysiske størrelsene
på installasjoner, rørgater, kraftturbiner, turbinhus
og slike ting er høyst marginale om man bygger
på 1 MW, 2,5 MW eller 2,8 MW. I det perspektivet
vil jeg be statsråden se nettopp på denne
grensen og se om det i noen vassdrag går an å øke
grensen på 1 MW. Det skapes økonomisk ulønnsomhet
i en del prosjekter hvis man må ned under 1 MW, så i
forhold til investeringene er det ikke økonomi
i en god del prosjekter. Jeg ber statsråden tenke litt
på det.

