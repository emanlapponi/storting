 Jeg har følgende spørsmål
til landets justisminister:

«Det er i dag et stort behov for flere
fengselsplasser i Agder, spesielt i Kristiansand, der
fengselet er uegnet for soning over lengre tid. Agder
politidistrikt bruker i dag 20 årsverk bare
for å frakte fanger til fengsel i andre landsdeler.
Kriminaliteten er stor i Agder, og fra ulike faglige hold pekes
det på mangelen på fengselsplasser i landsdelen.

Ser statsråden behovet for flere fengselsplasser
i Agder, og er han positiv til planene om å etablere
et nytt fengsel i privat regi i landsdelen?»

 Jeg takker statsråden for svaret.

Men jeg vil få gjenta at det fra flere
kompetente hold i Agder pekes på at mangelen på fengselsplasser
er et betydelig problem på Sørlandet.

Jeg vil også rent generelt
få bemerke at jeg synes det er fullstendig uakseptabelt
med soningskøer som skyldes mangel på fengselsplasser.
Jeg ser det også slik at cellemangelen er en
propp i kriminalitetspolitikken i dag. Soningskøer gjør
jo at folk mister tilliten til Kriminalomsorgen.

For de aller fleste virker det meningsløst
at man i Agder skal bruke forholdsvis store politiressurser
på å frakte fanger ut av landsdelen, fordi det
er mangel på fengselsplasser lokalt og regionalt, samtidig
som det er private aktører som er villige til å bygge
et nytt fengsel for å bøte på dette
problemet på Sørlandet.

Jeg håper statsråden ser
logikken i et slikt resonnement.

 Jet takker statsråden nok en gang
for svaret. Men jeg er altså ikke blant dem som tror
at kriminaliteten i Agder vil gå særlig ned i
framtiden, når statsråden viser til soningskøen
der.

Jeg tror at behovet for flere fengselsplasser, både
nasjonalt og i landsdelen, trolig heller vil øke enn avta
i framtiden. Jeg mener derfor at det er mange gode
grunner til å hilse velkommen et privat initiativ
for bygging av fengsel på Sørlandet, for bedre å kunne
dekke både de framtidige og de nåværende
behov for soningskapasitet.

La meg så avslutningsvis spørre
statsråden rett ut: Hvordan i all verden er det vi har
stelt oss i dette landet når kriminelle står i
soningskø av den enkle grunn at det ikke finnes
ledige fengselsceller? Er det ikke nå på tide
at vi tar skikkelig tak i dette alvorlige samfunnsproblemet, f.eks.
ved å la private utbyggere få slippe til?

