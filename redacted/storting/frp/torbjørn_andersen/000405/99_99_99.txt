 Jeg skal få stille følgende spørsmål
til kommunal- og regionalministeren:

«Norsk kommunesektor er preget av
rigide kommunale monopoler. Den kommunale etatsstrukturen er lite tidsmessig,
og er i sin nåværende form lite egnet for omstillingsarbeid
og effektiviseringstiltak. De fleste tjenesteytende kommunale etater
bør derfor omorganiseres og fristilles for så å kunne
bli eksponert for konkurranse på pris og kvalitet fra private
tilbydere. 

Er økt konkurranseeksponering en omstillingsstrategi som
er aktuell å anvende i Regjeringens varslede arbeid med
fornyelse av den offentlige sektor?»

  Jeg takker statsråden for svaret,
men jeg vil jo påstå at svaret ikke stod seg særlig godt
i forhold til den fornyelsen av offentlig sektor som den nye regjeringen
så ambisiøst har satt på dagsordenen. 

Norske kommuner har i mange år jobbet
med omstilling nettopp for å oppnå økt
effektivitet. Men har de egentlig lyktes i det, når vi
ser på dagens rekordstore underskudd på 10-12
milliarder kr? For tilnærmet alt av kommunalt omstillingsarbeid
har hele tiden måttet skje innenfor den snevre rammen av
etats- og monopolsystemet. Innenfor dette monopolsystemet har det
altså vært lettere å arbeide for å skaffe
flere overføringer fra staten fremfor å se på hvordan
kommunene selv kan spare penger. Monopolsystemet har i realiteten
gjort det umulig å utfordre den kommunale tjenesteproduksjonen
på pris- og kvalitetskriterier. Jeg vil derfor be statsråden
bekrefte at hun iallfall ikke har de samme, la meg si, fastlåste
oppfatningene om å beskytte de bestående kommunale
monopolsystemer som f.eks. Norsk Kommuneforbund så uforsonlig
har.

  Jeg takker statsråden for svaret.

Modernisering av offentlig og først
og fremst kommunal sektor er en stor oppgave å ta fatt
på, spesielt her i Norge hvor vi har ventet altfor lenge
med å utfordre den offentlige tjenesteproduksjonen med
konkurranse. Innenfor rammen av denne monopolinstitusjonen har altså den offentlige
tjenesteproduksjonen fått leve sitt eget liv som en skjermet
virksomhet, og det er neppe mulig å snakke om en modernisering
uten å trekke inn elementer av mer marked og økt
konkurranse. Etter mitt syn er det nærmest illusorisk å snakke
om modernisering av offentlig sektor uten samtidig å trekke
inn mer markedsstyring og konkurransetilpasning. Konkurranse må inn
med stor tyngde i offentlig sektor. For statsråden mener
vel ikke at den strenge konkurranselovgivningen som gjelder for
privat sektor, har skadet privat sektor? Er det da slik at nesten all
tjenesteyting som offentlig sektor utfører, også utmerket
godt kunne utføres av private?

  Jeg skal få stille følgende spørsmål
til kommunal- og regionalministeren:

«Porsgrunn kommune krever 700 kroner
i saksbehandlingsgebyr for å behandle søknader
om å bruke egen hage som opplagringsplass for egen privat
småbåt. Kommunen tolker båtopplag til å være
søknadspliktig etter bestemmelsene i plan- og bygningsloven.
Å innkreve byggegebyr for å tillate privat båtopplag
i egen hage får mange til å reagere med undring. 

Er det hjemmel i plan- og bygningsloven for å kreve at
opplag av småbåt i egen hage er søknadspliktig
så lenge det ikke foreligger naboklage?»

  Jeg takker statsråden nok en gang
for svaret.

Jeg har vel for så vidt med det svaret
statsråden kom med, fått besvart mitt konkrete
spørsmål. Svaret er, slik det foreligger, svært
skuffende for landets hundretusener av båteiere, som kanskje
må belage seg på å søke om og betale
gebyr for å få lov til å legge båten
i sin egen hage. Selvsagt vil mange båteiere riste på hodet
over at man nå risikerer å måtte søke
kommunen om tillatelse til å legge båten i sin
egen hage. Spørsmålet mitt er da: Blir de som ikke
bryr seg om å søke de høyere byråkratiske
makter om lov til opplag av egen båt i egen hage, å betrakte
som småkriminelle lovbrytere? Det kunne jeg godt tenke
meg et svar på. 

For øvrig ser jeg på denne
saken som en sak som går under «Heia Norge»-kategorien.

Jeg vil bare få lov til å legge
til at jeg er glad for at statsråden sa at hun ville se
på dette – det er jeg meget glad for. 

