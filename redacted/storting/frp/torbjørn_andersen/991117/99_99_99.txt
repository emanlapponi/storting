 Jeg vil få lov til å stille sosialministeren
følgende spørsmål:

«Ifølge opplysninger fra
politiet i Arendal finnes det rundt 300 brukere av hårdere
narkotiske stoffer i politidistriktet. Dette er meget høye
tall. Dette er langt høyere enn landsgjennomsnittet sett
i forhold til folketallet. Narkotikaproblemet synes nå å ha
rammet denne regionen meget hardt. 

Finner statsråden det på denne
bakgrunn nødvendig å se nærmere på narkotikaproblemet
i Aust-Agder og komme med tiltak som kan bidra til å hjelpe
til med å stoppe denne dramatiske narkotikautviklingen
i Arendal?»

  Jeg takker statsråden for et greit
og godt svar, men jeg etterlyser allikevel enda mer handling.

På tross av totalforbud og kriminalisering
av alle typer narkotiske stoffer, eksploderer jo nå bruken
av slike stoffer over hele landet. Og de forholdene som er avdekket
i Arendal i den senere tid, er høyst alarmerende. Tendensen
der er at stadig flere unge får et forhold til stoff, samtidig
som tiltakene som skal til for å hjelpe folk ut av dette
igjen, ikke står i forhold til den dramatiske utviklingen vi
nå er vitne til. Å drive forebyggende arbeid er ikke nok.
Samfunnet må nå innse at vi må være
villig til å bruke langt mer ressurser i arbeidet for å øke
både bredden og kapasiteten innen behandlingstilbudene
for å hjelpe dem som er kommet opp i stoffproblemer, og
hjelpe dem ut av dette.

Jeg ber derfor statsråden være
villig til å følge spesielt med på situasjonen
i Arendal, og ber henne være villig til å komme
tilbake med eventuell hjelp for å bedre på de uheldige
forholdene som nå er under rask utvikling i denne ellers
så idylliske sørlandsbyen.

