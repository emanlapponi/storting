 Jeg har følgende spørsmål
til landets samferdselsminister:

«Bomstasjonene på E18 i Aust-Agder
går med underskudd fra midnatt til klokken fem om morgenen.
Ifølge NRK Sørlandet passerer det bare
rundt 20 biler i snitt pr. time i dette tidsrommet. I
St.prp. nr. 30 (2000-2001) vedrørende utbygging av deler
av E18 i Aust-Agder er det forutsatt betjente bomstasjoner som tar
avgift hele døgnet. Det synes meningsløst å innkreve
bompenger i de perioder av døgnet driften går
med underskudd.

Er statsråden imot at det blir gratis
bompassering nattestid på E18 i Aust-Agder?»

 Jeg takker for svaret, som for så vidt ikke
er i tråd med den informasjonen jeg har når det
gjelder det finansielle nattestid, mellom kl. 00.00
og kl. 05.00 om morgenen.

I Kristiansand er det faktisk gratis
bompassering nattestid, og der er det langt flere biler som passerer,
enn i Aust-Agder. I stortingsproposisjonen står det at
det er forutsatt betjente bomstasjoner som tar avgift hele
døgnet. Jeg vil allikevel spørre: Dersom det skulle være
aktuelt, kan man avgjøre lokalt hvorvidt man vil la det være gratis
bompassering nattestid dersom det skulle vise seg at økonomien ikke
er så veldig god på denne tiden av døgnet, eller
setter det som står i stortingsproposisjonen, en stopper
for det? Kan statsråden gi et klart svar på det?

 Jeg takker nok en gang for svaret som jeg for
så vidt ikke blir helt klok på. Er det slik å forstå at
stortingsproposisjonen om delvis bompengefinansiering av E18 i Aust-Agder
er til hinder, eller er den ikke til hinder,
for lokalt å avgjøre at biler kan passere gratis
nattestid?

Jeg stiller meg litt undrende til det regnestykket
som statsråden viser til. Andre regnestykker
viser at her er det ikke regningssvarende å innkreve
bompenger nattestid. Da tenker jeg på den bommen som er mellom
Grimstad og Kristiansand. Kanskje statsråden også har
tatt med den bommen som er øst i fylket, mellom
Telemark og Gjerstad i Aust-Agder.

Men poenget er: I forhold til det som står
i stortingsproposisjonen om bemanning og om avgiftsbelegging hele
døgnet, kan man avgjøre lokalt om man vil la det være
gratis å passere bommene, uten at dette kommer
i strid med stortingsproposisjonen? Det har man nemlig i dag i Kristiansand
på E18.

