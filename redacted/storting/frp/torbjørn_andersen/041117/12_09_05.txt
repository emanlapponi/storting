  Jeg takker nok en gang statsråden
for svaret og noterer meg selvsagt det. Men når jeg skal
komme litt inn på selve sakens bakgrunn og kjerne, kan
jeg iallfall ikke unnlate å legge til at jeg
rent personlig mener at få steder kan være
mer velvalgt enn nettopp Grimstad når det gjelder
lokalisering av et slikt nasjonalt Ibsen-Hamsun-senter. At to av
verdenslitteraturens kanskje mest berømte og framtredende forfattere
begge har en slik konkret og betydningsfull tilknytning
til én og samme by i Norge, bør jo gjøre
Grimstad til et absolutt aktuelt lokaliseringsalternativ for et slikt
nasjonalt Ibsen-Hamsun-senter.

Men en slik satsing forutsetter selvsagt, som
jeg har vært inne på, en avklaring av
hva staten kan bidra med, og hva staten mener om planene.
Oppfatter jeg statsråden dit hen at hun synes planene i
Grimstad er spennende og gode, og at hun vil oppfordre
lokalpolitikerne i Grimstad til å satse videre for å realisere
disse planene? Og vil statsråden følge med på den
videre framdriften i denne saken – for det er vel ikke
slik at hun mener at Grimstad kommune bør skrinlegge
det videre arbeidet med disse planene?

