  Jeg takker statsråden for svaret,
og jeg merker meg selvsagt kulturministerens redegjørelse,
som kanskje kunne vært noe mer avklarende i forhold til
statlig medfinansiering. Jeg må få presisere at
en satsing på et nasjonalt Ibsen-Hamsun-senter i Grimstad
i denne størrelsesorden og i henhold til de planer som
er presentert, etter min vurdering forutsetter en betydelig
statlig medfinansiering. Jeg kan vanskelig se
at Grimstad kommune alene kan klare dette økonomiske løftet
på kanskje 100 mill. kr, så en ikke ubetydelig
statlig medfinansiering er altså, slik jeg ser det, av
stor viktighet dersom Grimstad noen gang skal kunne få realisere
planene om et Ibsen-Hamsun-senter.

Statsråden har tidligere antydet,
på NRK Sørlandet, var det vel, at det for den
delen av ABM-senteret som omfatter Ibsen-Hamsun-senteret, var mulig
med en statlig finansieringsbit på inntil 60 pst.
Kan statsråden si noe om hvilke kriterier som må ligge
til grunn for at Grimstad skal få en slik maksimal støtteandel,
som jeg altså forstår er på inntil 60 pst.?
Er det 60 pst. Grimstad kan forholde seg til hvis de innfrir noen
av de kriteriene som også statsråden
nevnte i sitt innlegg?

