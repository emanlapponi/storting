  Jeg skal få stille følgende spørsmål
til nærings- og handelsministeren:

«Norge er på bunn i forhold
til de land det er naturlig å sammenlikne seg med når
det gjelder entreprenørskap. Det er langt færre
personer i Norge som starter opp egen virksomhet enn personer i
disse landene. Det synes ikke å være særlig
attraktivt å satse for seg selv i Norge. Dette er et faresignal
når vi vet at behovet for stadig å skape nye bedrifter
er en svært viktig oppgave.

Er det mulig å peke på forklaringer
på denne mangel på etableringslyst, og hva bør
gjøres for å endre på dette bildet?»

  Jeg takker for svaret, som jeg oppfatter som
rimelig positivt og interessant.

Den europeiske næringslivsorganisasjonen
UNICE la i sommer fram en rapport som bekrefter at det var lite
nyskaping i Norge i forhold til i USA, i forhold til i Japan og
også i forhold til gjennomsnittet for Europa. Denne rapporten
burde etter mitt syn vakt mer oppsikt og skapt mer bekymring her
i Norge, for vi vet at svært mange av de bedriftene som
skal bære velferdssamfunnet videre framover, i dag ennå ikke
er etablert.

Entreprenørskap og evne til nyskaping
er selve grunnsteinen i vårt land. Skal vi her i Norge
få et næringslivsklima som er i verdensklasse,
er det en hovedoppgave å få fram positive holdninger
til entreprenørskap og til dem som vil starte for seg selv.
Jeg vil derfor be statsråden svare på om man i
Regjeringen kan tenke seg å følge opp denne studien
fra UNICE nærmere for kanskje å avdekke noe mer
om, og noe mer detaljert, hva som er de bakenforliggende årsakene
til at vi i Norge har relativt færre selskapsdannelser
enn i Europa ellers.

  Jeg merket meg statsrådens svar,
og jeg vil tillate meg å komme med et lite eksempel når
det gjelder det offentliges negative holdninger til det å drive
for seg selv.

Næringsdepartementet fastsatte i 1992
en ny og innskjerpet antikontraktørklausul for å skvise
ut små enkeltmannsforetaks muligheter til å delta
i bygg- og anleggsvirksomhet for det offentlige. Holdningene i antikontraktørklausulen
er at de små, selvstendige enkeltmannsforetak er nærmest
uønsket i offentlige prosjekter, og at arbeidet helst skal
utføres utelukkende av arbeidsfolk med lønnstakerstatus.
Dette er et eksempel på det offentliges negative holdninger
til enkeltmannsforetak. Vi vet jo at de fleste bedrifter starter
nettopp helt i det små, gjerne som enkeltmannsbedrifter,
og denne antikontraktørklausulen er slett ikke et godt
element for å skape positive holdninger til det å starte
for seg selv.

Vil statsråden vurdere å fjerne
dette diskriminerende offentlige stengselet for de små enkeltmannsforetakene snarest
mulig?

