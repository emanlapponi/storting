 Jeg har følgende spørsmål
til landbruksministeren:

«Froland kommune vil sende uanmeldte
kontrollører for å passe på at kommunens
krav om bosetting etter odelslovens bestemmelser oppfylles.
Boplikt er blitt stadig mer kontroversielt, og ESA har fått
til behandling klager på den norske boplikten.
Lovverket hjemler at lokalpolitikere kan utøve
tvangsbosetting og tvinge folk til å selge sin private
boligeiendom.

Vil statsråden redegjøre
for hvor bopliktsaken nå står i ESA, samt bekrefte
at eventuelle nattlige bopliktkontroller, utført av kommunen,
er ulovlige?»

 Jeg takker statsråden for svaret.

La meg først kort få referere
fra hva rådmannen i Froland skriver i sitt forslag til
vedtak i denne sak, som er bakgrunnen for mitt spørsmål:

«Froland
kommune godtar at boplikten oppfylles av Olav Mørland på eiendommen
Baaseland … dersom Mørland følger overnattingsplanen
skissert i sitt brev av 28.12.02. Mørland må i
etterkant av hvert kvartal gi skriftlig tilbakemelding til kommunen
om når han overnattet på eiendommen i denne perioden.»

Jeg er fristet til å spørre
om hva slags land det er vi befinner oss i når myndighetene
krever overnattingsplaner og kvartalsvise skriftlige innrapporteringer
fra borgere om hvilke av sine egne hus man har
overnattet i. Man kan jo spørre hva slags formyndersamfunn
og kontrollsamfunn dette er. Hva er dessuten vitsen med å kreve 50 pst.
overnatting av eier? Betyr det egentlig noe som helst for bosettingen?

 Jeg takker for svaret. Jeg er enig i det at
når dette bopliktsystemet først eksisterer, må vi
iallfall sørge for at det praktiseres med lempelighet og
fornuft i den grad det er mulig. For min del håper jeg selvsagt også at
ESA kan foreta seg noe i denne sammenhengen.

Men det er altså slik at dagens regelverk
praktiseres svært ulikt fra kommune til kommune. Noen
kommuner gir alltid fritak fra boplikten, andre kommuner
gir aldri fritak. La meg spørre om statsråden
har noen statistikker eller noe forskningsmateriell å vise
til, eller andre gode indikasjoner
på at kommuner som nesten aldri gir fritak i bopliktsspørsmål,
har oppnådd å styrke landbruket eller sikre
bosettingen i noen særlig grad.

