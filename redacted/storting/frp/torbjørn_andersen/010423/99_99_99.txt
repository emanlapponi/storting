 Totalbildet av norsk asyl- og flyktningpolitikk bærer i dag preg av kaos og manglende kontroll og styring, fra forvaltning og til regjering. UDI har mistet grepet. Saksbehandlingstiden er blitt for lang, og flere av landets 435 kommuner har ikke lenger kapasitet til å bosette det store antall asylsøkere og kvoteflyktninger som får innvilget opphold i Norge. Et for lite antall flyktninger og innvandrere kommer i produktivt arbeid i Norge. Språkopplæringen fungerer for dårlig. Tilbakesending av dem som har fått avslag på sine asylsøknader, er lite effektiv, og utgiftene i forbindelse med norsk asyl- og flyktningpolitikk er blitt svært høye etter hvert.




Alt dette og mer til har Fremskrittspartiet advart mot i en årrekke uten å bli hørt av de andre partiene på Stortinget i det hele tatt. En hovedårsak til de problemene vi ser i dag, er ganske enkelt at det har ankommet og fortsatt kommer et for høyt antall asylsøkere og flyktninger til Norge, kombinert med at hver tredje asylsøker får opphold på humanitært grunnlag, og at det føres en svært liberal familiegjenforeningspolitikk i landet. Fremskrittspartiet vil derfor med god grunn stramme inn asylpolitikken vesentlig, slik at det kommer færre asylsøkere til Norge. Dermed oppnås en kortere behandlingstid. Vi oppnår bedre bosettingsmuligheter i kommunene når antallet blir redusert, og dermed vil vi også bedre lykkes i å gjøre et bedre integreringsarbeid.




Fremskrittspartiet vil således sette et tak på 1 000 personer pr. år samlet for flyktninger og personer som får opphold på humanitært grunnlag. Fremskrittspartiet vil også begrense ankemulighetene ved asylavslag og klart grunnløse asylsøknader. Vi mener også at man bør plassere asylsøkere med uakseptabel atferd i lukkede mottak og også avslå asylsøknader til søkere som begår kriminalitet i Norge mens de venter på å få sine søknader behandlet. 




Fremskrittspartiet vil også innføre obligatorisk DNA-testing i familiegjenforeningssaker samt lære innvandrere kun norsk i skolene fremfor å bruke tid på morsmålet deres. Det er ikke rart at det er manglende norskkunnskaper hos en del innvandrere i Norge når de lærer urdu og swahili istedenfor norsk. Vi vil dessuten opprette et statens flyktningverk som skal ha det samlede ansvar for hele dette området, og Fremskrittspartiet foreslår også å styrke integreringstilskuddsordningen til kommunene. 




Når flertallet heller ikke denne gang vil lytte til noe av det Fremskrittspartiet foreslår, er det sterkt beklagelig. Vi ser jo hvor galt det har gått med den mislykkede politikken de andre partiene selv har stått for i en årrekke. Denne mangel på vilje til å lytte til Fremskrittspartiet vil bare resultere i at den debatten som vi har her i dag, om problemene med norsk asyl- og flyktningpolitikk, vil gi grunnlaget for repetisjonsøvelser for Stortinget i uoversiktlig tid fremover.




 Jeg har merket meg at kritikken mot plan- og bygningsloven er blitt ganske massiv etter hvert, så Fremskrittspartiet har ingen problemer med å støtte dette forslaget fra Høyre fullt ut, og jeg vil bare kort få tillate meg å knytte noen kommentarer til enkelte sider ved den gjeldende plan- og bygningsloven.




Etter de siste endringene i denne loven er de aller fleste byggearbeider blitt helt utrolig komplisert av et byråkrati og et skjemavelde uten sidestykke. Både aktører og byggherrer – eller tiltakshaverne som det nå heter – lider under dette byråkratiet og det fordyrende regelverket. Det gjør også de kommunale saksbehandlerne, og ventetiden på å få godkjent en byggesøknad er gjerne fra et halvt år til ni måneder. Dette er ikke akseptabelt. 




En kan slå fast at endringene i plan- og bygningsloven som er blitt gjort siden 1995, ikke har innfridd intensjonene i noen særlig grad. Kvaliteten på byggearbeidene er ikke blitt vesentlig forbedret, og de såkalte useriøse aktørene har det bedre enn noen gang tidligere, for nå er det blitt så tungvint og kostbart å få gjort selv de minste byggearbeider at flere som skal ha utført bygningsarbeid, får det gjort uten tillatelse, og da helst ved hjelp av såkalt svart arbeid. 




En vanlig byggesøknad for en enebolig koster gjerne 10 000 kr i dag, og uavhengig av om en får den innvilget eller ikke, risikerer en å måtte betale 10 000 kr. På grunn av endringer i forskriftene er en vanlig enebolig blitt noe slikt som 100 000 kr dyrere. Det er slik at det er mange som ikke vil ta sjansen på å betale flere tusen kroner for et avslag. Da lar de heller være å søke, og de gjør arbeidet allikevel. Det er videre slik at den virker på en måte som gjør at – og det har jeg hatt mange henvendelser om fra hele landet – mange faglig dyktige håndverkere gir opp, de orker ikke mer av alle dokumentasjonskravene og alt papirarbeidet, og de begynner med noe annet istedenfor. Jeg synes det er et faresignal. Konkurransen i byggebransjen blir svekket, og spesielt flere mindre aktører orker ikke mer. Da er det altså de store som tar over mer og mer av byggearbeidet, og det fører til at vi får økende priser. Og tidligere var det faktisk slik at de som gjorde de fleste feilene, var nettopp de store bedriftene, de store firmaene, med 20–50–100–200 mann. De små enkeltaktørene som måtte leve av sitt gode ry og rykte, satte sin ære i å gjøre og holde en høy kvalitet på arbeidet. Det var ikke de som var problemet, det var ikke de som gjorde den dårlige jobben, men det er de som er blitt ofrene for byråkratiet, for skjemaveldet som plan- og bygningsloven nå har tredd ned over hodene på dem. Det er derfor på tide at flertallet ser at noe må gjøres. Og vi får sette vår lit til at Regjeringen kommer tilbake med forenklingsforslag som virkelig monner i denne sammenhengen, for det er slik at byggearbeidene, som jeg sa innledningsvis, er blitt unødvendig komplisert av byråkrati, av skjemavelde og av dokumentasjonskrav, og det har altså medført en betydelig økonomisk ekstrabelastning for byggherrene, eller tiltakshaverne, først og fremst.




Så alt i alt må noe gjøres på dette området. I en tid der fornyelse og modernisering til de grader skal være på den politiske agendaen i Regjeringen, bør de heller ikke glemme plan- og bygningsloven. At alle nå mener at det er behov for forenklinger, tar jeg som et godt tegn på at noe vil skje. Jeg merker at det er et trykk når det gjelder å få gjort noe med plan- og bygningsloven, og jeg håper at det skjer så raskt som mulig, for vi kan ikke fortsette å ha en byggebransje som må forholde seg til et så problematisk lovverk som politikerne her har vedtatt.




 Til noe av det som representanten Gaundal sa: Jeg tror først jeg vil si at denne bransjen kjenner jeg ganske godt selv. Jeg har hatt mitt virke i 20–25 år som selvstendig næringsdrivende i bygningsbransjen, så jeg mener jeg har et visst profesjonelt grunnlag å uttale meg på.




I 1997 sluttet jeg. Da havnet jeg på Stortinget. Da var det ganske greit å få tillatelse og ordne dokumentasjon, papirarbeid, alle formaliteter for å bygge en bolig eller et tilbygg her i landet. Men siden den gang har jeg innimellom hatt noen byggeoppdrag, og jeg har klart sett hvilken enorm forskjell det er fra min tid som håndverker og frem til i dag. 




Representanten Gaundal nevner et eksempel med et firma med 12-13 ansatte. Ja visst, de liker det, for de kan håndtere det. For hver sjette, sjuende ansatte håndverker har de kanskje en eller to på kontoret som kan håndtere alle de skjemaene det er snakk om. Men det er jo alle de små som har problemer, enkeltmannsforetak, to-tre stykker som driver sammen. Det er de som har problemer, og dem finnes det ganske mange av rundt om, spesielt i distriktene. Og de store ser klart at det er de små som rammes. De blir kvitt unødvendige konkurrenter, så de jubler. Det var derfor ikke noe nytt for meg det som ble nevnt av representanten Gaundal. Det er en utvikling som en har vært klar over ville komme. Og det tror jeg lå inne i noe av endringene, at de skulle medvirke til at det ble større firmaer, slik at en kunne ha bedre kontroll med aktørene i bygningsbransjen – beskatningsmessig kanskje.




Jeg baserer mine antakelser bl.a. på at jeg fortsatt har god kontakt med bygg- og anleggsbransjen. Jeg er stadig på årsmøter rundt om og snakker med aktørene. Og det kan da ikke være slik at alt det jeg får høre fra bygningsbransjen og aktørene, er galt, at det er annerledes, og at Aud Gaundal vet hva som er riktig. Jeg har snakket med naboen min, som har drevet i mange år som et slags enkeltmannsforetak. Han gav opp, og han driver vel nå og takserer hus isteden. Jeg har som sagt fått mange telefoner fra hele landet, og det er entydig at dette har blitt så komplisert at nå orker man ikke mer, men begynner med noe annet. Det gjelder ikke bare dem man kaller tømrere eller snekkere, det gjelder rørleggere, det gjelder elektrikere. Alle bransjer innen håndverksfagene er faktisk representert. 




De store er godt fornøyd med dette. Det visste vi helt fra starten av – dette var en lovendring som ville være tilpasset de store og gagne de store, men det ville gå på bekostning av de små aktørene. Og det er da vel også vår jobb å tenke på de små aktørene i dette landet!




