 Jeg synes det var et oppløftende svar. Jeg oppfattet det dit hen at statsråden er interessert i å løse denne saken mest mulig i tråd med mitt spørsmål og de innspillene som er kommet fra de forskjellige aktørene på dette området. En får jo håpe at Regjeringen rimelig snart finner fram til en løsning på spørsmålet.


Jeg kunne kanskje bare for orienteringens skyld nevne – og det vet sikkert statsråden – at et brev som går på dette spørsmålet fra Transportbedriftenes Landsforening datert 29. oktober, har blitt liggende. Hvorfor har det brevet blitt liggende så altfor lenge i en skuff hos departementet? Har det virkelig vært behov for å jobbe så lenge med saken, eller hva har skjedd tidligere? Dette er jo en sak som egentlig allerede skulle vært konkludert ferdig, slik jeg ser det.


