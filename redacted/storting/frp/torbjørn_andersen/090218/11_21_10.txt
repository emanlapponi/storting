 Jeg takker statsråden for svaret. Det kunne kanskje vært ønskelig at hun hadde vært noe klarere og mer eksakt i svaret sitt enn det hun var, for dette er jo egentlig en sak der det burde være ganske enkelt for statsråden å konkludere.


Saken er nemlig den at både Transportbedriftenes Landsforening og de to store fagforeningene i bussektoren, Yrkestrafikkforbundet og Norsk Transportarbeiderforbund, alle står samlet bak kravet om å heve hastigheten for busser i tråd med mitt spørsmål. Jeg vil gjerne at statsråden skal svare tydelig på at hun virkelig lytter til disse store fagforeningene i bussektoren, og at hun lar seg påvirke av de signaler hun får fra både arbeidsgiversiden og arbeidstakersiden når det gjelder kravet om å øke fartsgrensene for busser, slik at en kommer fram til en konklusjon som er i tråd med det aktørene innenfor næringen selv ønsker, både på arbeidsgiversiden og på arbeidstakersiden.


