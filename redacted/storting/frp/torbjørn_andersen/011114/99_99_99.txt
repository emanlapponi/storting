  Jeg vil først få gratulere statsråden
fra mitt eget hjemfylke med hans debut her i Stortingets spørretime
i dag. Så får vi se om det er grunn til å være
fornøyd med statsrådens svar.

Jeg har følgende spørsmål
til statsråden:

«Fremdeles mangler rundt 7 000 av
landets deltidsbrannfolk grunnutdanning. Manglende utdanning hos landets
deltidsbrannfolk har vært et vedvarende problem. Resultatet
er svekket brannberedskap i landets kommuner. Planene for en forsering
i utdanning av både brannfolk og deltidsbrannfolk
er utarbeidet. Problemet som gjenstår,
synes imidlertid å være pengemangel
for å iverksette de utarbeidede planene
for å heve kompetansen til landets brannfolk.

Vil statsråden gi en redegjørelse
i denne saken?»

  Jeg takker statsråden for svaret.

Mitt anliggende i denne saken er å prøve å sikre
at vi får en utdanning av både heltids-
og deltidsbrannfolk som fungerer, og som gjennomføres etter
de planene som er utarbeidet. Dette er andre gang jeg
som saksordfører for denne type saker på Stortinget
føler at det er nødvendig å ta opp denne
saken. Jeg forutsetter derfor at ansvarlig statsråd
ordner opp i dette, slik at vi kan være sikre
på at denne deltidsreformen går sin gang uten å være
belemret med usikkerhet når det gjelder finansiering
av det utdanningstilbudet som vi her snakker om. Det er altså ca. 8 mill. kr
fra staten som mangler for at Brannskolen på Tjeldsund
skal kunne iverksette denne reformen, og det er
uakseptabelt at pengene ikke er på plass over
budsjettet. 7,9 mill. kr er det som skal til.
Hvis ikke, er det fare for at hele reformen
faktisk blir lagt på is, ifølge de opplysningene
som jeg innehar. Problemet består egentlig
i mangel på penger til Brannskolen for å kunne
iverksette planene, som er omfattende, og som
det har vært jobbet lenge og grundig med. Det vil være
synd om noen få millioner kroner skulle stanse
dette viktige tiltaket som nå står på trappene
og skal iverksettes.

  Jeg takker statsråden for svaret.

Ifølge den informasjon jeg har fått
i denne saken angående Brannskolens budsjett, har staten også forpliktet seg
til å være med når det gjelder
finansiering.

Når det gjelder selve opplæringstilbudet,
som for så vidt er desentralisert, er det også en
praksisuke, og den biten koster 5,4 mill. kr.
Det har staten forpliktet seg til å betale, og det er en
del av de 7,9 mill. kr som de etterlyser, som
mangler i overføringene til Brannskolen i Tjeldsund. Det
er riktig det statsråden sier, at det er kommunens ansvar.
Men staten har påtatt seg et delansvar, og det går
bl.a. ut på å finansiere den
biten som Brannskolen må stå for. Der mangler
det fortsatt 7,9 mill. kr. Kommer ikke
de pengene, risikerer vi at denne viktige deltidsreformen kan bli
lagt på is. Statsråden bør se noe nøyere
på dette området.

