 Jeg har følgende spørsmål
til kommunal- og regionalministeren:

«Sammenliknet med en rekke andre
land har norsk kommunesektor svært begrenset myndighet
til selv å fastsette nivået på egne
skatteinntekter. I Norge utgjør kommunenes lokale
skatteinntekter bare en liten del av sektorens totale
inntekter. Både Sverige, Danmark, Finland og
Island har større lokal beskatningsrett enn Norge.

Mener statsråden det er
behov for å øke norske kommuners rett
til selv å kunne påvirke nivået
på egne skatteinntekter i større grad
enn det dagens finansieringssystem gir muligheter til?»

 Jeg takker statsråden for et klargjørende
svar.

Men bakgrunnen for mitt spørsmål
er at det fra stadig flere hold er blitt tatt til orde for økt
kommunalt selvstyre, og økt kommunalt selvstyre bygger
jo på en forutsetning om økt lokalpolitisk handlefrihet
på flere områder, bl.a. når det gjelder
beskatningsrett. Norge har et av de mest – skal
vi si – sentralistiske finansieringssystemer for kommunesektoren
når vi sammenligner med andre land. Det gir staten
tilnærmet full kontroll over de kommunale inntekter. Svært
mye av kommunenes hverdag handler om økonomi, og kommunene
kan gjøre svært lite annet i dag for å påvirke
egen økonomi, enn å klage.

Mener ikke statsråden
at f.eks. en friere, eller en fri, kommunal skattøre
når det gjelder inntektsskatt, vil kunne bidra til å vitalisere
det kommunale selvstyret og bidra til økt valgdeltakelse,
og at det kunne bli lettere å få folk til å stille
seg på valglistene og engasjere seg i kommunepolitikken?

 Jeg takker nok en gang statsråden
for svaret.

Jeg vil replisere med å si at vi har
vel knapt noen gang hørt en ordfører være
fornøyd med statsbudsjettet. Ordførere
som klager, og krisemaksimering i pressen når det gjelder
påstand om elendig kommuneøkonomi, er nærmest
blitt en fast del av det årlige budsjettritualet. Og dette
sentralistiske inntektssystemet mener jeg fremmer en uheldig
spillsituasjon, der kommunene på en måte
kan fraskrive seg ansvar og skylde på manglende statlige overføringer
og statlig underfinansiering av kommunesektoren. Jeg håper
at statsråden iallfall kan være enig
i at dette sentralistiske finansieringssystemet som vi har i dag,
gjør at kommunene i en viss grad kan fraskrive seg ansvaret
for dårlig kommuneøkonomi
ved å skylde på manglende statlige overføringer.

Selv om statsråden allerede har sagt
en del om dette i sine svar, spør jeg om statsråden
kunne tenke seg en slags forsøksordning
der noen kommuner selv fikk en friere stilling til å kunne
bestemme sin egen skattøre, iallfall
i en viss periode, slik at de kanskje ikke i samme grad
kunne skylde på staten for manglende finansiering? Ville ikke
dette være et interessant
forsøk som det kunne være verdt å se
noe nærmere på?

