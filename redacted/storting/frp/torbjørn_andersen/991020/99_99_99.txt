  Jeg vil få stille følgende spørsmål
til kommunal- og regionalministeren:

«Følgene av den reviderte
plan- og bygningsloven er urovekkende. Fra flere kanter av landet
kommer det inn signaler om at småbedrifter gir opp på grunn
av et urovekkende skjemavelde og rigide dokumentasjonskrav. En sagbrukseier
i Aust-Agder mener loven gjør det så vanskelig å opprettholde
små bedrifter i distriktene at han legger ned sagbruket. 

Er departementet orientert om de problemer
denne loven skaper for mindre bedrifter, og når kan vi
i så fall vente at forenklinger som betyr noe, vil bli
foreslått?»

  Jeg blir faktisk litt overgitt når
jeg oppfatter det som at statsråden ikke synes dette er
noe problem. Men det er et reelt, stort problem for en del, og det
gjelder først og fremst enmannsbedrifter innen byggrelaterte
fag, bygg- og anleggsbransjen.

Når de klager – og jeg har
fått mange klager – skal vi da ikke ta hensyn
til det de sier? Skal bare vi politikere og byråkratene
påstå at nei, det er ikke så vanskelig
som dere sier, dere får vær så god bare
fortsette på den måten vi har skissert?

Det er mange som mener at loven stiller så strenge krav
til denne typen foretak at det må foretas forenklinger innen
kort tid. Jeg vil også si det sånn at det er de
små firmaene – ikke de store firmaene – som
har problemer med den nye, reviderte plan- og bygningsloven og ser
den som et stort hinder for de små aktørene. Og
akkurat den vinklingen er jeg interessert i å høre
statsrådens syn på.

  Jeg takker for svaret. Men jeg har altså flere
eksempler på at personer i enkeltmannsforetak ute i distriktskommunene
gir opp, de tar seg arbeid i større firma og flytter inn
til mer sentrale strøk. Et eksempel er den sagbrukseieren
i Aust-Agder som det er vist til i spørsmålet.
Han mener at det er komplett umulig å drive i distriktene
slik plan- og bygningsloven er nå, og han tar seg jobb
i byen. 

Vi kan rett og slett ikke sette kravterskelen
for å delta i arbeidslivet med verdiskaping så høyt
at det faktisk ekskluderer flere fra å drive videre eller
ha mulighet til å starte opp for seg selv. Etter mitt syn
er det ganske mange dyktige folk som vil arbeide med hendene sine,
men de opplever å bli stilt overfor et enormt skjemavelde
som byråkrater og politikere pålegger dem, og
som enkelte av dem føler seg særdeles maktesløse
overfor. Feilen er at det er byråkrater som utformer disse
reglene. De kjenner ikke selv bransjens aktører og struktur
godt nok, og lager dermed et regelverk som ikke er fleksibelt nok
for bransjen. (Presidenten klubber.)

Jeg mener at statsråden må se
på dette, og at han bør føle seg noe
urolig over det som er i ferd med å skje.

  Jeg skal få lov å stille
følgende spørsmål til justisministeren:

«Tirsdag 27. juli 1999 flyktet åtte
innsatte fra Arendal kretsfengsel. Dette er en av de største
masseflukter fra et norsk fengsel noen gang. På bakgrunn
av at dette i det hele tatt kunne skje, er det grunn til å reise
tvil om sikkerheten er god nok ved norske fengsler når
det gjelder å forebygge og forhindre rømninger.

Har erfaringene fra denne saken bidratt til
at rutiner og sikkerhetstiltak er blitt innskjerpet, og vil statsråden orientere
om hvorledes departementet har fulgt opp denne saken?»

  Jeg takker for svaret, men jeg var ikke særlig
fornøyd med det. Jeg finner det fortsatt underlig at åtte
fanger kan rømme, og tilsynelatende meget lett, gjennom
en port som var godkjent av fengselsvesenets inspeksjonstjeneste
for bare et år siden. Allikevel påstår
statsråden at sikkerhets- og kontrollnivået er
tilfredsstillende. En årsak til at også kretsfengslene må ha
de beste sikkerhetsrutiner, er bl.a. at varetektsfanger utgjør
en meget usikker gruppe som ofte vil måtte sone i landsfengsel
etter dom kanskje for å ha begått alvorlige forbrytelser.
Så kretsfengslene må ha strenge sikkerhetstiltak.
Det er mange som stiller spørsmål ved at det i
det hele tatt er mulig at åtte fanger kan rømme
samtidig, når det i tillegg blir hevdet at det ikke er
brudd på verken rutiner eller de rent fysiske sikkerhetsforanstaltninger.
Mener altså statsråden at de forutgående
inspeksjonene av denne omtalte porten virkelig var gode nok, og
er det ikke grunn til å stille spørsmål
ved om det virkelig var gode nok rutiner i denne sammenhengen?

  Et annet problem når det gjelder
rømning fra norske fengsler, er at enhver som planlegger
flukt, kan gjøre det i full visshet om at det ikke er straffbart.
Man risikerer ikke noen ekstra soning eller straff for å flykte
fra norske fengsler. Så dersom man planlegger å rømme,
er det svært lite som skremmer andre fanger fra å avstå fra å bli
med på flukten, fordi man som sagt ikke risikerer å få noen
nye strafferettslige reaksjoner eller noen ny dom for å prøve å rømme. 

Synes ikke justisministeren at det kan fortone
seg som noe underlig og merkelig, for den menige mann i alle fall,
at det ikke finnes noen lov som straffer en innsatt for å rømme
eller å prøve å rømme fra et
fengsel, mens det f.eks. finnes lover mot de mest banale ting ellers
i samfunnet? 

Rømning sprer ofte frykt i lokalmiljøet,
og folk spør seg ikke bare om det er for lett å rømme
fra norske fengsler, men også hvorfor det ikke er innført
ordninger som kan redusere fangenes motivasjon til å rømme.
Har statsråden noen tanker om at det er behov for å vurdere å innføre
strengere straffer for folk som rømmer fra norske fengsler?

