  Jeg skal få be om å stille følgende
spørsmål til justisministeren:

«Arendal politidistrikt har en høyst
alarmerende utvikling hva ungdom og narkotikamisbruk angår.
Arendal politikammer har i dag et narkoavsnitt bestående
av 4 personer på heltid. I forhold til narkotikasituasjonen
er disse personellressursene langt fra tilstrekkelige. En minimum
utvidelse av narkoavsnittet fra 4 til 6 stillinger vil være
svært viktig for politiets muligheter til å bekjempe det
betydelige og raskt økende stoffproblemet som Arendal har.

Hvordan vurderer statsråden denne
situasjonen?»

  Jeg takker statsråden for det svar
hun gav, og oppfatter det dit hen at hun har forståelse
for den urovekkende narkosituasjonen som er i Arendal, og de problemer
politiet der står overfor.

Det er en hovedoverskrift i dagens Agderposten
at Arendal «flommer over av narkotika.» Lederen
for narkotikaavsnittet uttaler i dag at det går gale veien,
pilene peker rett til himmels, og narkotika er blitt et problem
av dimensjoner i denne byen. Norge har i dag i forhold til folketallet
flest overdosedødsfall i Europa. Heroinmisbruket er fordoblet
i løpet av ti år, antall narkosaker er femdoblet
i løpet av ti år, og heroinprisene har falt til
en tredjedel av det de var for noen få år siden.
Og stadig flere unge mennesker flørter nå med
stoff.

Situasjonen er nå ute av kontroll,
og jeg håper at statsråden ikke motsetter seg
at det opprettes f.eks. en egen uavhengig narkokommisjon som kan
gå bredt gjennom norsk narkotikapolitikk og analysere alle
sider for å komme frem til en bedre forståelse
hos politikerne av dette omfattende problemet.

  Jeg takker for det svaret. Jeg hadde jo helst
sett når det gjaldt Arendal, at statsråden hadde
fulgt dette noe mer konkret opp og sagt at hun skulle gjøre
hva hun kunne for å hjelpe, siden hun tross alt hadde forståelse
for at det var alvorlige saker vedrørende narkotika i Arendal. 

Vi har yngre brukere, nye stoffer, flere brukere,
billigere stoffer og økt tilgjengelighet, som ikke minst
er en stor fare. Statsråden nevnte også i sitt
svar at internasjonale narkotikasyndikater bidrar til at stoff kommer
i store menger inn til Norge, og prisene faller. Det øker
tilgjengeligheten.

Jeg vil gjerne til slutt få et svar
på følgende: Har statsråden tenkt å foreta
seg noe spesielt når det gjelder å demme opp for
flommen av narkotika til Norge? Det er faktisk litt der et av de
store problemene ligger, med lave priser og stor tilgjengelighet. 

