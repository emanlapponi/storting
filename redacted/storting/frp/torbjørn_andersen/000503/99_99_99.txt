 Jeg vil få stille følgende spørsmål
til vår samferdselsminister:

«Norsk næringsliv har langt
høyere transportkostnader enn sine utenlandske konkurrenter.
Transport av tømmer er eksempelvis 35 pst. høyere
i Norge enn i Sverige og Finland. I våre naboland er maksimal
tillatt totalvekt 60 tonn for vogntog, mens den i Norge er 50 tonn.
Samtidig er største tillatte vognlengde 25,25 meter i disse
landene mot 22 meter i Norge (for tømmertransport). I tillegg
er dieselavgiftene ca. 40 pst. høyere i Norge.

Hva gjør Regjeringen for å harmonisere
rammevilkårene på disse områdene?»

 Jeg takker statsråden for svaret.

Først vil jeg få si at dersom
Norge innfører de samme kjøretøybestemmelsene
som Sverige og Finland har, vil dette alene eksempelvis kunne redusere
transportkostnadene bare på tømmer med 200 mill. kr
i året, tilsvarende ca. 25 kr pr. kubikkmeter
tømmer. I tillegg vet vi at norske vogntog har over 100 000 kr
mer i årlige utgifter enn svenske og finske vogntog bare
på grunn av høyere norske avgifter. Dieselprisen
er 3,30 kr rimeligere i Finland, og en kan jo spørre seg
hvorfor i all verden det er blitt slik. På dette området
ser vi at handelen med tømmer f.eks. flyter stadig friere
over landegrensene, fra Russland, fra Baltikum. I en slik situasjon
taper norske transportører, og distriktene taper – og
dette dreier seg først og fremst om norske distrikter.
Det må bli bedre rammevilkår for denne næringen.

  Denne saken har både viktige samferdselsmessige
og næringspolitiske så vel som distriktspolitiske
aspekter som Regjeringen bør ta på fullt alvor
og gjøre noe med så fort som mulig. Norsk transportnærings
rammevilkår er ikke bare et avgrenset problem for transportnæringen
selv. Vi vet jo alle at de norske – eller skal vi si særnorske – ekstrakostnadene som
transportnæringen pålegges, overføres
til det øvrige næringsliv, som igjen får
svekket sin konkurranseevne i et stadig mer internasjonalt marked
der fri konkurranse over landegrensene er det framtredende. Rammevilkårene
for norsk tømmertransport er et godt eksempel i så måte,
for det er vel ingen tvil om at både distriktene, skognæringen
og norske arbeidsplasser blir tapere når f.eks. norske
kjøretøybestemmelser, særnorsk avgiftspolitikk,
skaper lite konkurransedyktige rammevilkår for transportnæringen.
Slik bør det ikke fortsette, og det bør gjøres
noe raskt, innen fem eller ti år.

 Jeg vil gjerne få stille følgende
spørsmål til fiskeriministeren, som svarer på vegne
av miljøvernministeren:

«Dagens minirenseanlegg for bolighus
har en gjennomsnittlig renseeffekt på 95 pst.. På tross
av høy renseeffekt stilles det strenge krav til resipienten
for avløpsvannet. Ofte forlanger kommunene at resipienten
er en bekk med en minimumsvannføring på 10 liter/sek.
Mindre vannføring enn dette medfører ofte avslag
på boligbyggesøknad. Med dagens kvalitet på minirenseanlegg kan
de gjeldende krav for avløp synes overdrevne. 

Bør ikke kravene til resipient for
minirenseanlegg lempes på for å styrke spredt
boligbygging?»

  Jeg takker statsråden for svaret
han kom med. Dagens renseteknologi for disse minirenseanleggene
er når det gjelder private bolighus, etter min vurdering
i praksis så god at det ikke burde kunne nektes å bygge
boliger ut fra en begrunnelse om avløpsforholdene. Derfor
burde disse minirenseanleggene i vesentlig grad kunne fremme spredt
boligbygging. Altfor mange steder får man i dag avslag
på boligbyggesøknader i grisgrendte strøk,
nettopp ut fra avløpsforholdene. 

Når man har en renseeffekt på over
99 pst., er avløpsvannet som kommer ut, svært
lite forurensende. Jeg mener derfor at det burde være nesten
umulig å avslå en byggesøknad ut fra
avløpsforholdene, dersom altså byggherren selv
velger å benytte seg av slike minirenseanlegg. Dagens regelverk
burde ikke kunne tolkes så fritt av kommunene at de kan
avslå. Kravet om 10 liter/sek., som jeg viste
til i spørsmålet, er høyst reelt, og
på et slikt grunnlag er det faktisk gitt flere avslag.

  Jeg takker statsråden for svaret.

Jeg vil bare nok en gang bemerke at jeg selv
har sett eksempler på at det stilles altfor strenge krav
til resipienten bare for å kunne avslå en byggesøknad
i spredt bebyggelse. Det har faktisk også vært
en bakenforliggende tanke at man vil ha minst mulig spredt boligbygging,
og at de som søker, skal inn i de kommunale byggefeltene. En
slik måte å bruke dette på er jeg ikke
for, og derfor mener jeg at det skulle vært en sentral
forskrift som sier at kommunene ikke skulle ha den anledningen til
selv å fastsette om det skal være 5 eller 10 liter
vann som renner pr. sekund i en bekk eller krav til infiltrasjon
i grunnen. Det skulle være en sentral bestemmelse som ikke gav
kommunene et slikt spillerom, for de misbruker det rett og slett,
slik som jeg har opplevd det som medlem av bygningsrådet.

