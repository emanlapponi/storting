 Jeg takker nok en gang statsråden for svaret, og håper – og tror – at hun har merket seg hvor viktig man på Sørlandet mener det er å få gjort noe med denne veistrekningen så fort som mulig. Jeg håper også at statsråden kan bekrefte at hun vil følge denne saken meget nøye framover – i hvert fall så lenge hun er samferdselsminister.


Når det gjelder kravet til bompenger, er det jo en betydelig skepsis, kanskje spesielt på Sørlandet, for det er allerede en hel hinderløype – for å bruke det uttrykket – av bomstasjoner på E18 gjennom Aust-Agder.


Det kunne kanskje være betimelig å spørre statsråden hva hun mener om at vi skal ha enda en veistrekning på ca. 20 km med nok en bomstasjon, når vi altså fra før av har nærmest en hinderløype av bomstasjoner på Sørlandet. Mange reagerer på det, og jeg håper at statsråden forstår at mange reagerer med harme på at lokal finansiering er så dominerende.


