 Jeg takker for svaret og merket meg det. Det var vel omtrent så uforpliktende som strekpunktet i Regjeringens forslag til Nasjonal transportplan når det gjelder denne veistrekningen.


Grunnen til at jeg lufter denne konkrete saken og dette konkrete utbyggingsprosjektet på E18 på Sørlandet med statsråden i forkant av den politiske behandlingen i Stortinget – som skal skje den 11. juni – er at veiprosjektet Tvedestrand–Arendal har absolutt topp prioritet i Aust-Agder pr. dags dato. Også lokalt satser man absolutt alt på å få en noe mer forpliktende formulering inn i selve innstillingen til NTP enn det som bare oppfattes som et diffust strekpunkt i forslaget i NTP.


Som statsråden vet, er veistrekningen ekstremt dårlig. Det har vært altfor mange dødsulykker der. Mener statsråden at den tidsplanen som hun beskrev, kan være realistisk ut fra de forutsetningene hun stilte for å komme med disse årstallene?


