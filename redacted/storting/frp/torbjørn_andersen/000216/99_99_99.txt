  Jeg skal få lov å stille kommunal-
og regionalministeren følgende spørsmål:

«Fortsatt må man i flere
kommuner vente opptil et halvt år for behandling av byggesøknader,
i enkelte kommuner enda lenger, viser en undersøkelse foretatt
av Huseiernes Landsforbund. Målsettingen om en raskere saksbehandlingstid
synes ikke i vesentlig grad å være nådd.
Det må av flere grunner betegnes som uakseptabelt å vente
over et halvt år på behandling av en byggesøknad.

Viser ikke dette nok en gang at det er behov
for ytterligere forenklinger i den nye plan- og bygningsloven og tilhørende
skjemavelde?»

  Jeg takker statsråden for svaret,
og det var en del ting som jeg oppfattet som rimelig positivt. Regjeringen
har forståelse for at det må foretas et ytterligere
forenklingsarbeid på dette området. 

Det å måtte stå i
kø og vente et halvt år på å få tillatelse
av myndighetene til å bygge seg hus eller hytte i dette landet,
er ikke akseptabelt, som statsråden sa. Det er ikke akseptabelt
i Norge i år 2000. Vi har hatt nesten to år på å tilrettelegge
for dette. Jeg vil si at det på ingen måte er akseptabelt
med dette køsystemet i store deler av den offentlige sektor.
Vi har både polkøer og – langt verre – lange
sykehuskøer i Norge, og da vil det bli galt dersom vi i
tillegg nå er i ferd med å etablere et offentlig
køsystem for å få tillatelse
til å bygge boliger, hytter eller hus. Det kan vi ikke
godta. Statsråden kan ikke vri seg unna med å bagatellisere
og unnskylde dette på noen måte. Han må sørge
for, som han var inne på, at lovverket på en del
områder forenkles, slik at disse flaskehalsene kan bli
fjernet. 

