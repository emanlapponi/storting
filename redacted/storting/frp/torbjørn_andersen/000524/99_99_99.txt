  Jeg skal få stille følgende spørsmål
til vår ærede kommunal- og regionalminister:

«I enkelte kommuner risikerer personer
som får avslag på byggesøknad, å måtte
betale meget dyrt for et avslag. Avslag på en byggesøknad
kan koste flere tusen kroner. 

Mener statsråden at det er korrekt å måtte
betale inntil det samme gebyret for et avslag som for en tillatelse,
og vil statsråden foreta seg noe for å rydde opp
i dette, slik at enkelte ikke skal kvie seg for å søke
byggetillatelse av frykt for store kostnader ved eventuelt avslag?»

  Jeg takker statsråden for svaret,
som jeg selvsagt ikke var helt fornøyd med. 

Størrelsen på behandlingsgebyrene
i byggesaker har jo eksplodert de to siste årene som en
følge av den nye plan- og bygningsloven. Behandling av
byggesøknad, som en byggherre tidligere har betalt noen
hundrelapper for, koster nå kanskje nærmere 10 000 kr
i enkelte kommuner, og det koster altså også nærmere
10 000 kr å få et avslag. Det
er en hårreisende pris, selv for en innvilget søknad,
og det blir fullstendig uakseptabelt å skulle betale det
samme beløpet for et avslag, altså for en tjeneste som
man egentlig ikke får. Det er jo slik at folk flest har en
rettsoppfattelse som gjør at det skurrer sterkt i manges ører
når kommunen kan kreve inn store beløp for et
avslag på en byggesøknad som søkeren
på forhånd kanskje hadde fått inntrykk
av gjennom en forhåndskonferanse var en kurant og grei
sak. Dette er en del av den offentlige grådighetskulturen
som innbyggerne etter mitt skjønn må vernes mot.
Statsråden burde etter mitt syn ha endret forskriftene
eller gått ut med rundskriv for å signalisere at
dette kan vi ikke akseptere, disse store forskjellene må det
gjøres noe med. 

