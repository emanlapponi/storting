 Vi fortsetter med avgifter. Selv om mitt spørsmål
til finansministeren for så vidt allerede skal være
avklart, vil jeg få lov til å stille følgende
spørsmål til vår finansminister: 

«10 000 arbeidere i bygningsbransjen
kan miste jobben på grunn av den nye konjunkturavgiften
på 10 pst. på private næringsbygg, ifølge
Byggenæringens Landsforening. Byggenæringens Landsforening
har beregnet at bygg for 11 mrd. kroner ikke blir bygget i år
på grunn av avgiften. Resultatet kan bli økte
offentlige utgifter på grunn av oppsigelser og permitteringer
i byggebransjen i år og sterkt press i byggemarkedet i
2002 når avgiften bortfaller.

Hvordan vil Regjeringen forholde seg til en
slik utvikling?»

 Jeg takker statsråden for svaret.
Jeg er selvsagt godt fornøyd med at denne både svært
skadelige og meningsløse avgiften ikke blir noe av, etter
at både Arbeiderpartiet og sentrumspartiene nå har slått
full retrett og kapitulert nesten betingelsesløst etter sterkt
press, slik det ble nevnt. Det er jo selvsagt vel og bra at man
i siste liten erkjenner sine tabber og endrer syn, men det er skapt
mye unødvendig oppstyr i forbindelse med dette.

Det er jo grunn til å spørre
hvordan i all verden det var mulig å vedta denne, skal
man si, underlige avgiften som alle måtte forstå ville
føre til bom stopp i byggingen av nye private næringsbygg – for øvrig
akkurat det som Fremskrittspartiet påpekte hele tiden.
Var formålet å dempe byggeaktiviteten, eller var
formålet å få inn de 1,6 milliardene
som man altså opererer med i provenyanslaget for 2001?
Hvordan skulle man få inn 1,6 milliarder kr fra bygg som
ikke noen ville bygge? Og hvordan var det mulig å ta så feil
som man her gjorde, både for Arbeiderpartiet som forsvarte
denne avgiften helt inn til nylig, og også for sentrumspartiene
som fremmet forslaget, men som nå altså har angret
på det?

 Jeg takker for svaret. Jeg ser at finansministeren
har problemer med å forklare hvorfor Arbeiderpartiet gikk
med på denne avgiften. Han har nå i sin etterpåklokskap
sett at han ikke tør iverksette den. Men det må jo
være pinlig å innrømme at han har vært
helt på ville veier i denne sammenhengen, og at dette var
et svært lite gjennomtenkt forslag fra første
stund. Han ville ikke lytte til Fremskrittspartiet, som var imot denne
avgiften.

Her har man altså bommet til de grader.
Det som er skummelt, er den mangel på kvalitetssikring,
faktisk, som ligger til grunn for viktige deler av innholdet i budsjettforliket
mellom Arbeiderpartiet og sentrum. Det må være pinlig
for Arbeiderpartiet og sentrum å erkjenne at de her tok
skikkelig feil. Nå piler de altså unna med halen
mellom beina, etter at Fremskrittspartiet og Høyre hadde
helt rett når de svært så tydelig påpekte
de uheldige virkningene denne avgiften ville få. Finansministeren
kan nå ikke nekte for at Fremskrittspartiet hele tiden
hadde rett i denne saken, som i så mange andre saker for øvrig,
og at Arbeiderpartiet her har gått på en skikkelig
flause. 

