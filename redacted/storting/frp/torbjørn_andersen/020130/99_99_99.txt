 Jeg har følgende spørsmål
til landbruksministeren:

«Boplikt i forbindelse med erverv
av bolig praktiseres i flere kommuner, spesielt på Sørlandet.
Professor Normann Aanesland mener krav om boplikt
medfører et offentlig tyveri fra boligeierne
i milliardklassen. Lillesand kommune har til og med innført
boplikt også for arvinger. Oppfylles ikke
boplikten, risikerer man at familieeiendommen går
på offentlig tvangssalg. Man føler seg hensatt
til fjerne diktaturer.

Er boplikt også for arvinger
i tråd med norsk lov, og bør ikke hele
konsesjonslovssystemet revurderes?»

 Jeg takker statsråden for svaret.

Etter mitt syn var svaret selvsagt
heller skuffende. Min klare mening er at hele systemet
med både konsesjons-, bo- og driveplikt har en
rekke svakheter i seg som gjør det høyst
egnet for en omfattende revurdering. Et konsesjonslovverk som hjemler
at lokalpolitikere nærmest kan utøve
tvangsbosetting og i den ytterste konsekvens også tvinge
folk til å selge sin private eiendom, må jo karakteriseres
som et høyst upassende offentlig inngrep i et demokratisk
land. Mye tyder på at hele konsesjonssystemet ikke
fungerer etter hensikten i det hele tatt, og
altså ikke i noen vesentlig grad bidrar
til å styrke bosettingen, slik hensikten jo egentlig er.
Og la meg få si: Burde det ikke ligge innenfor
rammen av ethvert demokratisk land å utvise respekt for
den private eiendomsretten, samt å la innbyggerne selv
få bestemme fritt hvor de vil bo eller
eie en bolig i dette landet?

 Jeg takker statsråden for svaret.
Men la meg få gjenta mitt syn. Jeg mener det
slett ikke burde forekomme slike offentlige reguleringer
og restriksjoner på omsetning
av private eiendommer i dette landet, uansett om disse måtte
ligge i strandsonen, strandkanten, eller om det er gårdsbruk
på landet.

Jeg reagerer altså med harme over
denne type offentlige inngrep i den private disposisjonsrett
når det gjelder private boliger, som dessuten også representerer
et gigantisk offentlig økonomisk røveri fra dem
som pålegges boplikt. En som – som jeg selv – kommer
fra en landsdel der boplikt i strandsonen er meget aktuell og også meget kontroversiell,
ser jo at hele ordningen for lengst er avleggs, fordi
det rett og slett ikke bidrar til å sikre fast
bosetting i den grad politikerne ønsker, men heller skaper splid,
uvennskap, angiveri og dårlig bomiljø i mange
av de områdene der boplikt er innført. Da kan
en jo ha lyst til å spørre statsråden:
Når vi veier det som er intensjonen i loven, opp mot de
negative konsekvensene som vi ofte ser i kjølvannet
av at dette lovverket praktiseres, mener virkelig statsråden
at disse momenter og fakta som jeg her påviser, er uvesentlige
i denne sammenhengen når det gjelder å vurdere eller
revurdere hele konsesjonslovssystemet, og spesielt
med den virkningen dette har vis-à-vis boplikten?

