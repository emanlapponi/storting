 Jeg skal få stille kommunal- og regionalministeren
følgende spørsmål:

«Ifølge Regjeringens fagorgan
for fornyelse, omstilling og effektivisering av statsforvaltningen,
Statskonsult, bør det innføres plikt for kommunene
til å motta flyktninger. Dersom dette skulle bli fulgt
opp, vil det representere en sterk inngripen i det kommunale selvstyret og
neppe bidra til å øke kommunenes velvillighet
til bosetting av flyktninger. 

Hva mener statsråden om forslaget
fra Statskonsult?»

  Jeg takker statsråden for svaret,
som jeg er fornøyd med, men noe annet hadde jeg for så vidt
heller ikke ventet meg.

Jeg er selvsagt kjent med at dette spørsmålet
ikke er helt nytt, og at statsråden for så vidt
for litt siden gav uttrykk for at han var skeptisk til tvangsbosetting
av flyktninger i kommunene, og det skal statsråden ha all ære for.
Men et slikt drastisk forslag, all den tid det er luftet, understreker
jo nettopp at problemet med norsk asyl- og flyktningpolitikk er
i ferd med å bli svært alvorlig. Vi tar rett og
slett imot for mange asylsøkere og flyktninger i dette
landet. Saken er jo at UDI vil tvinge kommunene til å ta
imot og bosette flyktninger. Tyder ikke det på at en viss
desperasjon nå er i ferd med å bre seg, og at
situasjonen er i ferd med å komme ut av kontroll når
det gjelder norsk flyktning- og asylpolitikk?

  Jeg takker igjen statsråden for svaret,
men nok en gang vil jeg understreke fra min side at mitt syn er
at Norge fører en for liberal asyl- og flyktningpolitikk.
Det er jo etter mitt syn Regjeringens egen politikk på dette
området som skaper det stadig tiltagende asylpresset mot
Norge. Jeg mener at en mer restriktiv linje fra norsk side ville
resultere i at antall asylsøkere ville avta raskt. Min
overbevisning er at de problemer vi nå ser vedrørende
bosetting av flyktninger ute i kommunene, klart indikerer et behov
for en endret norsk politikk på dette området.

