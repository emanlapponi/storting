  Jeg skal få stille samferdselsministeren
følgende spørsmål:

«Risdal Touring AS i Aust-Agder har
i lengre tid arbeidet for å opprette ekspressbuss
Kristiansand–Arendal–Oslo. Løyve
er tidligere avslått under henvisning til at toget ikke
skal få mer konkurranse på denne
strekningen. Avslaget representerer et brudd på god konkurransepolitikk
og svekker det viktige ekspressbusstilbudet på Sørlandet.

Er det denne Regjeringens politikk å sørge
for mest mulig fri konkurranse innen
transportsektoren, slik at Risdal Touring AS straks kan få løyve
i henhold til selskapets søknad?»

  Jeg takker statsråden for svaret.
Men la meg få poengtere at Aust-Agder er et fylke som absolutt
har behov for et best mulig persontransporttilbud til de sentrale
steder av landet. I fylket er tilgjengeligheten til både
fly og tog heller tungvinn for mange reisende. Ekspressbusstilbud
er for svært mange innbyggere i Aust-Agder både
det mest tilgjengelige og fleksible tilbudet som man har i dag,
i tillegg til privatbil, når man skal til Oslo. Markedet
tilsier at det er et klart behov for et utvidet ekspressbusstilbud
her.

Det kan umulig være denne
regjeringens politikk å begrense transporttilbud som folk
setter pris på, og forhindre fri konkurranse. La meg si
det slik: Statsråden burde straks sørge for å tillate
Aust-Agder et utvidet ekspressbusstilbud til det sentrale Østlandet.
Og nok en gang: Det kan umulig være denne regjeringens
politikk å forhindre konkurranse
i transportsektoren eller å være
så udemokratisk at man vil nekte folk på Sørlandet
et utvidet transporttilbud, som altså det store flertall
på Sørlandet ønsker.

  Jeg registrerer det, og takker statsråden
nok en gang for svaret. Men jeg vil iallfall få minne om
hva statsråden uttalte i denne sal for en uke siden, i
siste spørretime, om en noenlunde lignende sak:

«Jeg ønsker
en mer liberal løyvepolitikk. Selv om dette vil kunne konkurrere
med jernbanen, er det viktigst for meg samlet sett å få etablert
et bedre kollektivtilbud.»

Denne uttalelsen fra statsråden forrige
onsdag burde love godt. Jeg tror slett ikke
at utvidet ekspressbussløyve, som jeg her tar opp, vil bety
noe særlig for togtilbudet, men jeg tror heller det vil være
en konkurrent til privatbil på den kanten av landet. Et
utvidet ekspressbusstilbud Kristiansand–Arendal–Oslo
vil ha både forbrukermessige, konkurransemessige, distriktsmessige
og også miljømessige positive sider
dersom privatbilbruken går noe ned som følge av økt
ekspressbusstilbud. Så nok en gang: Jeg håper
derfor at statsråden vil sørge for en velvillig
behandling, så raskt som mulig, av ankesøknaden til
Risdal Touring om å få opprette dette ekspresstilbudet Kristiansand–Arendal–Oslo.

