 Jeg skal få stille finansministeren
følgende spørsmål:

«Eiendomsskatt er tidligere innført
i Arendal og Grimstad. Folk her raser, og flere rettssaker er på gang mot
ulovlig innført eiendomsskatt. I Homborsund vant nylig
innbyggerne i Sand tingrett, og det ble slått fast at Grimstad
kommune ikke hadde rett til å innføre
eiendomsskatt der. Eiendomsskatt er ofte en kilde for
et utall konflikter og rettssaker mellom kommunen
og innbyggere.

Vil Regjeringen vurdere å fjerne eller
revurdere deler av denne forhatte boligskatten i den nærmeste
fremtid?»

 Jeg takker statsråden for svaret,
som jo var avklarende nok. Nå har vi igjen fått
bekreftet hva skattelettepartiet Høyre mener
om eiendomsskatten på private bolighus.

Ifølge statsråd Foss er det
altså helt greit at lokalpolitikere skal stå fritt
til å kunne pådytte en kommunes innbyggere denne
svært urettferdige eiendomsskatten. Men loven blir slett ikke
bedre av at Høyre mener at eiendomsskatten
tilhører det lokale selvstyre. Jeg vil si snarere tvert
imot. Det er det som gjør loven så ille.

Når først loven er der, burde
det i det minste vært endringer på enkelte
punkter, og det er uhyre diffust når det i loven sies
at eiendomsskatt bare kan innføres i bymessig utbygde
strøk, og ikke noe mer utover det. Det er et
vesentlig problem når det gjelder eiendomsskatt, å fastslå hva
som er utbygd på bymessig vis, og hva som ikke
er utbygd på bymessig vis, og dette blir det aldeles håpløst å håndtere
for mange lokalpolitikere. Nå er selvsagt statsråden
klar over denne vesentlige uklarheten i loven, men burde han ikke
gjøre noe for å klargjøre
loven noe mer på dette området? Hva er på bymessig
vis? Hva er ikke på bymessig vis?

 Jeg takker statsråden nok en gang
for svaret.

La meg få nevne at i Sand tingrett
i Grimstad ble det i en dom nylig slått fast at i et område
vest i Grimstad kommune var eiendomsskatt innført ulovlig.
Det var ikke utbygd på bymessig vis. Nå er
nye rettssaker under oppseiling i nabokommunen Arendal, der det
er mange som mener at de er ulovlig blitt pålagt
eiendomsskatt på sine private boliger i områder
som absolutt ikke kan defineres som utbygd på bymessig
vis. Opp gjennom årene har det vært utallige rettssaker
som til og med har nådd til Høyesterett
når det gjelder akkurat dette siste spørsmålet. Hva
er utbygd på bymessig vis og hva er utbygd på ikke bymessig
vis?

Jeg mener at det er sløsing
med både tid og krefter for offentligheten og
for privatpersoner når man må bruke
så mye tid og ressurser på å ha alle
disse omgangene i rettsapparatet om noe som jeg mener
er en meningsløs ordning.

Jeg vil derfor få avslutte med å oppfordre
statsråden til å arbeide for å avvikle
eiendomsskatteloven i så nær fremtid som mulig.

