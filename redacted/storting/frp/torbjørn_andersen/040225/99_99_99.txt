 Jeg har følgende spørsmål
til helseministeren:

«I Arendal er det satt i gang pengeinnsamling
for å realisere etableringen av PCI-senteret (hjertesenter)
ved Sørlandet sykehus Arendal. Det er tidligere
vedtatt at PCI-senteret skal lokaliseres til Sørlandet
sykehus Arendal, men pengemangel vanskeliggjør
etableringen.

Hva synes statsråden om at sykehus
i Norge må ut på tiggerferd for å skaffe
penger til investeringer i livsnødvendige medisinske
funksjoner som et hjertesenter, og kan norsk helsevesen være
bekjent av å måtte starte folkeaksjoner
for å tigge penger?»

 Jeg takker statsråden for svaret.
Jeg mener det er grunn til å stille dette spørsmålet, fordi
det dreier seg om både tillit og troverdighet
i norsk helsevesen.

I denne spesielle saken er et viktig hjertemedisinsk
tilbud vedtatt opprettet ved sykehuset i Arendal. Men så får en
altså høre at det ikke finnes
penger nok over de offentlige budsjetter til å realisere
denne etableringen.

Nå er det selvsagt positivt for denne
saken isolert sett, at det blir satt i gang en innsamlingsaksjon
for å skrape sammen disse nødvendige 10 mill. kr
for allikevel å prøve å realisere denne
etableringen.

Jeg mener bestemt at dersom
norsk helsevesen skal bli mer og mer avhengig av innsamlingsaksjoner
for å kunne iverksette viktige vedtatte
medisinske oppgaver, er dette en utvikling
vi må anse som lite ønskelig. Og det
er, slik jeg forstod det, også statsråden enig
i?

