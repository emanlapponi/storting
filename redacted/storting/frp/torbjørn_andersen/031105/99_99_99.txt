 Jeg har følgende spørsmål
til vår helseminister:

«I Arendal er det startet et folkeopprør
mot nedbygging av sykehuset i byen. Harmen er enorm blant innbyggerne
i hele Aust-Agder mot planene om blant annet å svekke
akuttberedskapen. Man er også svært
fortørnet over at hjertesenteret risikerer å bli
plassert et annet sted enn ved Arendal sykehus. Nå frykter
mange for sykehusets fremtid.

Vil statsråden garantere for at sykehustilbudet
i Arendal ikke raseres, og at man får beholde
en fullverdig akuttberedskap slik sykehuset har i dag?»

 Jeg takker statsråden så mye
for svaret og er veldig glad for at han vil vurdere veldig nøye
hva som skjer i Helse Sør framover. Statsråden sier
i sitt svar:

«Dersom
det skulle bli gjort et vedtak om endringer i akuttberedskapen ved
Arendal sykehus, vil jeg nøye vurdere dette vedtaket, bl.a.
opp mot de retningslinjer for akuttberedskap som Stortinget har
vedtatt.»

Dette er ikke et helt klart svar
på mitt spørsmål i forhold til det jeg ønsket.
Akuttberedskapen er helt sentral for å opprettholde
et fullverdig sykehustilbud. Helseministeren
har uttalt i den muntlige spørretimen i dag at man skal
ha «et forsvarlig akuttilbud» ved alle
sykehus. Da er mitt oppfølgingsspørsmål:
Er det da forsvarlig hvis man eventuelt svekker akuttberedskapen
ved Sørlandet sykehus i Arendal?

 Jeg takker nok en gang statsråden
for svaret.

Jeg er fortsatt litt bekymret for uklarhetene,
men har forståelse for statsrådens vurdering av
hvordan dette bør behandles fra hans side. Men jeg vil
gjerne nok en gang få vise til at dette med akuttberedskapen også blir
omtalt i et brev som statsråden har mottatt fra Aust-Agder
fylkeskommune, som han sikkert har sett, der det pekes på at
Arendal sykehus ikke må bli et b-sykehus.
Det kan vi ikke akseptere. Det er et enstemmig fylkesting
som står bak det brevet som er datert den 31. oktober.

Jeg må nesten nok en gang få lov
til å stille spørsmål: Ligger det i statsrådens
svar at han i hvert fall primært ønsker
at akuttberedskapen ved Arendal sykehus skal kunne bestå slik
den er i dag?

