  Det skal være meg forunt den store
fornøyelse å få stille vår nye
kommunal- og regionalminister hennes aller første
spørretimespørsmål som nybakt kommunalminister.
Det lyder som følger:

«Ifølge Østlandsposten 8.
mars 2000 nektes en norsk beboer i en borettslagsleilighet på Tagtvedt
i Larvik å ha en parabolantenne oppsatt på sin
veranda. Som deltidsansatt i Forbrukernes Kabelnett Forbund (FKF)
trenger denne personen en egen parabolantenne i sitt engasjement
for FKF. På Tagtvedt får imidlertid bare personer med
fremmedspråklig bakgrunn lov til å ha egne parabolantenner,
mens altså nordmenn nektes det samme. Dette virker for
mange helt urimelig. 

Kan ikke dette fremprovosere rasisme?»

  Jeg takker for svaret. Denne saken dreier
seg altså om at Larvik kommune har truet en person med
utkastelse fra en kommunal leilighet dersom han ikke fjernet en
parabolantenne som stod på et verandagulv, selv om kommunen
vet at denne personen trenger dette utstyret for å utføre
sin jobb for Forbrukernes Kabelnett Forbund. Samtidig har alle fremmedspråklige
beboere i denne boligblokken lov til å montere egne parabolantenner
så mye som de måtte ønske. Det er jo klart
at det skurrer sterkt i de fleste nordmenns ører. Slike eksempler
vekker harme, sinne og forargelse, og det kan fremprovosere rasisme,
fordi man oppfatter denne saken som en svært uheldig forskjellsbehandling
som går i favør av innvandrere fremfor nordmenn.
Kan statsråden si om denne forskjellsbehandlingen i favør
av innvandrere som vi her snakker om, er hjemlet i norsk lovgivning,
eller, som hun var inne på, er i samsvar med norsk rettspraksis
på dette området?

 Jeg merker meg det svaret. Men denne saken
handler egentlig om å akseptere eller ikke akseptere at
det er i orden å gi fremmedkulturelle personer særrettigheter
som nektes dem som opprinnelig er fra landet. Jeg vil fortsette
med å si at det å gi fremmedkulturelle mennesker
særfordeler som nektes landets opprinnelige innbyggere,
er en særdeles uklok måte å håndtere
innvandrings- og integreringspolitikken på. En positiv
forskjellsbehandling av fremmedspråklige som oppfattes
som åpenbart urettferdig hos en majoritet av det norske
folk, vil bare gjøre denne uhyre vanskelige og krevende
integreringsprosessen enda mer uhåndterlig. Er ikke statsråden
enig i at forskjellsbehandling er uheldig?

