 Jeg har følgende spørsmål
til samferdselsministeren:

«Veiene på Sørlandet
er i sterkt forfall. Behovet for økt vedlikehold er nå prekært.
I år har Vegvesenet kun budsjett til å legge
asfalt på 11 mil vei i Agder. Behovet er minst det tredobbelte
for å holde tritt med det løpende behovet for
vedlikehold. Mange av veiene på Sørlandet ble bygget
lenge før landet fikk store petroleumsinntekter. Når Norge
i dag er verdens rikeste land, synes det svært underlig
at det ikke lenger er råd til normalt vedlikehold av
veinettet.

Hva vil statsråden gjøre
for bedret veivedlikehold i Agder?»

  Jeg takker statsråden for det svaret.

Det var slik bl.a. i valgkampen at de rød-grønne
partiene skrøt av at nå skulle
det satses mer på vei i dette landet enn det den forrige
regjeringen hadde gjort. Nå er det ikke noen
stor prestasjon å satse mer på vei enn den forrige
regjeringen gjorde, for det var slett ingenting å skryte
noe særlig av. Men det er klart at ut fra de ambisjoner
som statsråden tidligere har gitt uttrykk for, om økt
satsing på vei, vil det ganske raskt bli oppfattet
som et løftebrudd og som en valgbløff dersom ikke
midlene raskt kommer på plass. Nok en gang gjentar statsråden
at det vil ta noe tid osv. Jeg ser fram til og håper at
arbeidet med å få mer budsjettmidler til veiformål, ikke
minst i Agder hvor veiene nå er meget dårlige,
forseres i Regjeringen. Det er et stort behov for det (presidenten
klubber). Jeg mener at statsråden (presidenten
klubber igjen) må se viktigheten og nytten av at vi har
et godt veivedlikehold i Norge, og at vi ikke forringer
veikapitalen.

