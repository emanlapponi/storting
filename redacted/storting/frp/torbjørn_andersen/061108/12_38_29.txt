 Ja, jeg takker nok en gang for statsrådens
svar. Jeg synes ikke det virker som om statsråden
er villig til å ta noen store grep for å korte
ned saksbehandlingstiden for denne typen småkraftverk.
Det synes jeg er meget skuffende. Vi vet at vi trenger økt
vannkraftproduksjon i Norge. Når det gjelder denne typen
kraftverk vi snakker om her, er det kanskje både
den raskeste og letteste måten å raskt få ny
produksjon på i Norge. Jeg registrerte
at administrerende direktør i Småkraft AS, Rein
Husebø, var ute i Aftenposten den 4. oktober og sa at i
løpet av neste år kunne man, hvis alt gikk på skinner,
kanskje realisere 3 TWh innenfor det segmentet kraftproduksjon
vi snakker om her. Det virker jo ganske bra.

Så vil jeg følge opp der
jeg sluttet sist: Hvorfor i all verden kan ikke konsesjonspliktvurderingen
overføres til kommunene? Mener statsråden
at kommunene ikke er i stand til å foreta denne
konsesjonspliktvurderingen av en rekke av disse kraftverkene?

