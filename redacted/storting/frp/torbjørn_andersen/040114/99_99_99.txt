 Jeg har følgende spørsmål
til justisministeren:

«21. desember 2003 endte et biltyveri
i Froland med at en person ble skutt og drept. Saken er dypt tragisk
for alle involverte parter. Det har over lengre
tid bygget seg opp en påtakelig harme, frykt og frustrasjon
blant innbyggerne i Froland kommune over økende kriminalitet rettet
mot lovlydige borgere.

Vil statsråden bistå med gode
råd for hvordan politi, lokalpolitikere og innbyggere kan
samarbeide mer aktivt for bedre å forebygge og
stoppe den stadig økende kriminaliteten i mindre
lokalsamfunn som Froland?»

 Jeg takker statsråden for et positivt
svar, som jeg vil bidra med å formidle videre.

Jeg vil også få understreke
at hendelsen i Froland 21. desember, der en person ble
skutt og drept under et biltyveri, er av en meget spesiell karakter.
Det som har skjedd, har satt sterke følelser i sving i hele
bygda. For det er altså slik at mange frolendinger mener
at altfor lite har blitt gjort tidligere for å stoppe
denne økende kriminaliteten i bygda. Personen som skjøt,
får stor sympati. Han er en godt likt samfunnsborger og
en stabil arbeidsmann som på ingen måte har vært
en kriminell person på kant med loven tidligere. Folk flest
mener altså at han som skjøt, handlet
i et øyeblikks frykt og desperasjon i en svært
presset og dramatisk situasjon, og han så ingen annen utvei
enn å gripe til våpen for å forsvare
og beskytte seg og sin familie. I ettertid strømmer altså sympatierklæringene
inn til den siktede og hans familie fra folk ikke bare
i Froland kommune, men fra hele landet.

Jeg vil gjerne spørre statsråden:
Skjønner statsråden folks reaksjoner
på det som skjedde i Froland, og at den siktede har fått
støtte fra mange hold? Hva sier dette statsråden
egentlig?

 Jeg merker meg nok en gang statsrådens
svar.

Jeg vil bare si at i dag er det bare Oslo
politidistrikt og Hordaland politidistrikt, Bergen, som har flere
anmeldte forhold når det gjelder vold og narkotikakriminalitet
enn Agder politidistrikt. Landsdelen har også vært åsted
for mange groteske drapssaker de siste årene. Bare
i Arendal husker vi helt nylig sykehusdrapet og Stoa-drapet, som var
ren henrettelse og likvidasjon. I disse dager rulles også norgeshistoriens
største amfetaminsak opp på Sørlandet,
med utgangspunkt i Arendal. Jeg og mange med meg er altså svært
bekymret over den omseggripende kriminaliteten som vi nå er
vitne til på Sørlandet, og vi forlanger at noe
effektivt blir gjort for å stanse denne utviklingen.

På spørsmål fra
meg til statsråden vedrørende ressurssitasjonen
til politiet i Agder, mente statsråd
Dørum at det var nok politifolk i Agder. Men det er altså fortsatt slik
at vi ofte ser lite til dem i felten. Da er
mitt spørsmål: Må politiet
rett og slett strammes opp og komme seg oftere utenfor politikammerets
vegger, eller er det rett og slett for få politifolk
i forhold til det reelle kriminalitetsomfanget som vi
nå er vitne til i Agder?

