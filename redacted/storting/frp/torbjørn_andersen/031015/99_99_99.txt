 Jeg har et spørsmål til justisminister
Dørum som for så vidt går i samme gate som
flere spørsmål har gjort tidligere i dag:

«Ifølge Agderposten den 13.
september vokter fem politifolk 62 771 innbyggere i Arendal,
Grimstad og Froland fra kl. 16.00 til 07.00. Politireformen skulle
gi flere politifolk i aktiv tjeneste. På Agder synes det
stikk motsatte å ha skjedd. Resultatet er flere stillingskutt,
et mindre synlig politi, synkende tillit til politiet
blant publikum og intern frustrasjon
i etaten samtidig som kriminaliteten øker.

Hva vil statsråden gjøre
for å rette opp den krisestemningen som nå synes å prege
Agder politidistrikt?»

 Jeg takker statsråden for svaret,
og merker meg det.

Jeg vil understreke at frustrasjonen på Sørlandet
er stor i denne saken. Justisminister Dørum mottak allerede i
mai i år et brev fra samtlige ordførere i de 29
kommunene og de to fylkene som utgjør Agder politidistrikt,
der de alle samstemte gav uttrykk for sin store misnøye
og fortvilelse over alle stillingskuttene i Agder politidistrikt. Senest
i dag fokuserer nyhetene på Sørlandet sterkt på at flere
steder kjemper knallhardt mot ytterligere kutt i politiet.

I går fremmet en representant fra
Venstre i Tvedestrand, altså Dørums
eget parti, en interpellasjon i kommunestyret om den fortvilte bemanningssituasjonen
ved byens lensmannskontor, der man altså har måttet
kutte 20 pst. i antallet stillinger. Det skulle vært
artig å spørre: Hva vil Dørum svare sin
egen partifelle fra Venstre i Tvedestrand om et kutt på 20 pst.
i antallet politistillinger i byen? Høres et kutt på 20 pst.
innen politiet forsvarlig ut i statsrådens ører
i en tid der kriminaliteten er økende?

 Jeg takker nok en gang justisministeren for
svaret, og jeg er glad for at han vil følge opp og følge nøye
med på hva som skjer vedrørende Politireform 2000
videre framover.

Men etter den informasjonen jeg har,
er Agder politidistrikt det politidistriktet som har mistet flest
ressurser i landet. Det rimer ikke med det statsråden
her sier. Jeg vil si at etter en slik svekket stilling
er man ikke på noen måte i
stand til å gjennomføre hovedintensjonen i Politireform
2000 for Agder. Dette mener jeg er svært betenkelig.

Jeg håper derfor som sagt, og som
justisministeren gav uttrykk for, at han vil ha et spesielt årvåkent
blikk på politireformens videre forløp, og også på ressurssituasjonen
og de spesielle utfordringene man har i Agder politidistrikt i tiden
framover. Jeg håper i så fall at det kan gi positive
resultater for landsdelen på sikt i denne sammenheng, og
ser fram til at statsråden holder det han lover, og at
han vil vurdere nøye det som kommer fram i evalueringen
i 2004 av Politireform 2000, og ta spesielt hensyn til
Agder i så måte.

