 Jeg skal få stille kommunal- og regionalministeren
følgende spørsmål:

«Ifølge innhentet informasjon
varierer prisen for kommunal behandling av søknad
om byggetillatelse fra 1 200 til 20 000 for samme type
søknad. Mange husbyggere mener de flås
av byggegebyrer, og synes de store forskjellene er underlige. Til
grunn for gebyrfinansiering av kommunale tjenester ligger prinsippet
om selvkost.

Er det grunn til å tro at enkelte
kommuner opererer med gebyrer som er i strid med dette prinsippet,
og vil statsråden anbefale økt lovlighetskontroll
av gebyrfastsettelse i byggesaker?»

 Jeg takker statsråden for svaret.

At jeg faktisk nok en gang tar opp kommunale
byggesaksgebyrer, har flere årsaker. Men mitt spørsmål
fokuserer denne gangen mer på fylkesmannens rolle som legalitetskontrollør,
forholdet til selvkostprinsippet og rettssikkerheten for innbyggerne,
slik at man ikke får høyere gebyrer
enn det som loven faktisk fastsetter.

Et lite eksempel: I Arendal kommune
ble en husbygger avkrevet 18 000 kr i kommunalt
saksbehandlingsgebyr for en byggesøknad. Han klaget dette
inn til fylkesmannen for legalitetskontroll, men fylkesmannen foretok ingen
slik kontroll, da han mente at det ikke var noen grunn
til å gjøre det. Viser ikke det at systemet
med legalitetskontroll faktisk ikke fungerer i praksis
og ikke gir den rettssikkerheten som den er ment å skulle
gi dem som føler seg utsatt for, f.eks. som i dette tilfellet,
for høye gebyrer fra kommunens side?

 Jeg takker nok en gang statsråden
for svaret.

Jeg er ikke i tvil om at statsråden
har gode intensjoner i denne
saken, og jeg ser frem til at hun jobber videre med dette. Men det
er klart at når vi ser på den variasjonen som
er i avgiftsgebyrene og størrelsen på disse – i dette
tilfellet byggesaker, faktisk helt fra 0 til 22 000–23 000 kr – er
det klart at folk reagerer. Vi kan jo tenke oss at dersom noe så banalt
som at en liter melk prismessig skulle variere
fra 10 kr til 150 kr, tror jeg det hadde blitt
foretatt en del undersøkelser. Så dette synes
folk er veldig underlig.

Når det gjelder det som ble sagt,
at departementet jobber med retningslinjer, slik jeg forstod det,
for å fastsette en del kriterier og prinsipper for hva
som er selvkost, vil jeg gjerne følge opp med å spørre
statsråden: Når har hun tenkt at dette rundskrivet
kan gå ut til kommunene?

