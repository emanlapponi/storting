 Det
gleder meg å høre om det ambisjonsnivået som statsråden
legger opp til når det gjelder norsk framtidig kraftproduksjon. Men
det er altså en realitet at allerede i dag har vi i et normalår
et kraftunderskudd i forhold til forbruket på ca. 8 TWh. Det tilsvarer
10-12 Alta-kraftverk, så det er et betydelig underskudd vi snakker
om. 

Det er kun i år med ekstraordinært mye nedbør
at vi har nok produksjon i det norske vannkraftsystemet til å være
selvforsynt med elektrisk energi i Norge. Vi vet at prognosene tilsier at
fram mot 2020 vil vi få et forbruk på ca. 140 TWh. I fjor var
det 227 TWh som var forbruket. Det tilsier altså at vi må øke
kraftproduksjonen med 0,7 pst., ca. 1 TWh, pr. år framover mot 2020. Det
er en betydelig utfordring. 

Da er mitt spørsmål: Er
det vannkraft - statsråden var for så vidt inne på det
- er det vindkraft, er det gasskraft, er det import av kull- og kjernekraft,
eller er det en miks av alle disse som Regjeringen vil satse mest på?
Har man noe favorittområde man vil satse på? 

