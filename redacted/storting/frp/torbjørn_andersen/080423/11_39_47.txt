 Jeg skal stille følgende
spørsmål til olje- og energiministeren: 

«Det totale
vannkraftpotensialet i Norge er av NVE beregnet til 205,3 TWh. Av dette
er 119,7 TWh-utbygget og 44,2 TWh er vernet mot vannkraftutbygging. Den
gjenstående vannkraftreserven er beregnet til rundt 39 TWh, som er
et betydelig kraftpotensial. I en tid der fokus på miljøvennlig
kraftproduksjon er stort, påligger det Norge et ansvar å vurdere
landets uutnyttede kraftreserve for miljøvennlig vannkraftproduksjon.

Hvordan ser Regjeringen på mulighetene for å bygge ut
det resterende vannkraftpotensialet i Norge?» 

