 Jeg har følgende spørsmål
til kommunal- og regionalministeren:

«Norge har i dag 434 kommuner.
Mange er svært små målt i innbyggertall.
I Danmark har innenriksminister Lars Løkke Rasmussen snakket
om å redusere antall danske kommuner fra 271
til 40-50. Hedmark Høyre foreslo nylig å redusere
antall kommuner i Hedmark fra 22 til 4-6 storkommuner. Mye tyder
på at dette spørsmålet vil bli stadig
mer aktuelt fremover.

Vil statsråden redegjøre
for sitt syn på dagens norske kommunestruktur
og hva Regjeringen gjør for å stimulere til flere
utredninger om kommunesammenslutninger?»

 Jeg takker statsråden for svaret,
som jeg synes er interessant og positivt,
og for så vidt i tråd med det jeg hadde forventet
fra statsråden.

Jeg vil minne om at Norge altså har
flere kommuner i dag enn i 1837 da formannskapsloven ble innført.
Da hadde vi 392 kommuner. Det er klart at med dagens langt mer effektive
kommunikasjonsmidler kan det fortone seg noe merkelig at det skal
være behov for flere kommuner i Norge i dag enn
for 166 år siden.

En del er gjort de siste årene for å tilrettelegge
og stimulere for kommunesammenslåing. Vi har forandret
inndelingsloven, og Stortinget har vedtatt vesentlig bedre økonomiske
betingelser for kommuner som vil slå seg sammen. Men likevel
er tempoet når det gjelder sammenslutning, mildt sagt labert.

Mener statsråden at de gjeldende økonomiske
betingelser når det gjelder sammenslåing, og kanskje
lovgivning for øvrig, er gode nok, siden så få kommuner
til syvende og sist slår seg sammen?

 Jeg takker nok en gang for svaret.

Vi er selvsagt enige om at frivillighet skal
ligge i bunnen når det gjelder sammenslutninger av kommuner.

Jeg vil bare minne om at i 1998,
var det vel, utredet 19 kommuner i seks områder
sammenslåing, og det endte kun opp med at vi fikk én
sammenslåing, nemlig Re. For tiden er det, som statsråden
nevner, en god del kommuner, ca. 40, hvor det utredes eventuell
sammenslutning. Så får vi se hvor mange av dem
som ender opp med sammenslåing. Jeg håper at resultatet
da ikke blir like dårlig som det ble
forrige gang.

Jeg kunne jo spørre om statsråden
er åpen for å utrede en løsning der kommuner
som slår seg sammen, eventuelt kan få en
viss grad av f.eks. lånegjeldssanering, eller
om hun vil avvise en slik tanke umiddelbart? Og la meg ta et spørsmål
til, om jeg oppfatter statsråden riktig: Vil statsråden
legge til grunn at f.eks. kommuner med økonomiske problemer
først må utrede en sammenslåing før
det er aktuelt med økonomisk ekstrahjelp fra staten?

