 Her går det fra sild til reker for
statsråden.

Jeg skal få stille følgende
spørsmål til fiskeriministeren:

«På Sørlandet har
flere personer, både kjøpmenn, fiskebåteiere
og privatpersoner, fått store bøter for å ha solgt
og kjøpt reker direkte fra reketrålere. Flere
bøtelagte nekter å godta foreleggene. Råfiskloven
gir de offentlig godkjente fiskemottakene monopol på omsetning
av fisk og skalldyr langs Skagerakkysten. Behovet for regelendringer
er påfallende.

Vil statsråden foreta seg noe for å myke
opp i monopoltilstanden slik at salg av fisk og reker direkte fra
båt blir mer lempelig?»

 Jeg takker statsråden for svaret.

Grunnen til at jeg fant det riktig å lufte
denne saken med statsråden, er altså den åpenbare
urimelighet som ligger i det rådende fiskeriregimet på Sørlandet.
Mange med meg mener at det er noe riv ruskende galt med
et regelverk som tillater at vi bruker fellesskapets ressurser på slike
saker. Skagerakfisks rådende monopol på omsetning
av fisk og skalldyr på Sørlandet er etter
mitt syn i prinsippet hårreisende. Disse stivbente omsetningsreguleringene
virker både uheldige og irriterende, og jeg vil
si at nærmere et Kommunist-Norge er det vel vanskelig å komme
nå i 2002. Det er en slags gammeldagse monopolsystemer
som rammer både de næringsdrivende og forbrukerne.
Det burde vært en politikers første
oppgave å fjerne disse monopolene.

Er det altså nå blitt god
Høyre-politikk å forsvare næringsmonopoler
og slike bransjemessige omsetningsprivilegier som vi her snakker
om? Jeg bare undres. Jeg var overrasket over det defensive
svaret statsråden gav meg.

 Jeg takker statsråden for svaret,
men la meg få fortsette litt. For å beskytte dette uhørte
monopolprivilegium lusker altså fiskerimonopolets folk
i god gammeldags KGB-stil rundt i buskaset ved bryggekantene for å pågripe
de stakkars fiskerne som måtte prøve å ta
så mye som en bærepose reker i land på sin
egen brygge. Først har man altså et apparat for
regelrett spionasje og for å overvåke
hvor fiskerne selger fangsten sin, og blir det observert ulovligheter,
bruker man politiressurser på saken, og til sist kommer
eventuelt domstolene inn i bildet. Dette er jo helt vilt, etter
mitt syn, og jeg hadde forventet at statsråden hadde bebudet å foreta
seg noe. Men som vanlig var det en oppramsing av det eksisterende
regelverk, og det var et forsvar av det samme regelverket.

La meg til sist få nevne at § 101
i Grunnloven slår fast at innskrenkninger i næringsfriheten ikke
bør finne sted for noen. Og om ikke denne saken
som vi her omtaler, nettopp representerer innskrenkninger
i næringsfriheten, da vet ikke jeg, president!

