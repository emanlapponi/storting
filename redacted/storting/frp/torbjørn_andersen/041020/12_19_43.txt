 Jeg merker meg svaret, som jeg synes er svært
unnvikende. Jeg vil ha en forsikring om at befolkningen
i Aust-Agder for framtiden skal være sikret et
fullverdig og like godt sykehustilbud som det befolkningen
i Vest-Agder har. En slik likeverdighet kan best sikres
ved en hensiktsmessig og fornuftig fordeling av såkalte
spissfunksjoner mellom de to sykehusene. Forrykkes denne
balansen av spissfunksjoner for mye, ender Arendal sykehus
opp som et B-sykehus, med den store frykten at den døgnåpne
akuttfunksjonen til sist blir borte. Det vil i så fall
være en katastrofe og en helt uakseptabel svekkelse av
tryggheten for liv og helse for innbyggerne i Aust-Agder.

La meg altså spørre igjen:
Det må da være slik at helseministeren
mener at befolkningen i Aust-Agder skal ha et akkurat like
godt, likeverdig og fullverdig helse- og sykehustilbud som befolkningen
i Vest-Agder har. Her kan egentlig statsråden bare
svare ja eller nei.

