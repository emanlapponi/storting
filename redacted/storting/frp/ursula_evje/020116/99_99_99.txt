 «Utenlandssendingen via radio skulle,
i henhold til frekvenslista, gjelde til 30. mars 2002. Sendingen
opphørte imidlertid med kort frist den 31. desember 2001.
Nordmenn i utlandet er nå avhengig av f.eks. tilgang til
Internett for å være orientert om norske
forhold. Dette skaper problemer for mange eldre
som bor i varmere strøk om vinteren og som mister sine
daglige nyhetssendinger.

Hva vil statsråden foreta seg for
at disse skal få daglige norske nyheter?»

 Jeg takker for statsrådens svar.

Nå er ikke mitt spørsmål
formet slik at jeg ber statsråden gå inn i et
aksjeselskaps selvstendige avgjørelser om sin egen drift.
Jeg ber henne tenke noe videre på dette, for det behøver ikke å utføres
av NRK. Danmarks Radio sender i dag via norske kanaler
nyhetssendinger som når akkurat de mottakerne som jeg snakker
om her. Det kunne kanskje være mulig med et samarbeid
med Danmarks Radio for å gi pensjonistene muligheter til å høre
norske nyheter via radio. Det er ett eksempel. Videre
har vi en rekke andre medier, radiokanaler og selskaper,
som også formidler nyheter, så statsråden
kunne jo tenke så vidt kreativt at kanskje noen
av disse kunne tenkes å overta dette. Jeg vil vite
om hun kan gå inn i en slik tankegang.

 Da har jeg bare én liten
ting som ligger meg på hjertet: Disse norske
pensjonistene har radio og fjernsyn hjemme i sine hus
og leiligheter i Norge, og på bakgrunn av det betaler de
fulle lisenspenger for en tjeneste
de umulig kan benytte når Utenlandssendingen er kuttet
ut. Jeg undrer meg på om statsråden er villig
til å gå inn på en rabatteringsordning
nettopp for disse når det gjelder lisenspengene.

