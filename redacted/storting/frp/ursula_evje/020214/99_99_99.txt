 Representanten Reikvam, som for øvrig også er leder av komiteen, viste oss nettopp hvor de ideologiske skillelinjene går i dette, noe som igjen kan fremstå som en merkverdighet i forhold til flertalls-/mindretallskonstellasjoner.




Staten skal ikke ha ansvar for videregående opplæring, sa han, det skal ligge på fylkeskommunene. Og det er klart at for et parti som har ett hovedformål, å beholde fylkeskommunen som et tredje – og ganske unødvendig – forvaltningsledd, er det viktig å kjempe som besatt for at denne mastodonten fortsatt skal ha noe å drive med, slik at den har en liten mulighet og troverdighet for å ha et liv. Fremskrittspartiet vil ha fylkeskommunene bort. SV vil det ikke.




Når det gjelder landslinjene, nevnte også statsråden at man kunne se på idrettsfagene, og det kan en helt klart gjøre. Nord-Trøndelag fylkeskommune har to skigymnas. Det ene ligger på Meråker, med enormt gode forutsetninger for å drive nettopp den type aktivitet i og med at det er snø der veldig lange tider av året. Det andre ligger i Steinkjer. Det er store meteorologiske forskjeller når det gjelder Steinkjer og Meråker. Steinkjer har imidlertid et utrolig godt miljø for ski, og har arrangert norgesmesterskap i ski flere ganger. Da kommer vi bort i noe mer som er underlig. Vi har også en lang rekke private toppidrettsgymnas her i landet som har et gjennomgående enormt høyt nivå, som leverer utøvere ferdig skolert som i dag tar gull, og som vi jubler over. Er det ikke underlig at vi skal ha opp til to skigymnas i ett fylke, hvor det ene gymnaset har optimale meteorologiske forhold til å drive sin aktivitet, mens det andre ikke har det?




Skjælaaen sa det var ikke vår tanke å fjerne noen. Det er kanskje fornuftig å gå inn og se på om noen av disse landslinjene ikke bør ha livets rett fordi de meteorologiske forholdene og andre utenforliggende forhold ikke er de beste.




Når det gjelder en endret finansiering, som statsråden nevnte, så er dette meget bra. Vi har snakket om det i mange, mange år, at pengene skal følge eleven. En endret organisering, det er utrolig interessant, men det kunne kanskje ha vært greitt å få det i en proposisjon sammen med fordeling av pengene.




