 Evalueringen av L97 viste at heller ikke ungdomstrinnet hadde den forventede kvalitet. Tilstanden i ungdomsskolen er en konsekvens av at opplæringen på barnetrinnet altfor ofte er svak. Å se på ungdomstrinnet isolert blir etter Fremskrittspartiets syn galt. Representanten Skarbøvik sa i sitt innlegg:







«Det virker som om lærerne kvir seg for å stille faglige krav til elevene.»




Dette kan jeg støtte fullt ut. Det er en mangel som synes å være ved all opplæring, at det ikke stilles krav verken til lærerne eller til elevene.




I videregående skole har man lenge hevdet at elevenes faglige nivå altfor ofte er for svakt når de kommer fra den kommunale skolen. Høyere utdanning har gjennom mange år gitt tilbud om kvalifiserende forkurs, f.eks. i matematikk, for at studentene skal kunne følge og fullføre høyere utdanning. Alt dette er klare varsel om og symptomer på at situasjonen er prekær. Den er prekær for samfunnet i framtiden. Den er mye mer prekær for den enkelte bruker.




Fremskrittspartiet har fremmet flere løsninger på dette:










1. Vi ønsket å differensiere lærerutdanningen, basert på normalmodellen med fem års studietid med tre års bachelorutdanning med obligatoriske fagkretser og spesialisering via to års mastergradsstudium. Dette ville gitt lærere tilpasset hele skoleløpet, både på barnetrinnet og på ungdomstrinnet, i større grad enn i dag.







2. Vi har fremmet krav til både faglige og sosiale ferdigheter fra 4. klasse, ved at vi ønsker en sterkere fokusering på elevens faglige nivå til enhver tid.







3. Atferdsproblemene som preger skolen i dag, ikke bare grunnskolen og ungdomsskolen, men også videregående skole, høyere utdanning, arbeidslivet og til og med gamle på gamlehjem, er et faktum fordi folk tror de får lov til å oppføre seg som de vil. De har aldri lært at de må beherske seg i en del situasjoner. Vi er igjen tilbake til dette med å stille krav.




I dagens situasjon synes det som om vi fortsatt driver med skippertak, prosjekter og programmer, i stedet for å ha en integrert undervisning som tar dette med i absolutt alle fag fra 6-åringen til doktoranden.




