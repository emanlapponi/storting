  «Statsråden uttalte i den
ordinære spørretimen 14. april 1999, vedrørende
et spørsmål om en gjennomgang av studenters arbeidsmiljø,
at han ville avvente levekårsundersøkelsen før
en slik gjennomgang. Levekårsundersøkelsen kom
i juni 1999.

Har statsråden påbegynt arbeidet
med studentenes arbeidsmiljø, eller er det ytterligere
grunnlag for utsettelse, og tilfelle hvilke?»

  Jeg takker statsråden for svaret. 

Jeg er godt fornøyd med at han også her
henviser til de ansattes rettigheter i forhold til eksisterende
arbeidsmiljølov. Men det blir litt problematisk for meg
når en blander inn forhold som Vertskommuneutvalget skal
ta seg av, for det gjelder jo i all hovedsak det som skjer utenom
den enkelte læringsinstitusjon, og de forhold som studentene
blir utsatt for der.

Når det gjelder det arbeidet som er
i gang med prioriteringer osv., ser jeg veldig positivt på det.
Men det forundrer meg noe at dette vektlegges når vi vet
at f.eks. studenthuset i Bergen, som har et særdeles dårlig
miljø, ikke er prioritert i det hele tatt.

  Jeg har følgende spørsmål
til kirke-, utdannings- og forskningsministeren:

«I Sokndal kommune i Rogaland må et
barn på 11 år som har en skolevei på tilsammen
12 kilometer med buss, i tillegg gå nesten 4 kilometer
til og fra bussen hver dag.

Skal avstand for skoleskyss regnes fra hjemmeadressen
til skolen, eller skal avstanden, som blant annet i Sokndal kommune,
regnes ut fra et annet tilfeldig valgt geografisk punkt, for eksempel
nærmeste bussholdeplass?»

  Jeg takker for svaret som statsråden
gav, og særlig for den utfyllende kommentaren han kom med
til § 7-1.

Jeg har nok et spørsmål siden
statsråden nekter å kommentere denne konkrete
saken fordi den kanskje kan bli en ankesak, særlig på bakgrunn
av at kommunens sakkyndige i nyhetssendinger på TV har
gått ut og sagt at det foreligger retningslinjer fra fylket
til den enkelte kommune som tydeligvis er noe på tvers
av de intensjonene komiteen hadde da de lagde denne regelen.

Det som gjør dette forholdet spesielt,
er at denne veien allerede trafikkeres av en minibuss for alle andre
barn som bor i området, unntatt denne 11-åringen,
og det er ledig plass om bord i minibussen. Det må da være
helt urimelig at bussen kjører først og eleven
går etter!

