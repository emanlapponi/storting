 Jeg ønsker å stille et spørsmål
til samferdselsministeren:

«Med bakgrunn i generell forurensning
og trafikksikkerhet legges tungt trafikkerte veier utenom tett bebygde områder
og bykjerner. Det er i den sammenheng interessant at Rv 120 fortsatt
skal føres tvers igjennom Lillestrøm sentrum,
spesielt siden annet trasévalg er gjort mulig. 

Vil statsråden foreta seg noe konkret
slik at Lillestrøm blir behandlet på samme måte
som andre byer med tanke på fremtidig trafikkavvikling?»

  Jeg vil takke statsråden for svaret.
Jeg vil henvise til at denne planleggingen – med sentrumsutviklingen – har
pågått siden midten av 1960-årene. Jeg
vil vise til diverse dokumenter, bl.a. «Problemsoner» av
Vegdirektoratet – og en blå bok, også utarbeidet av
Vegdirektoratet – hvor nettopp miljøforutsetningene ved
utvikling av slike veier blir tillagt enormt stor vekt, og jeg vil
i den sammenheng spørre statsministeren hvordan han finner
begrepet «MPG-vei» forenlig med det som skjer
når det gjelder riksveirundkjøringer i en bykjerne
i en planleggingssituasjon.

