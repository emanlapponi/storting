  «Departementet har nektet å godkjenne
byggingen av Follo sykehus. 140 000 mennesker i Akershus
og Østfold får derved ikke det lovede lokalsykehuset.
Tilbud til disse er ikke ivaretatt ved planleggingen av det nye
Sentralsykehuset i Akershus og ved nytt sentralsykehus i Østfold.

Hvordan vil statsråden dekke det nødvendige
helsetilbudet til den forbigåtte befolkningen i Akershus
og Østfold?» 

  Nå er det slik at allerede før
jul sendte departementet et brev til fylket med en del nye signaler
i forhold til godkjenning av prosjektene i Akershus, bl.a. et nei
til kobling mellom Nye SiA og Follo sykehus. Departementet
varslet en nærmere gjennomgang av forholdet til andre sykehus
i Oslo, spesielt Aker. Flere tomme etasjer på Aker er ikke
en god løsning for Akershus. Vi vil ikke i fremtiden være
prisgitt helsebyrådens hellige budsjettbalanse,
og jeg viser til Ullevåls situasjon over tid.

Hva vil statsråden gjøre
for å hindre en slik reprise?

  Samlokalisering av psykiatriske og somatiske
lidelser vil gi en betydelig kvalitetsøkning når
det gjelder behandlingstilbudet, spesielt for pasientene. Dette
er tilfellet i forbindelse med Follo og Nye SiA og dimensjoneringen
av begge to. Ledige senger andre steder i regionen vil hjelpe dårlig
på dette forholdet. Dersom nødvendig
behandlingskapasitet knyttet til disse sengene ikke finnes, må denne
kapasiteten bygges ut.    Er det ikke da naturlig å foreta
denne økningen der folk vitterlig bor?

