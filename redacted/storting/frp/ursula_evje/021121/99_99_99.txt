 Et nasjonalt ansvar for høyere samisk utdanning, samiskrelaterte fag som f.eks. samisk språk og samisk kunsthåndverk er bærebjelken i høyskolens aktivitet i dag. Lett ispedd moduler innen natur- og ressursforvaltning og enkelte samfunnsfag – hva nå det måtte bety – vil dette bli en vitenskapelig høyskole i fremtiden.




Å utvikle samisk språk som et vitenskapsfag med den målsetting å styrke det samiske miljø og for at samisk språk skal kunne opprettes på mastergradsnivå som grunnlag for å kunne tildele doktorgrad, er i realiteten det vi snakker om. Det hadde etter Fremskrittspartiets syn vært en mer naturlig oppgave for Universitetet i Tromsø.




Videre skal samisk kunsthåndverk nedlegges som hovedfag ved Høgskolen i Oslo. I tillegg ønskes det en viss faglig breddeutvidelse for å kunne forsvare en faglig omgjøring til hovedformålet, en vitenskapelig høyskole som naturlig nok skal akkrediteres av NOKU.




Fremskrittspartiet finner ikke grunnlaget for omgjøringen av Samisk høgskole til en vitenskapelig høyskole godt nok fundert. Når det seriøst fremmes en påstand om at samisk skal inngå som et vitenskapsspråk uten å legge frem en edruelig dokumentasjon på at dette språket vil ha relevans for et interessant antall brukere, finner Fremskrittspartiet det vanskelig å gi uforbeholden støtte til nok et høyskolekonsept. Det er faktisk slik at 40 pst. av den norske samiske urbefolkningen nyter godt av storbyens tilbud i landets hovedstad. Når dette er sagt, er det visse regler som gjør at jeg nødig vil uttale meg mer og slik pådra Fremskrittspartiet en klage i disse mobbetider.




For Fremskrittspartiet er det viktig at det ikke diskrimineres på noe sett, verken i forhold til kjønn, i forhold til etnisk tilhørighet eller bakgrunn, eller i forhold til økonomi. I det ligger at vi har et krav om å bli tatt på alvor av den øvrige befolkningen i landsdelen. Med det sikter jeg til at vi har tusenvis av familier som er bekymret for sitt daglige utkomme. Det er store kutt i de kommunale budsjetter, kutt som rammer utdanning, industri, omsorg og næringsliv generelt. Jeg skal ikke bry de tilstedeværende i denne sal med hvilke kommentarer som vil falle blant vanlige folk dersom også Fremskrittspartiet bevilger penger til å utvikle en vitenskapelig høyskole med nødvendig forskning mange mil inne på Finnmarksvidda. I tillegg er en spredning av forskningsmidler ikke vår politikk.




For ordens skyld vil jeg presisere at Fremskrittspartiet ikke på noen måte uttaler seg om kvaliteten på tilbudet som blir gitt ved den Samisk høgskolen i dag. Det anser vi å være en oppgave for akkrediteringsorganet. Men det er av stor betydning å merke seg at den økonomiske gjennomføringen av kvalitetsreformen generelt for alle institusjoner synes å være problematisk. Reisekostnader for studenter fra studiested til besøk i hjemmene har også vært vanskelig over tid. Ut fra et økonomisk synspunkt vil det derfor bety betydelige utgifter dersom den relativt store kontingenten av innbyggere i Oslo med samisk bakgrunn skulle ønske å studere ved en samisk vitenskapelig høyskole. Da har vi muligens også et kapasitetsproblem, noe som ikke er vurdert i meldingen.




Avslutningsvis vil jeg vise til at Høgskolen i Oslo så langt synes å ha ivaretatt behovet for den samiske kunsthåndverksutdannelsen på en god måte. Samtidig har Universitetet i Tromsø til nå gjort en utmerket jobb på de felt som universitetet har vært ansvarlig for.




Til slutt vil jeg vise til Fremskrittspartiets merknader i saken.




