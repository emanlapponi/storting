 Jeg har et spørsmål til utdannings-
og forskningsministeren, som lyder:

«I Budsjett-innst. S. nr. 12 for 2001-2002
sa komiteen at videre- og etterutdanning av
lærere skulle skje innenfor budsjettrammen
på kurs som var utlyst for 2002. Det viser seg at Regjeringen
har funnet å kunne omdisponere midler fra dette kapittel
til et forskningsprosjekt under Norges forskningsråd. Denne
disponeringen har medført at det ikke er avsatt
midler til nye tilbud for lærere.

Hvorfor anser Regjeringen dette forskningsprosjektet som
viktigere enn Stortingets klare ønske om etter-
og videreutdanning av lærere?»

 Det var en enstemmig kirke-, utdannings- og
forskningskomite på Stortinget som i forbindelse med budsjettet
for 2002 gav uttrykk for at fordelingen av midler til kurs som var
utlyst i 2002, skulle skje innenfor budsjettrammen.
I St.meld. nr. 16 for 2001-2002 fremkommer det at statsråden
og hennes departement allerede før Stortinget har behandlet
saken har funnet å kunne starte overføringen av
deler av den omtalte kursbevilgning til andre formål.
Det opplyses at 5 mill. kr er overført til et forskningsprosjekt
under Norges forskningsråd – et formål
som eventuelt burde vært finansiert på annen
måte. Det er også opplyst at en ikke
har avsatt midler til nye videreutdanningstilbud til lærere.
Det stemmer ikke 100 pst. med det statsråden
informerte om nå i sitt svar, og jeg må be henne
om å presisere.

 Nå er det slik at Norgesnettrådet
i sin årsmelding for 2000, som gjelder nettopp
etter- og videreutdanning for lærere, påviste
at man fra 1990 til 2000 hadde hatt en realnedgang i bevilgningene
på ca. 30 mill. kr. Det er et betydelig pengebeløp,
det også, over ti år. Vi vet at kvaliteten på lærere
ser ut til å være synkende, og vi har også en
viss kunnskap om at de som søker etter- og videreutdanning
mest i dette landet, ikke er lærere på frivillig
grunnlag.

Mitt spørsmål må da
bli: Hvilken hjemmel mener statsråden å ha
for å gjøre omdisponeringer i forhold til hva
et enstemmig storting ved kirke-, utdannings- og forskningskomiteen
har bedt om?

 Jeg takker statsråden for svaret.





                

