 «Luftfartsverket
og Oslo Lufthavn Gardermoen har gitt signaler om en tredje
rullebane på Gardermoen. Dette vil medføre at
meget store områder må båndlegges
for uoverskuelig fremtid, noe som vil gjøre det vanskelig
for kommuner i området å planlegge effektivt og
fremtidsrettet. En tredje rullebane med kapasitet inntil
170 000 flybevegelser vil medføre at allerede eksisterende
flystøy og støysoner må utvides
kraftig.

Hva vil statsråden foreta seg i sakens
anledning?»

  Nå er det slik at Gardermoen har en
beregnet kapasitetsgrense på 17 millioner passasjerer
i året. Gatwick, som kan være sammenlignbar, har
en maksimalgrense på 42 millioner passasjerer,
og München har 58 millioner maks på to
rullebaner. Dette betyr vel at en utvidelse av Gardermoen bør
ses i forhold til en heving av utnyttelsesgraden når det
gjelder passasjerer.

58 millioner er en tredobling av antall
passasjerer på Gardermoen, dvs. at hele Norges befolkning,
alle innbyggere, reiser enten ut eller inn over Gardermoen 12 ganger årlig.
Og dette er det svært lite sannsynlig vil komme til å skje – eller
hva?

  Nå er det slik at det finnes verneverdige
områder nær sagt på alle
sider av den eksisterende flyplass, med den arealutnyttelse en har,
så dette har ganske store kompliserte faktorer
ved seg. Det er også slik at støykartene som ble
laget ved utvidelsen av Gardermoen, ikke fungerer særlig
tilfredsstillende og har ikke gjort det siden Gardermoen ble åpnet.
Dette, i tillegg til at både Ullensaker
kommune og Nannestad kommune vil få betydelig
reduksjon i sine disponible arealer
og i mulighetene for fremtidsrettet planlegging, gjør
dette til en ganske alvorlig sak, spesielt fordi
Luftfartsverket fortsetter å behandle
disse kommunene og innbyggerne der, på samme måte
som da de tvangsflyttet folk fra Gardermoen.

