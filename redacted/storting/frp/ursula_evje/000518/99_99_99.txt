 Etter å ha vært til stede her i hele dag er det fristende å dra en historie om kålormen som fikk jernkorsett, og dermed gikk oppreist på to ben. Jeg skal la det være.




Det er beklemmende å være kritisk vitne til Arbeiderpartiets evne til selvsuggesjon. Jeg tenker på forsvaret av statsskolen og argumenter om at økonomi ikke skal være avgjørende for en kvalitetsutdannelse. Hele privatskolen, som Arbeiderpartiet selv dannet flertall for, er et vitnesbyrd om at valgfrihet og mangfold skal være avhengig av foreldrenes økonomi. Det avhenger også av de muligheter for valg som finnes i et avgrenset geografisk område. Dette er Arbeiderpartiets politikk. 




Videre sies det at man skal gå på den samme skolen, ha de samme lærerne, lære, lese de samme bøkene, ha gym sammen. Skal de barna som etter religiøs overbevisning ikke kan vise frem kroppen sin, tvinges til å gjøre det, å delta, for å være sammen? Jeg kan ikke forstå at dette er å respektere hverandre, lære å leve sammen. Og ikke minst: Hvordan kan tvang bety «lære oss å samarbeide»? 




Jeg ser konflikter i massevis som følge av denne fellesideen, men det kommer ikke ett ord fra statsråden om hvordan konflikter skal forebygges eller håndteres, ikke ett konkret forslag om hvordan kunnskap, forståelse, personlig integritet og sosial kompetanse skal utvikles og bygges inn i denne felles ideen. 




Mangfold er å tillate originalitet, innse at vi alle er født som originaler og ikke som fellesskapsindivider, tillate forskjellige ideologier også i praksis, tillate at det finnes reell valgfrihet, tillate at valgfriheten kan brukes uten at det svir i pengepungen. Nettopp innskrenkning av valgfrihet ved å bruke økonomi som pressmiddel er vedtatt politikk i Arbeiderpartiet. Dette redegjorde representanten Ranveig Frøiland for i sitt innlegg og replikksvar, og nå senere i et 3-minuttersinnlegg. 




At Fremskrittspartiet og Arbeiderpartiet er uenige om private skoler, burde ikke være en politisk bombe for noen i denne sal. Men jeg forlanger at statsråden nå begynner å avklare ordbruken sin, slik at vi kan tro at han kan tas høytidelig når han strør om seg med verbale blomster.




En omkamp når det gjelder budsjettbehandlingen fra i fjor høst, sa statsråden med klar adresse til Fremskrittspartiet og Høyre. Store deler av revidert budsjett samt opphevelse av vedtak er helt korrekt en stor politisk omkamp som er satt i verk av den regjering som statsråden er medlem av. Men det kommer vi forhåpentligvis sterkere tilbake til ved debatten i juni.




Representanten Lønning har redegjort for mange av de forholdene som bør bemerkes, men konsekvenser for det offentlige selv berørte han ikke. Opplæringsloven har bygd inn i seg et gratisprinsipp, men unntaket var lærebøker i den videregående skole. Det som det da er verdt å stille spørsmål ved, er: Hva med elevenes utgifter til andre typer læremidler, f.eks. de råvareprodukter som trengs i opplæringen, og som det blir krevd inn betaling for i dag – skal de også dekkes av stipendordninger, mon tro? Eller går de ikke inn under gratisprinsippet?




Videre er det her snakk om utvidelse av den enkelte skoles bibliotekarealer, utvidelse av antall ansatte til å administrere ordningen, dele ut bøker, reparere etc. Man har ikke tatt stilling til omløpstiden for bruk av bøkene m.m.




Så sier representanten Konglevoll at disse fattige hundre millioner kroner av en kostnad på nær en milliard er starten på en læremiddelreform. Hva i all verdens land og rike betyr det? Skal en tiendedel av den reelle kostnaden være starten på en reform? Jo, det kan man kanskje si at det er, men jeg vil be statsråden redegjøre for hvordan denne starten kan bli noe annet enn en spinkel start, og hvordan han har tenkt å fullfinansiere dette nå og i fremtiden med tanke på arealutvidelse, antall ansatte, omløpstid osv. Ikke minst vil jeg be om at han samtidig tenker litt på råvarene, som elevene pr. i dag også må betale selv.




