 Jeg er litt usikker på hvordan jeg skal tolke dette. Jeg føler at statsråden egentlig henviser til Forskningsrådet og andre, med tanke på at her skal en søke om midler i konkurranse med andre og måtte bevise sin fortreffelighet.




Det var ikke det inntrykket olje- og energimimister – selvutnevnt klimaminister – Haga gav uttrykk for til NRK 15. november etter et møte med Torfinn Johnsen. Der sa hun: Vi må sette oss ned og skru sammen et opplegg for å hjelpe dette prosjektet over kneika.




Jeg håper at statsråden i sitt innlegg vil bekrefte at det vil bli fulgt opp. Om det skjer gjennom Forskningsrådet eller andre råd, er for meg ganske likegyldig, men det jeg ønsker å få en bekreftelse på, er at dette vil bli fulgt opp på en aktiv måte, og sikre at de tester ut produktet og bidrar med finansiering. Vi snakker her egentlig om en svimlende liten sum. Det er sannsynligvis snakk om et ensifret millionbeløp – ikke et tosifret, ikke et tresifret, og heller ikke et ensifret milliardbeløp, slik Regjeringen gjør når det gjelder CO

2

-rensing på Kårstø.




Jeg er helt enig i at produktet må vise sin fortreffelighet. Det er markedet som skal avgjøre om dette blir et kommersialisert produkt som har livets rett. Jeg får også mange henvendelser om oppfinnelser som skal redde verden, men når det gjelder de fleste, klarer en jo etter en kjapp gjennomgang eller etter samtaler med personen å se at her er det gjerne en person som har funnet opp noe som allerede eksisterer, eller som ikke er av den dimensjon de selv vil ha det til. Men dette skiller seg ut, og det ligger altså i statens egeninteresse å prøve det ut – som kunde, om ikke annet, ikke fordi en skal subsidiere utviklingen; produktutviklingen her har jo stort sett funnet sted. Poenget nå er å teste det ut, slik at en får bevis. Da kan en også, fordi Norge vil ha en stor egeninteresse av å se hvordan produktet fungerer, bidra med dette.




Jeg vil minne statsråden om at han faktisk representerer en regjering som gikk til valg på en meget aktiv næringspolitikk, der en nettopp sa at en skulle være med på å støtte norsk næringsliv og være med på å få på plass det som skiller seg ut. En skulle sågar redde Union – det skjedde jo ikke!




Jeg må også stille spørsmålet: I hvilken grad har denne regjeringen latt markedet vurdere om CO

2

-rensing av gasskraftverk er den eksepsjonelle måten å bruke en milliard kroner på i forhold til andre tiltak? Der tror jeg ikke det har skjedd noen markedsvurdering. Der er det Regjeringen som har gjort et politisk valg. Det er også dette denne saken handler om – et produkt som utmerker seg så spesielt at en fra politisk hold burde ha interesse av å si at dette er noe en skal prøve.




Jeg ville jo håpe at en i denne debatten kunne konkludere med at Stortinget nå har gjort sitt første klimaforlik i klimaforhandlingene. Det ville vi satt stor pris på, for dette var jo faktisk et innspill som jeg kom med i et brev i vår til Arbeiderpartiets Hill-Marta Solberg – jeg tror det var punkt nr. 6. Hvis denne regjeringen nå viser at den tar dette som en del av klimaarbeidet, synes jeg det er veldig gledelig.




