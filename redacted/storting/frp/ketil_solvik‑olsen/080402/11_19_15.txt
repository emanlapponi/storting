 Jeg synes først det er veldig positivt å høre statsrådens
støtte til TFO som sådan. Det er jo kjent at regjeringspartiet
SV har gått hardt ut mot TFO, og de mener det er en udemokratisk prosess.
Jeg registrerer at det for en gangs skyld sitter en SV-er i salen under
spørretimen og følger med nettopp på dette. Så
det er nok flere som er interessert i å høre hva statsråden
sier. 

Det som samtidig er interessant her, er om den debatten som
foregår - en ser at det er en sprik i Regjeringen om TFO er positivt
eller ikke - gjør at en her skaper en usikkerhet for oljeindustrien.
Når en nå får en utsettelse av utlysningen på et
par måneder i forhold til det som har vært normalt, skaper det
et unødvendig press på måten oljeselskapene agerer på,
når en fortsatt har den samme tidsfristen for å søke.
Ser statsråden at oljeselskapene da gjerne kan ha dårligere
tid, og dermed ikke får like gode søknader sendt inn til Regjeringen?
Vil statsråden i så fall ta hensyn til det? 

