 Interpellasjonen som blir tatt opp i dag, reflekterer en utålmodighet etter å se Regjeringens satsing på fornybar energi, som har blitt lovet lenge. Det er jo forståelig nok, for hvis Regjeringen hadde hatt fart i sakene på fornybar energi, hadde det ikke vært behov for denne interpellasjonen. Så det er hyggelig å se at selv langt inn i regjeringspartienes korridorer ser en at Regjeringen så langt er på en blindvei.




Så langt er alt utsatt av fornybar satsing. Og det er jo litt interessant å tenke over at den samme personen som nå tar opp en interpellasjon, for to år siden i denne sal stod og skrøt av at det var SV som hadde fått gjennomslag for at det skulle gjennomføres en ordning med grønne sertifikat, og den ordningen burde gjennomføres allerede 1. januar 2005. Og det var ikke måte på hvor grusom den forrige regjeringen, Bondevik II-regjeringen, var, som ikke fikk gjennomført det pr. 1. januar 2005. Så skulle det gjennomføres 1. januar 2006, og da det til slutt ble utsatt til 1. januar 2007 på grunn av at svenskene trengte mer tid, var det fortsatt Bondevik II-regjeringens feil. Nå ser vi at den rød-grønne regjeringen bare bruker knappe fem måneder i regjeringskontorene før de skrinlegger hele greia som representanten Vaggen Malvik her for bare to år siden skrøt av at det var SV som stod bak.




Så er vi blitt lovet i etterkant at det alternativet til de grønne sertifikatene som skal være en garanti for satsing på fornybar energi, er rett rundt hjørnet. I slutten av februar sa energiministeren at det kom om to uker, så sa han at det skulle komme rett før påske, så var det rett etter påske, og så var det før 1. mai, så var det rett etter 1. mai, så var det forrige uke, og så var det denne uken. Nå kan vi gjerne tro at det kanskje kommer før sommeren, men uansett har det nå gått så lang tid at vi vet at Stortinget ikke vil få behandlet noen plan om fornybar energi før sommeren kommer.




Det vi da har sett så langt, er at denne regjeringen har utsatt satsingen på fornybar energi med minst et halvt år. For uten rammevilkår skjer det heller ingen videre utvikling. Det er et paradoks at samme dag som det fremmes en interpellasjon fra SV om fornybar satsing, fremmer SV et Dokument nr. 8-forslag for Stortinget om at en ikke skal gjennomføre videre arbeid med å få til et grønt sertifikatmarked med Sverige. Med dette som renommé etter åtte og en halv måned i regjering forstår jeg godt at interpellanten ønsker svar om Regjeringens arbeid.




Alle i denne sal er positive til fornybar energi, selv om noen prøver å ta enerett på det. Uenigheten står mer om hva slags tidshorisont vi har før teknologiene er modne og kommersialiserbare, og når vi får reell lønnsomhet. Det er jo ikke alt som er tilgjengelig kommersielt i dag, selv om det forskes og utvikles på det. Da er det viktig at vi i framtiden, eller for framtiden, satser videre på realfag, kompetansemiljø, realistisk energipolitikk og ikke minst gode, langsiktige rammevilkår for næringslivet.




Det er litt interessant at interpellanten, som representerer et parti som ønsker å nedlegge børsen, på denne talerstol faktisk framstår som den største børsspekulanten av dem alle. Representanten Vaggen Malvik har inntatt rollen som børshausser. Maken til salgsinnlegg for REC har jeg vel knapt nok hørt. Det samme gjelder dette som går på vindkraft. Nå er vel ikke de børsnotert ennå, men med Vaggen Malvik som patriot på tribunen kan de nok se for seg en positiv børsutvikling.




Men la oss ikke bli helt blendet av gode visjoner. La oss ikke bli helt blendet av at ting faktisk har en framtid. For hvis vi leser Teknisk Ukeblad – og dette går til dem som hausser opp dansk vindkraft som det store – ser vi at danske Vestas, en av Europas ledende produsenter av vindturbiner, får et underskudd på 1,2 milliarder kr for 2005. De forklarer de katastrofalt dårlige tallene med enorme garantikostnader på grunn av havarier av eksisterende installasjoner, og med at hjemmemarkedet i Danmark nesten har falt helt ut. Så det skjer faktisk ting på vindfronten som ikke bare er positive, og det skal vi også ta med oss før vi snakker dette opp i skyene.




Så til slutt et hint til orkesterleder og næringsminister Eriksen fra en utøvende musiker: Det blir ikke mye musikk når instrumentene låses vekk i frykt for å spille svensk musikk. Derfor bør en gjerne revurdere Dokument nr. 8-forslaget fra SV, Arbeiderpartiet og Senterpartiet i dag om å omgjøre Stortingets vedtak, riktignok feilaktig gjort, om å jobbe for et svensk-norsk sertifikatmarked. Det er den største garantien for satsing på fornybar energi.




