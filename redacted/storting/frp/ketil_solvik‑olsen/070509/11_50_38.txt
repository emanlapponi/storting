  Dette var vel egentlig et svar som ventet.
En snakker om at nettet i Midt-Norge er et konfliktfylt prosjekt.
Det tok vi opp i Stortinget i går. Men mange av disse tiltakene
har vært planlagt i lang tid.

Mitt spørsmål gikk på hva
Regjeringen har gjort for å framskynde kraftprosjekt. Planer
og dialog tviler jeg ikke på at det
er, men det gir ikke mer strøm til hus og industri. Så spørsmålet
er: Hva er framskyndet? Jo, statsråden nevner Tjeldbergodden.
De har fått konsesjon. Men har de fått utslippstillatelse?
Uten utslippstillatelse er ikke konsesjonen verdt én
krone. Har statsråden gjort noe for å framskynde
gasskraftverket på Skogn? Konsesjonen er der, det er alle
klar over, men har han gjort noe for å framskynde en investering
der? Det samme gjelder Industrikraft Møre. Har de i det hele
tatt fått konsesjon ennå? Det er jo
en masse prosjekt nå som ikke eksisterte før,
som gjør at en vil kunne realisere kraftprosjekt nå,
som ikke var mulig tidligere.

Spørsmålet er konkret: Hva
er blitt gjort for å framskynde løsninger med
tanke på disse utfordringene?

