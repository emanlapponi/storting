 Problemet med den politiske debatt er ofte at man ikke forstår realitetene som næringslivet må forholde seg til. Jeg har vært og besøkt flere industribedrifter rundt om i hele landet de siste ukene. Mange av dem har store industriinvesteringer som de ønsker å foreta de neste årene. Men uten prinsipielle avklaringer om rammevilkår, tør de ikke. Finnfjord smelteverk i Troms er ett eksempel, der man investerer for flere milliarder kroner, men de må vite at man prinsipielt i Norge vil jobbe for like rammevilkår som i utlandet. Den tilnærmingen som Regjeringen har her, at man i utgangspunktet må basere seg på å betale for alle utslipp – mens man vet at i EU legger man opp til tildeling av minst 80 pst. gratis utslipp – gir ikke den prinsipielle avklaringen. Det at Regjeringen sier at den skal komme tilbake til dette i 2013 eller i 2012, gir ikke den avklaringen som man ønsker seg. Jeg ønsker å få et veldig tydelig svar her: Vil man prinsipielt legge seg på linjen til EU, eller skal man som utgangspunkt si at her må man betale for alt, så får man eventuelt ombestemme seg hvis EU ikke følger norsk linje? Det er en veldig viktig avklaring.


