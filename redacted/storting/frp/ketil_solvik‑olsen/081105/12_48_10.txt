 Jeg takker for svaret.


Det jeg ønsker at statsråden er tydeligere på, er hvilken linje Norge vil legge seg på i forhold til EU. Vil dette at man satser på å auksjonere bort mest mulig, skje uavhengig av EU, eller vil man faktisk prøve å legge seg tett opptil? Jeg kan være enig i at det er greit å ha et stramt regime for å kutte utslippene. Men det viktige må jo være at vi unngår karbonlekkasje ved at industrien i Norge får så høye kostnader som fører til at den legger ned, eller iallfall unngår å investere på ny, og gjenoppstår i EU eller i aller verste fall i Kina. For norsk industri er blant de mest miljøvennlige i verden. Den har allerede tatt i bruk den best tilgjengelige teknologien. Det er ikke mye å hente på kort sikt ved å være strenge i Norge. Men ved å flytte til utlandet får man alt fra en firedobling til en trettidobling av CO

2

‑utslippene, avhengig av hvilken industrivirksomhet man snakker om. Derfor ønsker jeg å få en presisering fra statsråden: Vil man legge seg opptil det EU gjør, eller vil man prøve å være strengere enn EU, (presidenten klubber) uavhengig av …


