 I NVEs pressemelding, da de gav avslag til Industrikraft Møre, sa de at det ble gjort på grunn av politiske føringer. Så NVE har tatt hensyn til den politikken Regjeringen fører. Det er veldig interessant hvis Regjeringen kommer til en annen konklusjon enn det NVE har gjort, for det betyr at en frafaller sin politikk, og det ville vært gledelig. 




Når det gjelder gasskraftverk på Skogn, har en fortsatt konsesjon, men ved statsrådens forrige besøk i Nord-Trøndelag oppfattet alle som var til stede, at Regjeringen ikke kommer til å løfte en finger for å hjelpe til slik at det blir realisert. Regjeringen har så langt ikke løftet en eneste finger, selv under forrige olje- og energiminister, for å hjelpe Skogn på vei. Der er fortsatt ikke gasskraftverk. Det er fortsatt ingen avklaring av andre rammebetingelser. 




Regjeringens politikk ligger fast, sier statsråden. Ja, den består av at det skal være CO

2

-rensing ved oppstart, som statsråden har sagt tidligere i en spørretime, men Regjeringen har aldri avklart hva dette bidraget for å få realisert CO

2

-rensing skal bestå av. Da kommer vi tilbake til det som var spørsmålet: Tror statsråden at hun vil klare å realisere flere gasskraftverk i Norge? Grunnen til at dette er interessant, ikke minst på grunn av Midt-Norge, er at forrige olje- og energiminister sa i Adresseavisen 24. januar 2007: 







«Det er ikke lenger noen tvil. Det må bygges minst ett gasskraftverk i Midt-Norge de nærmeste årene. Andre løsninger for å sikre nok strøm til landsdelen finnes ikke.» 




