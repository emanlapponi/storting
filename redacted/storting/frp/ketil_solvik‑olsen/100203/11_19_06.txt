 Kan jeg da med litt godvilje tolke statsråden slik at hun ikke er enig med SVs energipolitiske talsmann i forrige periode, Inga Marte Thorkildsen, som ønsket politisk å styre ungdom vekk fra petroleumsrelatert utdanning? Selvsagt må det være en valgfrihet her, sånn at man heller ikke skal tvinge noen inn på dette feltet. Jeg vil bare få en bekreftelse på det.


Jeg vil gå tilbake til det som statsråden sa om forskning. Det er veldig bra med forskning, men når en ser på utviklingen på bevilgningene til petroleumsrelatert forskning, har de stagnert under den rød-grønne regjeringen de siste par årene. Det er også en begrunnelse for at jeg vil ha en bekreftelse fra statsråden på at en ikke ønsker en solnedgangstilnærming til næringen. Også når det gjelder studieveiledere, har det kommet flere eksempler på at folk som jobber i petroleumsbransjen, rapporterer at deres barn når de går til studieveileder på ungdomsskole og ikke minst videregående skole, nærmest blir fortalt at oljebransjen ikke er framtiden. Det er et feil signal hvis AS Norge skal utvikle denne næringen, at vi oppfordrer folk som er interessert, til ikke å søke.


