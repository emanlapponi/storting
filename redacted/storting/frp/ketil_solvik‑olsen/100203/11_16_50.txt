 Signalene om å satse på realfag og mye av den forskningen og på generelt grunnlag ingeniørutdanning, er bra. Det jeg likevel fokuserer på i mitt spørsmål, er petroleumsnæringen, som er vår viktigste næring, og hvordan vi kan stimulere ungdom til å gå i den retning, sånn at vi kan videreutvikle næringen.


Grunnen til at jeg utfordrer, er at en ikke skal veldig langt tilbake før forrige olje- og energipolitisk talsmann i SV sa:


«Vi ønsker å styre ungdommen over til områder innen fornybar industri, ikke oljebransjen. Vi må styre dette politisk, og ikke overlate det til bransjen.»


Det er jo et veldig feil signal hvis en ønsker å utvikle petroleumsnæringen, selv om en har en aldri så god ingeniørsatsing generelt sett.


Det jeg ønsker å få et klart signal fra Regjeringen om, er at det ligger ingen ønsker om å kanalisere ungdom som ønsker petroleumsrettede fag, vekk derfra. Tvert imot bør en oppfordre studieveiledere på ungdomsskole og videregående til å si at oljebransjen skal også være med oss i mange tiår framover, og det er en attraktiv bransje å velge hvis du ønsker å gå i ingeniørretning.


