 Jeg synes svaret her illustrerer veldig godt
problemstillingen som jeg tar opp, for det statsråden sier,
viser at det er ingen forutsigbarhet for aktører som ønsker å bygge
gasskraftverk. Alt holdes hemmelig, en må inn i hemmelige
forhandlinger med Regjeringen for å vite hva
slags rammebetingelser rundt CO

2

 som skal gjelde. Det
er ingen forutsigbar og åpen næringspolitikk,
slik som Regjeringen lovte.

Det er interessant å høre
at statsråden mener at endelig har
CO

2

-håndtering kommet på kartet. Allerede
da Stortinget behandlet klimameldingen i mai 2002, slo et stort flertall
fast at alle nye konsesjoner for gasskraftverk skal være
basert på CO

2

-rensing, så dette er
ingen ny revolusjon fra Regjeringen. Det som er det nye med denne
regjeringen, er at det ikke er noen forutsigbarhet
i hvilke krav som bedriftene faktisk vil møte
hvis de ønsker å bygge dette.

Da er spørsmålet igjen: Hvilken
forutsigbarhet har aktørene, f.eks. Statoil på Mongstad,
som har brukt mange, mange år og mange titalls, om ikke
hundretalls millioner kroner for å få frem et
prosjekt, for hvordan Regjeringen håndterer slike søknader?

