  Jeg takker for svaret.

Noen av de samme problemene som en peker på for vindkraft,
er noe en også opplever for vannkraft. Det finnes
veldig mange bekker rundt i landet som kunne vært utbygd,
men likevel har en altså tatt seg arbeidet med å lage
en samlet plan for vannkraft.

Litt av problemstillingen illustrerer Statnett
som på høstkonferansen sin forrige uke,
der statsråden var til stede, understreket behovet for
milliardinvesteringer i sentralnettet hvis det blir bygd ut så mye
vindkraft som en kan anta ut fra planer i Nord-Norge.
Det står også i Kraftrapporten deres
01.05 at hvis en får en betydelig utbygging av vindkraft
i Nord-Norge, vil en måtte risikere en investering på opp
til 6 milliarder kr. Dette må en se i forhold til om en
f.eks. hadde bygd ut gasskraftverk der en trenger strømmen.

Dette understreker behovet for at myndighetene
ser på kraftutbyggingen som en helhet, noe også Sosialistisk Venstreparti
støttet i fjor. Nå sitter de i regjering. Burde ikke
statsråden da vurdert om ikke SVs holdninger også skulle
vært gjeldende for Regjeringen på dette området?

