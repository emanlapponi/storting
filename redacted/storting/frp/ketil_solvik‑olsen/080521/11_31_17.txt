 Jeg stod egentlig her og ventet på svaret på spørsmålet,
for det Regjeringen gjør på Kårstø og Mongstad,
er velkjent. Det har Stortinget diskutert skikkelig, i hvert fall når
det gjelder Mongstad. Kårstø har vi aldri fått en skikkelig
sak om. 

Det er også kjent at Regjeringen selv sier at den har
ambisiøse mål. Problemet her er at den har fullstendig uforutsigbare
og uavklarte virkemidler for andre prosjekt. Når Skagerak Energi ønsker
å bygge et gasskraftverk i Grenland, når Industrikraft Møre
ønsker å bygge i Midt-Norge, vet de jo ikke hva det betyr i
konkret politikk når statsråden sier at de skal komme med et
statlig bidrag. Det er jo ingen som kan planlegge et prosjekt med løfte
om et statlig bidrag når en ikke vet hvor stort dette er, verken i
prosent eller i kroner og øre. Det er nettopp det som må avklares
hvis man skal få aktører som våger å komme fram
med andre prosjekt. 

Sier statsråden her at inntil Kårstø
og Mongstad er realisert og evaluert, er det ikke ønskelig med andre
gasskraftprosjekt? Eller ønsker statsråden at en skal prøve
å bygge gasskraftverk andre steder? 

