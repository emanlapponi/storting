 Svaret kan oppfattes som positivt. Men jeg kjenner historien og snakker med
                     Albedo Tech ganske ofte, og opplevelsen fra deres side er litt annerledes. Her
                     trenger en i utgangspunktet ikke en døråpner inn til amerikanske myndigheter.
                     Jeg har selv snakket med flere kongressmedlemmer i USA som har et stort ønske
                     om og vilje til å få til dette. Problemet fra amerikansk side er at de ikke vet
                     hva norske myndigheter vil. Så de trenger heller en døråpner inn til den norske
                     regjering og en regjering som er villig til å forplikte seg, ikke bare henvise
                     til byråkratiet, men som faktisk kan si at dette er et så potensielt viktig
                     virkemiddel for mange norske bistands-, klima-, miljø-, landbruks- og
                     næringsformål at her vil staten gå inn og se om dette produktet kan holde det
                     det lover. Det kan være et viktig virkemiddel for norske myndigheter. Det er jo
                     her Regjeringen ikke har tatt det avgjørende grepet. På Mongstad og på Kårstø
                     gjør man det, men når det kommer til småbeløp som dette, henviser man til
                     byråkratiet. 

