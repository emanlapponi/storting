  Svaret er fortsatt litt for uforpliktende
til at jeg vil gi meg på det, rett og slett fordi løftene
og kravene fra to av dagens tre regjeringspartier tidligere har
vært så tydelige i forhold til at behovet er der,
men at staten må inn og sikre at bevilgningene
vil komme hvis det blir bygd rør. Så langt sitter
Regjeringen og venter på at prosjektet skal bli utredet
mer, og det er nettopp det de kritiserte Bondevik-regjeringen for.
Grunnen til at det haster med å få avklart om
staten garanterer den finansieringen, er at staten må ta
det samme ansvaret for infrastrukturen for gass, som de har tatt for
infrastrukturen for strøm. Vi vet også at
skal man få gass i rørene, må man begynne å tegne
kontrakter allerede neste år. Det nytter ikke å sitte
og vente til en utredning er ferdig og man er
over i 2008. Da er gassen allerede blitt solgt til England.

Kan vi forvente at Regjeringen vil gi et mye
tydeligere signal enn det som til nå har blitt gitt, om
at pengene garantert kommer, slik at de som ønsker å investere
i gass til Grenland, vet at de har den økonomiske bakkingen
som trengs?

