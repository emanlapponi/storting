 Jeg synes svaret var litt passivt ut fra det
vi har hørt fra i hvert fall to av de tre regjeringspartiene
tidligere. I valgkampen, i flere 1. mai-taler og i tillegg
i flere budsjettinnstillinger har bl.a. Arbeiderpartiet
vært veldig kritisk til den politikken som Bondevik-regjeringen
førte. Arbeiderpartiet foreslo
flere ganger å bevilge 3 milliarder kr i oppstartmidler
til et statlig selskap som skulle kunne investere i infrastrukturen. Grunnen
er nettopp at vi ikke bare skal kunne
snakke om at noe kanskje skjer, at vi trenger private investorer,
men at staten må vise at man er villig til å la
pengene følge ordene, og vise at her skal vi
bygge.

Sylvia Brustad har uttalt at hun ikke
kom til å gi seg før hun så at det lyste
i gassrørene i Grenland. Med så tydelige løfter
fra Arbeiderpartiet og fra Enoksen
i valgkampen, burde ikke Regjeringen da ha vært
raskere og mer konkret med å love at
det i hvert fall kommer midler fra staten, og ikke bare
vente og se?

