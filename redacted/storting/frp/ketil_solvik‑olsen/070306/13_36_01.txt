Jeg er imponert over hvor galant energiministeren klarer å omtale 2011/2012 som målsetting for Kårstø – til tross for det som står i Soria Moria-erklæringen. Kamelspising er tydeligvis blitt vanlig i regjeringskvartalet.




Det er en grei historisk gjennomgang statsråden gir. Det er mange målsettinger som nevnes som på ingen måte er blitt forsøkt bestridt av undertegnede – heller ikke av andre.




Spørsmålet som jeg prøvde å reise, er om Regjeringens forslag til gjennomføring er fornuftig. Statsråden nevner veldig mye som gjelder Mongstad, men spørsmålet er: Vil en fortsatt legge opp til at et fullskalaanlegg til 5 milliarder kr, pluss/minus – med driftskostnader på 370 mill. kr i året – skal komme på plass, uavhengig av om Kårstø blir et grunnlastanlegg eller ikke? Jeg håper statsråden kan bekrefte det veldig tydelig, slik at også Hallgeir Langeland forstår svaret.




Energiministeren viser til at mye har skjedd med hensyn til CO

2

 siden Soria Moria-erklæringen ble skrevet. Det er det ingen tvil om. Og det er flott hvis energiministeren justerer kursen deretter – og får hele regjeringen med på det.




Spørsmålet som gjelder Kårstø, er: Vil en gjennomføre fullskalaanlegg i 2011/2012 – dersom det var det statsråden egentlig sa – selv om det betyr at ingen norske selskaper vil kunne levere et fullskalaanlegg? Ergo, skal en drive med subsidiering av utenlandske leverandører? Det vil bety en konkurrent til Mongstad-teknologien hvis den blir realisert i 2014 – en konkurrent som altså har vært minst to år på verdensmarkedet før Mongstad kommer på plass.




Og hvordan vil andre gass- og kullprosjekter bli behandlet? Vil de få de samme rammebetingelsene som Mongstad, og den samme støtten fra staten? Eller har Regjeringen lagt opp til at Kårstø og Mongstad skal realiseres nærmest for enhver pris, mens alle andre som kommer med prosjekt, vil få krav om CO

2

-rensing fra dag én, men ikke én krone i støtte?




Statsråden sa at det utvetydig på Regjeringens samråd ble slått fast at Kårstø vil ha en læringseffekt. For guds skyld – jeg håper at en lærer litt når en bruker 5 milliarder kr på et anlegg. Men Kjell Bendiksen i Institutt for energiteknikk slår tydelig fast at et fullskala renseanlegg på Kårstø basert på dagens teknologi ikke vil gi noen signifikant innovasjonsgevinst, at teknologien er meget energikrevende og medfører en betydelig reduksjon av kraftverkets virkningsgrad. Det var hans innspill ifølge et notat han delte ut. Da er det ikke utvetydig, som statsråden sa.




Når man snakker om en helhet her, er det ikke bare for å se Mongstad og Kårstø i sammenheng, og også Tjeldbergodden, men det er for å vise alle de andre gode CO

2

-prosjektene som fins. Jeg nevnte IFEs satsing på olivin og ilmenitt, men jeg vil også nevne EnPro, som jobber med å gjøre sjøvann om til landbruksvann. Oljeselskapet Shell var nylig ute i media og sa at de forsket på å få CO

2

-gass inn i murstein. Slike ting kan være minst like interessante som CO

2

-rensing på Kårstø til 5 milliarder kr.




