 Det er litt rart å høre statsråden snakke om hvor flott det er med petroleumsforskning, hvor mange gjennombrudd en har hatt, hvor viktig det er for norsk leverandørindustri, hvilke inntekter det kan gi oss, hvor viktig olje og gass er for energiforsyningen på kort og mellomlang sikt, selv om alle er enige om at en på kort og mellomlang sikt må jobbe fram alternative fornybare energikilder som kan bli hovedbæreren for energiforsyning i framtiden. Men å gå fra denne skrytingen og hyllesten til petroleumsrettet forskning til bare å konkludere med at man valgte å redusere bevilgningene med 50 mill. kr, altså 15 pst. av bevilgningene – der er det en logisk brist som for meg blir helt urimelig å forstå. Når en ser hvilke inntekter en får fra denne næringen, når en ser hvilke utfordringer en har i forhold til å utvikle en teknologi som gjør dette lønnsomt med hensyn til å videreutvikle den store inntektskilden dette er, og ikke minst den store energikilden dette er, så er det ingen sammenheng når en da velger å kutte på det viktigste for å utvikle næringen for framtiden, slik som forskningen og utviklingen er. 




Dette viser etter mitt skjønn at Regjeringen mer eller mindre tar inntektene fra oljebransjen på alvor, og ikke ser viktigheten av å så i dag for å kunne høste i morgen. Ja, det bevilges fortsatt penger til petroleumsforskning. Det er det ingen som er uenige om. Det er store beløp i forhold til vanlige folks privatinntekter, men i forhold til de verdiene vi snakker om her, som oljeindustrien representerer, med en omsetning på 700 milliarder kr for nasjonen Norge, er 355 mill. kr svært, svært lite. 




Grunnen til at dette er så viktig, er at de statlige midlene som en gir her, stimulerer til samarbeid på tvers i bransjen. Det bygger opp om det som har vært den norske modellen som andre ser opp til. Det gir økt spredning av ny teknologi som vi bruker. Når det enkelte oljeselskap utvikler nye teknologier og får gjennombrudd, prøver de å beholde teknologien for seg selv, for det gir konkurransefordeler. Det en ser, er at når staten har vært inne i miljøene, får vi en spredning av teknologibruken fordi staten er en katalysator for dette. Og staten er med og sørger for at vi får finansiert prosjekt som enkeltselskaper gjerne ikke ville hatt interesse av å gjøre. Vi vet at på sikt reiser teknologiselskapene og ingeniørene dit hvor betingelsene for forskning og utvikling er best. De signalene vi gir nå, når vi kutter i den typen statlig støtte til den typen arbeid, er signal om at Norge ikke er området hvor en skal satse hvis en skal være ledende på teknologisiden, i hvert fall ikke når en ser hvordan mange av de landene som nå holder på å utvikle sin oljeindustri, velger å investere. Derfor ber jeg statsråden forklare litt om logikken i å kutte i bevilgningene til forskning og utvikling, som tross alt er det som skal bære industrien framover. 




