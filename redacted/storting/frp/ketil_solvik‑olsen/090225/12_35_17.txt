 Jeg takker for svaret. 

Den delen av svaret som jeg oppfattet å være et budskap om at en bør minimere
                     bruken av støttepenger i forhold til de målene en skal ha, er jeg enig i. Det
                     er ikke vits i å kaste bort penger som en kan få bedre nytte av andre steder. 

Men når jeg tar opp temaet, er det fordi jeg er ute etter de logiske
                     resonnementer i forhold til en satsing på fornybar energi, for det er viktig
                     for bransjen å forstå hvordan man tenker. 

I nevnte spørretime fikk en altså beskjed fra statsråden om at vindkraft ikke
                     nådde fram, for det var ikke kostnadseffektivt i forhold til enøk, mens en
                     snakket veldig positivt om offshore vindkraft, som altså er mye dyrere. Uten at
                     en trenger å gå videre på den debatten, lurer jeg litt på: Hvordan vil
                     statsråden oppnå målet om 3 TWh vindkraft, når han sier at prosjektene som er
                     lagt fram så langt, ikke har kommet godt ut i konkurransen? Det gjenstår ganske
                     mye før en har 3 TWh. Hvis det ikke har vært kostnadseffektivt så langt, tror
                     han at de prosjektene som kommer framover, blir mer lønnsomme? 

