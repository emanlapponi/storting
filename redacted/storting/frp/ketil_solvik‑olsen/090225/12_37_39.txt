 Takk for svaret. Da oppfatter jeg statsråden slik at han antar at
                     vindkraftprosjektene vil komme bedre ut økonomisk når han har fått sett på dem
                     i en runde til. Jeg skal derfor ikke følge opp det, jeg ser bare fram til at
                     det faktisk skjer. 

I og med at statsråden gikk litt inn på offshore vindkraft, vil jeg ta opp en
                     svært dagsaktuell sak – det handler også om kostnadseffektivitet. Ved
                     MET-senteret på Karmøy, der StatoilHydro skal bygge infrastruktur for å teste
                     ut sitt Hywind-prosjekt, kunne en med et begrenset statlig bidrag ha bygd en
                     infrastruktur som også gjorde at en kunne teste ut andre teknologier. Ergo
                     kunne en slå flere fluer i en smekk. Ikke bare kunne Regjeringen da skryte av
                     at de hadde lagt et lovverk til grunn for hvordan offshore vindkraft til havs
                     kunne fungere, reguleres og konsesjonstildeles, men en kunne også vise at en
                     faktisk i tillegg til et forskningssenter også hadde et praktisk område for
                     utprøving av dette. 

Vil statsråden se én gang til på situasjonen der, og se om han vil komme opp
                     med et begrenset antall millioner kroner for å realisere MET-senteret som et
                     litt større testområde for offshore vindkraft? 

