 Jeg takker for svaret.

Det er jo åpenbart at Regjeringens
politikk ikke kan forsvares ut fra det som representantene
Ryan og Borten Moe kommer med innspill om i media. Det viser at
en har solospillere på området, men det er for
så vidt Regjeringens problem.

Det som jeg blir mer bekymret for, er at statsråden
i svaret sier at f.eks. Borten Moes innspill er et konstruktivt innspill
i forbindelse med Regjeringens arbeid med eierskap og Statkraft,
for Borten Moe har jo vært veldig tydelig på at
Statkraft ikke skal engasjere seg i utlandet. Jeg synes
det er ganske oppsiktsvekkende hvis vi nå plutselig skal
nekte norske selskap av det kaliber å engasjere
seg på energimarkedet i utlandet.

Det jeg òg reagerer på, er
at statsråden i sitt første svar sa
at det ikke var noen signal fra Statkraft om
at dette utbyttet ville være et problem
for Statkrafts egenkapital, når vi vet at Statkrafts styreleder
den 9. oktober sa følgende til Bergens Tidende:

«Det
er svært skuffende at staten tar 98 prosent av resultatet
i utbytte. Statkraft trenger flere milliarder i frisk kapital.»

Spørsmålet blir: Vil staten
at Statkraft skal investere i utlandet, eller skal Statkraft være
et rent nasjonalt selskap?

