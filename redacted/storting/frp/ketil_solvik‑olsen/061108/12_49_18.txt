  Jeg registrerer at statsråden ikke
svarer på mitt reelle spørsmål, nemlig om
det er blitt gitt signaler fra Regjeringen som selskapet ikke
har fulgt opp. Det er jo det representantene Inge Ryan
og Borten Moe bruker som begrunnelse for at en kan ta et så høyt
utbytte, et utbytte som går på tvers av alle de
signal som de rød-grønne partiene
gav da de selv var i opposisjon. Da var maks utbytteprosent på rundt
50 et godt forslag, mente de rød-grønne.

Når en tar 98 pst., må det være
en spesiell begrunnelse for det. Den begrunnelsen kom altså fra Inge
Ryan, at det er fordi selskapet ikke følger Regjeringens egne
signaler. Jeg skulle gjerne sett at statsråden svarte på dette.
Har Inge Ryan rett i at Statkraft ikke oppfører
seg slik som de skal i forhold til eierens signal? Eller
har representantene Ryan og Borten Moe kommet med soloinnspill her
som ikke er riktige?

