 Jeg registrerte i media at statsråden har tatt til orde for småkraft. Jeg ønsker småkraft alt vel, og jeg vil også ønske at småkraft får være med i et grønt sertifikat‑marked, i motsetning til det som står i Soria Moria‑erklæringen. Men industrien kan ikke basere seg på at vi skal bygge ut 1 000–1 500 småkraftverk for å sikre kraftforsyningen. Jeg tror heller ikke at statsrådens regjeringspartnere ville lagt opp til at en skulle bygge ut 1 000–1 500 nye småkraftverk i Norge for å innfri dette målet.


Vi vet at Regjeringen skal verne Vefsna. Og da snakker vi om et større vannkraftprosjekt som ikke gir nye inngrep i vernede områder, der det ikke er snakk om ny oppdemning, men som gir 1,5 TWh med god, ny strøm, som sannsynligvis er ca. en tiendedel av det en trenger i et slikt konsortium. Da må jeg spørre: Vil statsråden legge til rette for at vi også skal kunne bygge ut litt større vannkraftverk enn småkraftverkene på 1, 2, 3, 4 MW, så man får en realistisk løsning på kraftbehovet i en konsortiummodell?


