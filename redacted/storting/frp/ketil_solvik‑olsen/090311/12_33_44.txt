 Av og til er det ikke nok å være utålmodig – man må være vel så opptatt av resultatene man kan få. Hvis man bruker ett eller to år mer på å forske og å få teknologien til å fungere, vil det gi et bedre resultat på lang sikt enn om man hadde hastverk med å bygge et fullskalaanlegg før man fikk resultatene fra testanlegget bare fordi man har et nasjonalt regnskap å ta hensyn til. Igjen vil denne utålmodigheten medføre at man faktisk kan ende opp med å bygge et fullskalaanlegg som ikke virker særlig godt. Når man i tillegg skal bygge et fullskalaanlegg på Kårstø som man ikke har testet ut i forkant, ender man opp med at man får renset de to store punktutslippene i form av gasskraftverk som man har i Norge, og da må man spørre seg: Hvis man da videreutvikler teknologien, betyr det at for å teste ut i fullskala skal man rive ned på Mongstad og Kårstø for å bygge opp på nytt, for å bevise for verden at man har fått til noe som fungerer, eller skal man gå ut i resten av verden? Poenget her er altså at istedenfor å haste av gårde med å bygge noe stort som ikke virker, bør man heller være sikker på at det man bygger, fungerer, før man setter spaden i jorden. Er ikke det en logisk tilnærming?


