 Eg har følgjande
spørsmål til justisministeren:

«I den seinare
tid har pressa ved fleire høve slått
opp bilde, namn, alder, bustad o.l. på jurymedlemmene
i alvorlege straffesaker. Sjølv om slike oppslag ikkje
strid mot gjeldande norsk rett, kan dette likevel auke
risikoen for trugsmål mot jurymedlemmene, noko
som igjen kan påverke jurymedlemmene i vurderinga av skuldspørsmålet.

Er statsråden bekymra for kva verknader
slike oppslag kan få, og ser statsråden behov
for innstramming i gjeldande regelverk?»

 Eg vil takke justisministeren for svaret. Eg
oppfattar svaret slik at justisministeren tar denne problemstillinga
på alvor.

Eg er elles heilt einig
i at ei slik detaljert offentleggjering kan redusere rekrutteringa
til juryordninga, slik at vi i framtida kan risikere å få eit
smalare utval av jurymedlemmer enn det som er tilfellet i dag, med
dei konsekvensane det kan få.

Eg må også tilføye
at eg har fått tilbakemeldingar frå jurymedlemmer
som føler at denne detaljerte offentleggjeringa kan vere
og er ubehageleg. Dette kan igjen medføre at juryen ikkje
får den nødvendige roa til å utføre
arbeidet sitt, som den absolutt bør ha i slike viktige
saker.

Derfor er det openbert viktig at ein tar denne
problemstillinga på alvor og ser vidare på den.
Eg håper derfor at det blir sett i verk tiltak før
det går for lang tid. Eg kunne tenkje meg å få ei
tilbakemelding frå justisministeren om kva tidsramme han
ser for seg for eventuelt å setje i verk regelendringar.

 Eg oppfatta svaret slik at statsråden
ikkje hadde konkludert på nokon måte,
men mitt tilleggsspørsmål gjekk på: Dersom
ein eventuelt finn grunnlag for å setje i verk
endringar, kva tidsramme ser ein for seg her?

