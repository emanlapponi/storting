 Jeg har følgende spørsmål
til finansministeren:

«Som kjent er siste frist for å levere
inn årets selvangivelse satt til 30. april. Mens skattyterne
rundt om i landet har fått tilsendt den forhåndsutfylte
selvangivelsen ca. 1 mnd. før denne fristen utløper,
har skattytere i deler av Østlandet kun fått to uker til å gjennomgå og
eventuelt foreta tillegg og rettelser før fristen
går ut.

Synes statsråden at dette er akseptabelt, eller
bør det fastsettes klare regler eller retningslinjer
for hvor lang tid den enkelte skattyter skal ha for å gjennomgå selvangivelsen?»

