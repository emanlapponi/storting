 Jeg vil takke for det klare svaret fra statsråden.

Tre uker er selvfølgelig nok i de
aller fleste tilfellene, og det er bedre det enn at man ikke
har noen klar frist i det hele tatt. Nå er
det slik at tre uker kan være problematisk likevel.
I fjor var det 65 000 som flyttet internt bare
i Oslo kommune. Dette medførte at for ett år
siden var det 12 000 selvangivelser som kom i
retur. Enkelte av selvangivelsene kom i retur på grunn
av at skattyteren ikke hadde meldt flytting, noen
kom i retur på grunn av at det fant sted en flytting akkurat
idet selvangivelsen ble sendt ut. Det er som kjent åtte
dager man har på seg for å melde flytting, fra
man flytter.

Mitt spørsmål til statsråden
er da videre: Synes statsråden det er riktig at man automatisk
gir tilleggsskatt når slike forhold inntrer, eller
bør skatteetaten være litt romslig
i forhold til det?

