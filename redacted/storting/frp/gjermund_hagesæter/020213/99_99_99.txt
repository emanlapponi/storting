 Eg har følgjande
spørsmål til kommunal- og regionalstatsråden:

«Mange, både eldre
og uføre, vurderer eigne leilegheiter i kommunale bu- og
servicesenter som eit hensiktsmessig tilbod. Ved Lindås
bu og servicesenter i Lindås kommune har bebuarane fått
varsel om at dei frå sommaren av får auka
husleiga frå 3 125 kr til 4 500 kr pr. månad.
Sjølv om enkelte har rett på bustøtte,
er dette likevel ein dramatisk auke for mange.

Må bebuarane finna seg i ein slik
auke, eller finst det avgrensingar her?»

 Eg vil først takke for svaret.

Dette er dessverre ikkje
ei problemstilling særmerkt for Lindås kommune.
Mange eldre rundt omkring i landet får liknande
sjokkopplevingar i form av auka husleige.

Når statsråden no seier
at departementet anbefaler at husleiga skal dekkje faktiske kostnader,
betyr det at eventuell støtte – dvs.
tilskot frå staten – til å byggje desse
bustadene skal trekkjast frå før ein
reknar ut dei faktiske kostnadene? Og har ein reglar for korleis
ein skal rekne ut dei faktiske kostnadene, kva rentefot ein skal
nytte osb.?

Statsråden viser til at mange eldre
har rett til bustøtte. Har statsråden i den samanhengen
ingen motførestellingar mot at mange eldre blir
avhengige av bustøtte, og at staten dermed også finansierer
store delar av dei kommunale husleigeaukane?

 Statsråden viser til at det skal vere
gjengs leige osb. Men ho nemnde også at ein anbefaler
kommunen å nytte ei husleige som dekkjer dei faktiske kostnadene
kommunen har. Det er då eg saknar ein gjengs måte å kome
fram til desse faktiske kostnadene på.

Noko anna er at mange eldre
og uføre flyttar inn i desse bustadene og har
rekna ut at dei har råd til å bu der.
Så får dei då – som i dette
tilfellet – ein husleigeauke
på 44 pst., som dei ikkje var førespegla
då dei flytta inn. Eg vil be statsråden om å vere
observant når det gjeld desse problemstillingane framover,
slik at dei eldre ikkje føler seg økonomisk
skvisa, at dei får ein altfor svak økonomi, med
dei negative konsekvensane det kan få.

