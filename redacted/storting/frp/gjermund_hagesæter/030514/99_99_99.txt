 Eg har følgjande spørsmål
til samferdsleministeren:

«1. januar i år blei delar
av drifts- og vedlikehaldet av veg sett ut på anbod. Kontraktane
går over ein periode på 4 år
og kan ha ei kostnadsramme på 35-90 mill. kr.
For at private bedrifter skal kunne delta i denne konkurransen, er
det fastsett eit eigenkapitalkrav på 10 pst. av den totale kontraktsummen.
Dette eigenkapitalkravet kjem i tillegg til bankgaranti, og medfører
at dei fleste små og mellomstore bedrifter blir ekskluderte
frå å delta i denne konkurransen.

Vil statsråden revurdere dette kravet?»

 Eg vil takke for svaret.

Eg er heilt einig i det som statsråden seier
om at konkurranse vil gi meir veg
for pengane. Eg har òg sett at oversiktene over dei tilboda
som er komne inn ved anbodsrunden i år, viser det.

Poenget er at ein kanskje kunne fått endå meir
veg for pengane dersom det òg hadde vore opna
opp for små og mellomstore bedrifter. Eg høyrer
statsråden seie at ho er oppteken av konkurranse
og oppteken av at desse bedriftene skal få delta i anbodsrunden.
Samtidig ser eg på dei tilboda som er komne inn, at dei
er dominerte av dei store – Mesta, Veidekke, Selmer, NCC – og
at små og mellomstore bedrifter er fråverande.
Då er mitt tilleggspørsmål til statsråden:
Ser ikkje statsråden at eit så høgt
eigenkapitalkrav som 10 pst. fører med
seg at små og mellomstore bedrifter blir ekskluderte frå denne
konkurransen?

 Eg vil berre gjenta det eg sa i stad. Eg konstaterer
at dei tilboda som er komne inn, er frå dei store. Dei
faktiske tala viser at det stort sett berre er dei store som har
levert tilbod. Det tyder på at ein ikkje har
fått til den gode konkurransen som ein kunne
fått, og som kanskje òg ville gitt endå meir
veg for pengane.

Eg har dessverre ikkje
fått noko godt argument for kvifor ein har dette
eigenkapitalkravet. Dersom det er tryggleiken ein ønskjer å ta vare
på, måtte det vere nok at ein hadde
ein bankgaranti. Eg må òg minne om at ein eigenkapital
kan brukast opp på ein jobb, at ein har fleire jobbar,
og at det er det same eigenkapitalkravet som blir stilt
overalt. Så bankgaranti må vere det
beste dersom ein skal ha tryggleik.

Eg vil då spørje statsråden
om det ikkje hadde vore noko å vurdere å halde
seg til berre ein bankgaranti for det einskilde oppdraget.

