Eg vil først slutte meg til det som saksordføraren sa i denne saka. Vi ser positivt på at ein her rettar opp skattevedtaket for inntektsåret 2005 når det gjeld kjeldeskatt på utbytte, slik at dette kjem i tråd med den utsegna som EFTA-domstolen kom med den 23. november 2004.




Bakgrunnen for denne utsegna frå EFTA-domstolen er dei såkalla parkeringssakene, som ligg fleire år tilbake i tid. Finansministeren har likevel konkludert med at denne utsegna i EFTA-domstolen treng ein ikkje gi tilbakeverkande kraft. Vi har vurdert det slik at vi ikkje ønskjer å argumentere mot finansministeren her. Det kan godt hende at finansministeren har rett i det. Men eg trur at tida framover – og spesielt den saka som no ligg i Frostating lagmannsrett – vil gi veldig gode og klare signal på om det finansministeren konkluderer med, er riktig eller ikkje.




Frostating lagmannsrett kan velje å oversjå utsegna frå EFTA-domstolen, og dei kan også velje å følgje ho. Det som Framstegspartiet kjem til å gjere i denne saka, er rett og slett å følgje med på kva som skjer vidare, og vi reknar med at finansministeren vil følgje med på utviklinga i rettsapparatet i denne saken. Vi tek også for gitt at finansministeren kjem med dei rette utspela dersom det viser seg at utviklinga går i ei retning som finansministeren ikkje har føresett.




