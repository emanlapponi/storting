 Eg har følgjande
spørsmål til finansministeren:

«I delar av EU vil det allereie frå vinteren
2003 bli introdusert nye og tilnærma svovelfrie miljødrivstoff.
Statoil og Shell investerer no tungt på Mongstad-raffineriet for å kunne
produsere bensin etter desse krava allereie frå vinteren
2003. Denne miljøvenlege bensinen kostar imidlertid 12–15 øre
meir pr. liter å produsere.

Vil statsråden i budsjettet for 2003
foreslå nødvendige avgiftskutt som sikrar at denne
bensinen ikkje vert dyrare for forbrukaren
enn det tilsvarande drivstoff kostar i dag?»

 Eg takkar finansministeren for svaret. Eg tolkar
det slik at han er positivt innstilt til å gjere noko
med dette.

Eg trur at dette er eit godt tiltak. Eit økonomisk
incentiv her vil vere eit godt miljøbidrag, det
vil også kunne gjennomførast utan
nokon spesiell motstand i opinionen, og det vil ikkje
ha nokon dramatiske negative verknader. Etter dei opplysningane
eg har, er det snakk om 12–15 øre.

Eg ser eg at det har kome ein ny type
motor – det stod i Dagbladet på søndag – som
gjer at ein ved å bruke slik svovelfri bensin også vil
bruke 30 pst. mindre bensin. Ein får
altså mindre forureining pr. kvantum bensin som er
forbrukt, men ein får også bilar som
brukar mindre bensin.

Mitt tilleggsspørsmål er:
Kan ikkje finansministeren vere litt meir konkret
på om han kan komme med lovnader om incentiv i samband
med dette?

 Eg må jo innrømme at heller
ikkje eg har særleg greie på bilmotorar.
Men dette er ei opplysning som har stått
på trykk, og då går ein i alle
fall i utgangspunktet ut frå at den er riktig.

Eg beklagar at vi ikkje kan få ein
konkret lovnad her no. I og med at dette heng i lufta,
vil det skape utryggleik framgjennom for oljeselskapa
om dei skal satse på dette på den norske
marknaden. Faktum er i alle fall at dersom ein ikkje
kan få avgiftsincentiv for denne miljøvenlege bensinen,
vil den vere vanskeleg, for ikkje å seie
heilt umogleg å få selt på den norske
marknaden. Då kjem vi altså i den situasjonen
at vi produserer miljøvenleg bensin i Noreg som
er så mykje dyrare å selje dersom ein ikkje
får avgiftsincentiv, at vi må eksportere 100 pst.
og ingen nytte får av den i Noreg. Det beklagar eg.

