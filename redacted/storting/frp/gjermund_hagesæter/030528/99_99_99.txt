 Dette er ei svært viktig sak i forhold til kor stor verdiskaping vi kan vente oss frå olje- og gassindustrien i framtida. Forskjellen mellom forvitringsbanen og den langsiktige utviklingsbanen fram mot år 2050 er anslått til meir enn 2 000 milliardar kr med dagens oljepris.




Dersom det ikkje blir lagt til rette for auka norsk verdiskaping m.a. ved eit forbetra petroleumsskattesystem, er faren stor for at olje- og gassproduksjonen vil gå inn i forvitringsbanen.




Ved dette scenarioet anslår bransjen at oljeproduksjonen på norsk sokkel fell ned mot nesten null allereie omkring år 2020. Dette viser klart at det hastar med å få til endringar i petroleumsskattesystemet som i større grad legg til rette for auka verdiskaping og utnytting av eksisterande oljefelt. Eksempel frå britisk sokkel viser at forbetringar i petroleumsskattesystemet gir auka aktivitet. Eksempel der viser også at den aktiviteten ikkje berre er bedriftsøkonomisk lønsam, den er også samfunnsøkonomisk lønsam.




Framstegspartiet er ikkje alltid heilt overbevist om at dei andre partia har forståing for at det no hastar med skatteendringar for å stimulere til vidare verdiskaping på norsk kontinentalsokkel. Andre gonger derimot får vi inntrykk av at forståinga er på plass. Ifølgje Stavanger Aftenblad 20. mai har finansministeren forståing for at det hastar med å få gjort noko. Her står det:







«Finansministeren er bekymret for utviklingen i oljevirksomheten og vil se om skattesystemet kan endres for å få mer fart i investeringene.»




Vidare står det:







«Utviklingen er mer bekymringsfull enn den bør være, sier finansminister Per-Kristian Foss til Aftenbladet etter en dag i møter med Oljedirektoratet, Statoil og Oljeindustriens Landsforening.»




Og vidare:







«Så du er åpen for endringer i skatten som kan gi ny virksomhet i gamle områder?




– Jeg er åpen for alt, sier Foss. Men understreker at nye skatteregler må være «praktikable» og ikke kompliserte.»




Dette er positive signal, og når vi også legg til grunn det finansministeren skriv i brev datert 26. mars 2003, der det står at han «på egnet måte» vil kome tilbake til Stortinget med ei vurdering av utgreiingane frå petroleumsindustrien, der både «Skatteprosjektet» og «Aktivitetsprosjektet» vil vere viktige innspel, er det to ting som absolutt gir grunn til optimisme. Vi oppfattar dette slik at finansministeren vil foreslå nye skattereglar for olje- og gassindustrien, som i langt større grad vil leggje til rette for auka verdiskaping på norsk sokkel. Vi føreset òg at ei slik vurdering blir førelagd Stortinget raskt. På denne måten kan vi få gjort ord om til handling.




På bakgrunn av dette sluttar vi oss til komiteen si innstilling, at dokumentet blir å leggje ved protokollen.




