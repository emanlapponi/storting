 Fremskrittspartiet mener at det skal være et offentlig ansvar å sørge for bygging av sykehus. Vi mener også at et Offentlig Privat Samarbeid om utbygging av sykehus kan være meget hensiktsmessig. Vi ønsker å peke på at en privat leverandør i et OPS-prosjekt har et helhetsansvar for kostnadene, både for drift og for investeringer, på lik linje med en offentlig utbygging. Dette vil f.eks. medføre at det offentlige til en viss grad er skjermet for eventuelle kostnadsoverskridelser.




Jeg ønsker også å vise til OPS-prosjekter ved utbygging av 64 sykehus i England, hvor det var en kostnadsbesparelse på mellom 4 og 8 pst. Man har derfor ikke noe holdepunkt for å påstå, som Arbeiderpartiet gjør, at OPS blir dyrere enn dagens ordning. Hvis man ønsker lønnsomhet og mer penger til pasientbehandling, er dette en fornuftig vei å gå.




Den statlige overtakelsen av sykehusene i 2002 medførte at mange av investeringsplanene ble lagt på is, og at prosjekter ble forkastet eller utsatt på ubestemt tid, i all hovedsak på grunn av manglende finansieringsmuligheter. Vi ser også at det i dag er slik at alle helseforetakene over det ganske land ønsker å investere i sykehusutbygging. Da blir det rimelig galt at man i dag kun har en prioritering relatert til Nye Ahus og St. Olavs Hospital. Jeg skjønner godt representanten for Trøndelag, som mener at dette er en fornuftig sak og en fornuftig investering, men det finnes altså en del andre områder geografisk i Norge hvor man også ønsker å bygge sykehus – og ivareta folks helse der.




OPS vil etter vårt syn kunne finansiere prosjekter innenfor sykehussektoren og ikke minst få igangsatt prosessene rundt dette langt tidligere enn vi kan med dagens system. Det er ikke slik at alle og enhver kan gå inn i slike prosjekter. Det som kanskje er mest aktuelt i dagens situasjon, er at pensjonskasser og livselskaper kan gå inn i denne typen prosjekter sett i lys av pensjonsreformen, og vil få økt behov for langsiktige plasseringer med lav risiko. Her vil OPS-utbyggingen innen sykehussektoren være gunstig. Det er også slik at dette vil ikke øke inflasjonen internt i Norge på noen måte, for dette er faktisk midler som allerede er i omløp.




På denne bakgrunn fremmer jeg forslaget fra Fremskrittspartiet og Høyre, som vi har fått med oss, som lyder:







«Stortinget ber Regjeringen legge til rette for at det kan etableres OPS (offentlig, privat samarbeid) -prosjekter knyttet til fremtidige sykehusutbygginger. Dersom dette skulle medføre behov for endringer i lovverket, legges dette frem for Stortinget til behandling i løpet av høsten 2007.»




