 Aller først har jeg lyst til å gi representanten Ballo skryt for å ha tatt opp denne saken, for den er av stor viktighet for befolkningen i Finnmark.




Det er også slik at jeg synes det er litt artig at en representant for et regjeringsparti tar denne saken opp i Stortinget når man vet at hele verktøykassen og løsningene på problemene faktisk ligger hos den sittende regjering – der Olav Gunnar Ballos parti altså er representert.




I Finnmark er det gjort vedtak på vedtak om hva som trengs for å utføre en operativ ambulansetjeneste som ivaretar de ulike hensynene der. Er det slik at vi i dag har et system som fungerer, eller er det slik at det er andre hensyn som gjør at deler av systemet faktisk undergraver andre deler? Er det slik, som man har vært inne på her, må faktisk statsråden komme sammen med det regionale helseforetaket og utarbeide en plan som gir befolkningen i Finnmark en operativ beredskap som ivaretar deres trygghet og sikkerhet. Klare styringslinjer som tilfredsstiller primærhelsetjeneste, lokale myndigheter, sykehus og nivået på 2. og 3. linjetjenesten, må på plass dess fortere dess bedre.




Som sagt: Det er Regjeringen som sitter med verktøykassen. Jeg går ut fra at Regjeringen også har penger nok.




