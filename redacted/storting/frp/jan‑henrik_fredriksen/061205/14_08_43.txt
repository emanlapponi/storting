 Man skulle til tider tro at man hadde en diskusjon som gikk på om man var for eller imot alkohol.




Det man må spørre seg selv om, er: Hvorfor har vi den type kultur vi har i dag? Og hvorfor er det slik at andre land har en helt annen type kultur?




Jeg vet at mange vil hevde at sosialismen som sådan er den største påvirker i forhold til at vi i dag har vår drikkekultur og våre holdninger til alkohol, bl.a. gjennom forbudstiden. Men jeg tror vi må mye lenger tilbake i tid for å finne et fornuftig svar. Jeg tror faktisk vi må gå så langt tilbake som til reformasjonen. For ser man på hva som skjedde under og i etterkant av reformasjonen, er det liten tvil om at skillelinjen gikk mellom de protestantiske land i Norden og de ortodokse i Øst-Europa, og den gikk mellom de protestantiske land i nord og de katolske i sør. Det er den største skillelinjen vi har. Historien har vi dratt med oss videre.




Derigjennom ble en ganske streng alkoholpolitikk ført i de nordiske land. De nordiske land hadde en gang en noenlunde felles politikk på dette området, og det største bruddet her har skjedd gjennom EU og ved at andre nordiske land har blitt medlemmer. Der ligger vår utfordring i dag. For i dag er det vi som skiller oss helt klart ut i forhold til de andre nordiske land, hva angår både avgifter og prisnivå på alkohol.




Det er litt artig å høre at Fremskrittspartiet blir beskyldt for både det ene og det andre, at vi ignorerer alkoholens skadevirkninger, når vi faktisk har stått her oppe og hevdet det motsatte. Sammenlikner man sosialdemokratiet og Kristelig Folkeparti i Norge med andre kristeligdemokratiske og sosialdemokratiske land, er det ikke så veldig vanskelig å finne land som har den samme alkoholpolitikk som Fremskrittspartiet ønsker å ha. Så kan man på mange måter sammenlikne seg med hva man måtte ønske.




En annen side i denne saken er at vi alle ser at vi har utfordringer, vi har problemer ved vår alkoholpolitikk, men dem har vi altså fått til tross for at Fremskrittspartiet aldri har sittet i en reell maktposisjon i denne sal. Det blir da meningsløst å bruke denne taburetten og si at det er vi som har dårlige holdninger overfor alkoholproblematikken, når det faktisk er helt andre partier som har vedtatt den politikken vi har. Da bør man heller være litt mer ydmyk og kunne se noe mer nyansert på problematikken.




Foruten Finland, som ønsker å sette opp minimumsskattene og avgiftene på alkohol noe, gadd jeg vite hvilke andre land det er som ser til Norge. Hvilke andre land er det som reelt ønsker å innføre norske avgifter og norsk prisnivå på alkohol? Andre land har ikke samme utgangspunkt som Norge: kolossale overskudd på sitt statsbudsjett. De kunne med enkelhet fått det ved å gjennomføre det. Til tross for dette velger man å se på alkohol som en vare som er helt legalt i salg både fra butikker og andre steder.




