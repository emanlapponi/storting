 

(ordfører for saken):

 Dokument nr. 8:87 for 2005-2006 viser til at Stortinget har vedtatt flere ulike kompensasjonsordninger i forbindelse med annen verdenskrig, bl.a. til nordmenn i japansk fangenskap. Norske krigsseilere som satt i fangenskap i Afrika, har imidlertid ikke fått noen form for kompensasjon fra den norske stat. Denne uretten ønsker forslagsstillerne å rette opp med dette forslaget.




En rekke norske sjøfolk ble under annen verdenskrig holdt i fangenskap i Afrika. I løpet av sommeren 1940 ble 26 norske skip holdt tilbake i franske kolonier i Nord- og Vest-Afrika. I overkant av 700 nordmenn ble internert. For mange ble det et nesten to og et halvt år langt fangeopphold.




På lik linje med mange andre nordmenn som satt i fangenskap under krigen, har mange av de berørte i denne saken fått fysiske og psykiske lidelser og senskader av betydelig art som følge av krigsfangenskapet.




Komiteens flertall, medlemmene fra Arbeiderpartiet og Sosialistisk Venstreparti, har stor forståelse og medfølelse for de lidelser som mange av krigsseilerne ble utsatt for under annen verdenskrig. Flertallet mener imidlertid at det ikke er gitt at alle som ble berørt av vanskelige forhold under annen verdenskrig, skal tilkjennes en rimelighetskompensasjon. Det vises til St.meld. nr. 44 for 2003-2004.




Høyre har et eget forslag som de sikkert vil kommentere og framsette selv.




Fremskrittspartiet har merket seg at flere grupperinger har blitt tilkjent erstatninger, men at krigsseilerne som satt i fangenskap i Afrika under annen verdenskrig, ikke kommer inn under noen av disse ordningene. Fremskrittspartiet viser til den store og viktige innsatsen som våre sjøfolk bidrog med under annen verdenskrig, og er av den oppfatning at denne glemte gruppen også bør komme inn under en erstatningsordning for den tort og svie som de ble påført under sitt fangenskap.




Jeg vil da få lov til å legge fram forslaget fra Fremskrittspartiet:







«Stortinget ber Regjeringen legge fram forslag om en erstatningsordning for nordmenn i afrikansk fangenskap under den 2. verdenskrig.»




