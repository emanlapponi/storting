 Jeg skal få lov til å stille
følgende spørsmål til samferdselsministeren:

«I forbindelse med Dokument nr. 8:77
for 2001-2002 og Innst. S. nr. 134 for 2001-2002 om reduserte bompengesatser
på riksvei 5, Fjærlandsveien, bad et flertall
av medlemmene i samferdselskomiteen om en vurdering av å innføre
maksimalsatser for bompengeprosjekter.

Når har statsråden tenkt å komme
med konkrete løsninger i denne saken?»

 Nå er det vel slik at det er mange
som har kommet med hentydninger om at den eksisterende Nasjonal
transportplan er moden for papirkurven. Det har vært uttalelser
som at slike planer er vel ikke akkurat så mye
verdt, når de overhodet ikke blir fulgt. Men
det er jo gledelig at statsråden har begynt på en
gjennomgang, og at man da skal komme tilbake til saken.

Jeg vil bare komme med et lite
tilleggsspørsmål.

Bompengesatsene er uvanlig høye, spesielt
gjelder det Fjærlandsbommen. Det er 150 kr for
en bil, 65 kr for en motorsykkel og 700 kr for
et vogntog. Dette gjelder én vei. Synes statsråden
at dette er rimelige satser for å passere en bom i dag?

