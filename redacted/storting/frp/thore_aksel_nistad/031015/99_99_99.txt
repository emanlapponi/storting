 Jeg skal få stille følgende spørsmål
til samferdselsministeren:

«Ved omorganiseringen fra Vegvesenet
til Mesta får man 66 pst. av sin gamle lønn utbetalt
som sluttpakke i inntil ti år. Ifølge bladet «Vegen
og Vi» (Statens vegvesen) får man fortsatt beholde
66 pst. av sin gamle lønn i inntil ti år, selv
om man begynner i ny, godt betalt jobb i konkurrerende firmaer.

Var dette intensjonen til statsråden
ved omorganiseringen av Statens vegvesen?»

 Jeg er for så vidt veldig godt fornøyd
med svaret.

At nedbemanningen i Statens vegvesen ved overgangen
til Mesta skulle skje i ordnede former, har vi alle sammen
vært enige om, og det er overhodet ikke det denne
saken dreier seg om. Det den dreier seg om,
er at man skal prøve å få spart en del
midler, og at ingen skal ha dobbelt lønn. At det er snakk
om to–tre personer, vet ikke jeg noe om – jeg bare
forholder meg til Statens vegvesens eget blad «Vegen og
Vi».

Jeg er glad for at statsråden vil
ta fatt i dette. Men har hun noen formening om at det
virkelig vil bli gjort noe, og at denne saken med dobbelt lønn
vil bli stoppet? Og i så fall: Hvor store innsparinger
forventer statsråden at dette kan bety?

 Som jeg sa i stad, er det ikke min
hensikt å ta opp noe om at nedbemanningen skulle skje i
ordnede former – det er vi alle enig i. Statsråden begynner også å snakke
om sluttpakker og verdig behandling. Det er vi også alle
enig i. Men praksisen med at man slutter og kan ta med seg 66 pst.
av sin gamle lønn inn i et nytt firma, som Selmer, Veidekke
e.l., synes jeg rett og slett er leit.

Når man ser at tidligpensjonering
i budsjettinnstillingen er summert til 911 mill. kr,
er det klart at her burde det være midler å spare.
Synes ikke statsråden at 911 mill. kr
på dette området er ganske mange penger som
kunne vært brukt på en bedre måte,
enten på trafikksikkerhet eller på bedre
veier?

