 Vekterbransjen utfører en mengde viktige samfunnsoppgaver som skaper økt trygghet for befolkningen, og som det er urealistisk å tro vil bli overlatt til det offentlige alene. Se bare på Karl Johan, hvor politiet stort sett er fraværende - unntatt i turistsesongen. Her ser man langt flere vektere i dag enn det man noensinne har sett av politi. 




Politiet ser ut til å ha gitt opp eller vil ikke være til stede, og resultatet er at næringslivet først må betale høye skatter og avgifter til samfunnet, og i tillegg må man nå også betale vekterbransjen for de oppgaver som politiet og samfunnet egentlig skulle ha gjort. - Dette var et hjertesukk i frustrasjon over hvordan politietaten har blitt. 




Da næringslivet og snart også privatpersoner muligens må gå til det skritt å hyre inn folk fra vekterbransjen, er det utrolig viktig at denne bransjen opptrer ryddig og tillitvekkende, og at kontrollen med denne og deres ansatte må bedres i form av skjerpet regelverk og effektive kontrollrutiner som gjør det mulig å håndheve regelverket. 




Fremskrittspartiet støtter derfor forslagsstillernes påpeking av at det er viktig å gjennomgå og klargjøre grensene for reglene for privat pågripelsesrett, og at det er et stort behov for gode kontrollrutiner i en bransje i sterk vekst. 




Manglende regulering og kontroll kan medføre at uheldige elementer kommer inn i vekterbransjen. Fremskrittspartiet er fornøyd med at statsråden nå gjennomgår regelverket for vaktvirksomhet med sikte på en klarere regulering av bransjen.




I tillegg vil jeg vise til fellesforslaget, med alle punktene, fra Høyre og Fremskrittspartiet, som jeg håper statsråden vil merke seg og ta med seg i sitt videre arbeid. 




