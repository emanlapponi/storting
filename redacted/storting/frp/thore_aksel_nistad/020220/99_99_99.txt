 «Bare administrasjonen
av bompengeselskapene har kostet bilistene hele 2 mrd.
kr siden 1987, ifølge VG den 25. januar 2002.

Har statsråden noen totalkostnader
for samfunnet i denne perioden når det gjelder utgiftene både
til bomadministrasjon, renteutgifter, oppsetting/nedtaking
av bomstasjoner, papirbehandling (kommuner, fylker og stat), forsinkelser/køer
ved bomstasjoner, økte drivstoffkostnader, kostnader/skifte
av billettsystemer med mer?»

 Her var det mye snakk og lite realiteter
i kroner.

Det er jo kjent at det er et vell av både
avgifter og innkrevingsmåter når det gjelder nær
sagt alt mulig som har med bil å gjøre.
Jeg skal ikke nevne alle avgiftene, men det
er årsavgifter, bensinavgifter, bomavgifter, og så er det
alt byråkratiet – for det må jo sitte noen
og ta inn disse pengene og dele dem ut igjen. Regjeringen
har jo i Sem-erklæringen også hatt som
målsetting at den skal redusere og effektivisere byråkratiet
slik at vi får mindre skjemavelde.

Synes da statsråden at denne målsettingen
stemmer når det gjelder den inntjeningsmåten og
det byråkratiet som vi driver og skaper for akkurat biltrafikken
og bilistene?

 Jeg hører med forbauselse at statsråden
synes at dette er en enkel og god fiansieringsmåte – og
da går jeg ut fra at det også er snakk
om bompengefinansiering. Når hele 24 pst.
av disse pengene går andre steder, kan ikke
jeg skjønne at dette er en god og enkel finansieringsmåte – men
det er for så vidt greit at det er statsrådens
syn.

Men når statsråden, som jeg
skjønner, vil fortsette med dette systemet, vil hun da
ta tak i det slik at bilistene skal få mindre
avgifter på andre ting?

