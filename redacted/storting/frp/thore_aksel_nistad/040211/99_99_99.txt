 Jeg vil få stille følgende spørsmål
til samferdselsministeren:

«Trafikkulykkene i Hedmark og Oppland
kostet i fjor mellom 2 og 3 mrd. kr. Fylkene har 14 pst.
av riksveinettet og 12 pst. av trafikkarbeidet, men får
kun 3 pst. av investeringsmidlene til vei.

Statsråden er ofte i mediene
om trafikksikkerhet og nullvisjon, det er bra med utspill, men vil
statsråden medvirke til at denne skjevdelingen i bevilgninger
endres slik at områder med
store ulykkesutsatte veier får økte investeringer?»

 Det er vel og bra å ha strategi, og
det er tydelig at statsråden har en utrolig langsiktig strategi.
Hun er klar over at det må være fysisk
midtdeler og at det må være firefelts
motorvei. Det er det bra at statsråden har oppdaget.

Men allerede i 1964 hadde Vegvesenet planlagt
firefelts motorvei fra Oslo til Hadeland, med midtdeler.
Dette var i 1964, det var oppe i Stortinget, og det ble
vedtatt. Hvorfor vil da statsråden begynne på nytt
med å legge en ny strategi nå, når planene
allerede ligger der – 40 år gamle? Det er bare å åpne
en skuff og dra planene ut! Ulykkene på Rv 4 hadde svært ofte
tragiske utfall i fjor – og det har også fortsatt
inn i dette året med tragiske ulykker. Den veien
ville Vegvesenet bygge for 40 år siden. Trenger vi egentlig noen
ny strategi?

 Jeg er veldig glad for at statsråden
bekrefter at hun er interessert i å bygge
ut der det er store ulykker, og der det er mest å hente
når det gjelder trafikksikkerhet. Det er helt klart at
den utbyggingen som nå har vært i Østfold og Vestfold
de siste årene, har vist at det er firefeltsveier med midtdeler
som er den store fordelen når man skal ha ulykkestallene
ned – og de har altså gått ned i disse
områdene.

Er det da endelig bekreftet
at statsråden vil dreie veibevilgningene i den
neste perioden inn på de veiene som har størst
trafikk, og hvor vi har den største ulykkesbelastningen?

