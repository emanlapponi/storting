  Jeg vil få lov til å stille følgende
spørsmål til samferdselsministeren:

«En rekke busselskaper har søkt
om konsesjoner for ekspressbusser uten statsstøtte. 

Synes statsråden at dagens regler
for konsesjon, samt 2 års tidsbruk på konsesjonsbehandlingen,
er i tråd med målsettingen om økt satsing
på kollektivtrafikken?»

 Jeg takker for svaret, og jeg er glad for at
statsråden vil ha en ytterligere oppmyking. Selv om han
sikkert ikke kommer meg helt i møte på det, er
det i hvert fall et skritt fremover. Han innrømmer også at
to år er en altfor lang saksbehandlingstid. Det er jeg
også glad for, og jeg håper at det blir en endring
i den praksisen som har vært tidligere.

Statsråden har sagt at han vil øke
innsatsen når det gjelder kollektivtrafikken, og det gjenspeiler
seg også i Nasjonal transportplan. Men den kollektivsatsingen
er rettet enormt mye inn mot NSB, og stort sett mot NSB alene. Det
er også den sektoren som får penger, mens bussektoren
ikke får. Statsråden har sagt at det er en bedring.
Likevel synes jeg at det er en litt for passiv holdning overfor
bussektoren, og at det er en veldig prioritering og begunstigelse
av NSB. Det er også på det grunnlaget han sier
nei til busser når de kommer i konkurranse med NSB. Jeg
synes det er litt for tamt og lurer på om man ikke egentlig
må ha en oppbygging begge steder for å satse totalt
på kollektivtrafikken.

 Jeg har følgende spørsmål
til samferdselsministeren:

«Ifølge en undersøkelse
hos samtlige vegkontor finnes det en rekke «veier til ingensteds».
Fra sentralt hold ser det ut til at ingen har den fulle oversikt
over disse veiene. 

Kan statsråden gjøre et forsøk
på en antydning om problemets størrelse og kostnad
for en fullførelse av disse «veiene til ingensteds»?»

  Jeg var jo klar over at statsråden
ikke hadde den fulle oversikten over disse strekningene og disse
tunnelene, for jeg hadde et svare strev med å få tak
i den. Men jeg spør ikke om de strekningene man driver
anleggsvirksomhet på, eller som man har tenkt å ta
stykkevis. Det er en hel del tunneler som faktisk er bygd, men stengt
i begge ender. Vi har en oppe på Gjelleråsen og
en i Narvik, og vi har en vei ute i Dalsfjorden i Sogn og Fjordane. «Dalsfjord-skandalen» er
det malt over hele fjellsiden. Det er disse prosjektene jeg spør
om, og det er disse jeg har tatt opp tidligere. 

Jeg skal ikke spørre igjen, men jeg
håper bare at statsråden vil komme med en liste
over alt dette, og spør samtidig om det er mulig å fremskaffe
en oversikt over kostnadene for disse prosjektene den gangen de
ble bygd, for det hadde vært interessant å se
hva vi kunne ha fått for alle de millionene som har gått
med til disse prosjektene.

