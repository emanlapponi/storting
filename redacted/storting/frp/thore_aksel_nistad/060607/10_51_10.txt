 

(ordfører for saken):

 Formålet med konvensjonen mot korrupsjon er å fremme internasjonalt samarbeid for å forebygge og bekjempe korrupsjon. FN-konvensjonen mot korrupsjon er det første globale instrumentet rettet mot korrupsjon. Konvensjonen innebærer en viktig styrking av kampen mot internasjonal økonomisk kriminalitet og kommer i tillegg til FNs konvensjon mot grenseoverskridende organisert kriminalitet som Norge tidligere har ratifisert.




En enstemmig komite vil understreke viktigheten av å bygge globale instrumenter som fremmer internasjonalt samarbeid for å forebygge og bekjempe korrupsjon. Økonomisk vinning er en av de viktigste drivkreftene for all organisert kriminell virksomhet, og det er etter komiteens syn av avgjørende betydning å gå etter pengene som finansierer og driver virksomheten fram.




Komiteen er enig i at korrupsjon i en del land utgjør en trussel mot rettsstaten, demokratiet, menneskerettighetene og sosial rettferdighet, og at den er til hinder for økonomisk utvikling.




Komiteen mener at en ratifikasjon av FN-konvensjonen er et viktig ledd i den viktige kampen mot korrupsjon både nasjonalt og internasjonalt og viser at Norge fortsatt vil være en pådriver i dette arbeidet.




Komiteen vil på denne bakgrunn tilrå at Norge ratifiserer FN-konvensjonen mot korrupsjon.




