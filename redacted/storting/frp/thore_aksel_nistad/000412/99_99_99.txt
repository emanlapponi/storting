  Jeg vil stille følgende spørsmål
til samferdselsministeren:

«Vegfinans A/L avsluttet
1. desember 1999 innkrevingen av bompenger på E16 Sollihøgda.
Totalt er det innkrevd 400 mill. kroner, og veganleggets kostnad
var   195 mill. kroner. Resten, hele 205 mill. kroner, er gått
til drift, renter og opp/nedrigging av bomstasjonen.

Synes statsråden at dette er riktig
måte å drive vegfinansiering på når
kun ca. halvparten av innkrevde bompenger går til selve
vegprosjektet?»

  Jeg takker for svaret. 

Det er nok dessverre like ille når
det gjelder mange andre bompengefinansieringsveier, og det er også en
del steder, som jeg vet om, som er enda verre enn dette. De fleste
andre land, og da spesielt Sverige, har sagt at å drive
denne form for veiutbygging er for dyrt. 

Jeg har et tilleggsspørsmål:
Har statsråden noen aning om hva totalkostnadene – drift,
renter og opp/nedrigging av bomstasjonene – er
for alle bomstasjonene i landet pr. år? Hva er totalkostnadene
som hittil har gått med til alle de bomstasjonene som er,
og som har blitt tatt ned?

  Jeg takker for svaret. 

Jeg håper jeg får en oversikt
over disse kostnadene senere, for det er interessant hva bilistene
må betale og hvor lite de egentlig får tilbake. 

Så er det nå i disse dager
en flom av søknader når det gjelder bompengeprosjekter – de
kommer nær sagt fra hver eneste kommune og hvert eneste
fylke, og til oss i samferdselskomiteen har det kommet en hel del
på rad og rekke. Det går rykter om at det ligger,
som noen sier, 50 eller, som andre sier 70 søknader hos
statsråden eller i Vegdirektoratet. Det kunne være
interessant å få vite hvor mange bompengeprosjekter
det er som nå ligger inne, og hvor mange man eventuelt
har tenkt å fremme. Jeg viser til en artikkel i VG, hvor
man har listet opp temmelig mange søknader med hensyn til
slike prosjekter rundt omkring. 

