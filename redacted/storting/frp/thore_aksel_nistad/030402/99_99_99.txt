 Jeg vil få lov til å stille
følgende spørsmål til samferdselsministeren:

«Verken Nasjonal
transportplan eller Sem-erklæringen er fulgt
opp av Regjeringen når det gjelder veiforbedringer.

Har statsråden regnet ut hva lav veistandard,
dårlig vedlikehold, utsettelse av veiprosjekter m.m. koster
samfunnet i form av ulykker, forsinkelser og dårligere
konkurranseforhold for næringslivet?»

 Jeg takker for svaret, men det var ikke
mange tall å innhente derfra. Det er jo greit å skylde
på Arbeiderpartiet – jeg
er enig i at de hadde dårligere bevilgninger – men
allikevel ligger vi 1,4 milliarder kr på etterskudd.

Når det gjelder trafikkulykker, sa
direktør Leif Ellevset i Trygg Trafikk på et komitemøte
i går at de koster 25 milliarder kr pr. år.
Han sa videre at en fullføring av E6 gjennom Østfold tidligere
enn planlagt ville spare samfunnet for kostnader ved ulykker tilsvarende hele
to tredjedeler av anleggskostnadene. I tillegg kommer besparelsene
for næringslivet, som jeg dessverre ikke
har fått tall på. Er ikke statsråden
klar over hvilken nyttekostnad samfunnet vil ha ved å forsere
en utbygging av gode veier i Norge?

 Statsråden peker på de samlede
rammer. Men vil statsråden komme tilbake og gjøre noe
med disse rammene i forbindelse med revidert nasjonalbudsjett, for etter
de rammene som vi la ned i transportplanen, er vi i dag på minus
1,4 milliarder kr?

I tillegg har vi den berømte Sem-erklæringen,
hvor man også hadde store tall, bevilgninger
som skulle komme til veibygging, men som heller ikke har
kommet. Det hadde vært interessant å få vite
om det vil komme noe mer til veibygging.

Samtidig vil jeg minne om at jeg i dag har
levert inn et Dokument nr. 8-forslag angående E6, Oslo–Trondheim, som
jeg også vil ha fortgang på. Har statsråden noen
intensjon om å komme oss i møte
på det forslaget?

