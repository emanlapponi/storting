  Jeg må få lov til å stille
følgende spørsmål til samferdselsministeren:

«Etter at bomstasjoner/bomringer
har blitt den nye finansieringsmåten for veibygging i Norge,
har dette medført store kostnader for funksjonshemmede.
I Osloringen er det fritak for funksjonshemmede med parkeringsbevis, mens
mange andre steder er det betaling.

Vil statsråden sørge for
fritak for denne gruppen, uansett om det kalles bomring eller
bomstasjon?»

  Jeg synes det er en litt merkelig problemstilling.
Statsråden sier at funksjonshemmede er brukere
på lik linje med alle andre. Jeg vil ikke betrakte
dem som brukere på linje med alle andre. De er dessverre
nødt til å bruke bil. De får
da også spesialbiler, og de får et eget
kort med parkeringsbevis så de kan parkere der de ønsker.
De kan også kjøre fritt i bomringene. Men
jeg skjønner på statsråden at hun ikke
har til hensikt å gjøre noe med dette når
det gjelder bomringene. Det er tross alt en stor kostnad. Når
det kommer en bomstasjon som Fjærland, skal man betale
145 kr pr. vei. Det vil si 290 kr for å dra
på besøk. Synes ikke statsråden
at dette er en urimelig ekstrabelastning for disse som allikevel har
det vanskelig i samfunnet?

  Jeg skjønner at statsråden ikke
vil gjøre noe her. Hun vil tvert imot legge til grunn at
hun vil ha «gode transportløsninger».
Jeg vil spørre statsråden om hva hun mener
med gode transportløsninger for disse ute på bygdene,
hvor det overhodet ikke finnes noe annet alternativ enn å bruke
bil.

