  Jeg vil få lov til å stille følgende
spørsmål til samferdselsministeren: 

«20. desember 1999 vedtok Stortinget å frita
brøytebiler, utrykningskjøretøy
og funksjonshemmede med parkeringsbevis for forflytningshemming å betale
gebyr for bruk av piggdekk. Denne enkle forskriftsendring blir ikke
ferdigbehandlet i Samferdselsdepartementet før i mai 2000,
hele 5 måneder etter, og deretter sendt ut på høring
i 6 uker.

Synes statsråden det er riktig bruk
av ressurser å bruke hele 7 måneder på en
så enkel forskriftsendring?»

 Jeg takker for svaret. Jeg er fullstendig klar
over at man her har krav til behandlingen, men jeg synes at dette
begynner å ta lovlig lang tid. Statsråd Fjærvoll
var jo også inne på at når det gjaldt
forflytningshemmede, kunne dispensasjonen muligens ordnes denne
vinteren. Det har da ikke gått. 

I avisene har man vært inne på at
siden 1980 har antall ansatte i offentlig sektor her i Norge økt
med 50 pst., mens man i Sverige faktisk har klart å redusere
antall ansatte med 7 pst. Er det slik at følgene av flere
ansatte blir at det tar lengre tid å foreta en saksbehandling?
Er det med andre ord satt i system at papir sendes rundt omkring
i flere måneder for å skaffe papirarbeid i det
offentlige? Og har statsråden noen fremtidsrettede ideer
om hvordan han vil redusere dette byråkratiet?

 Jeg må få lov til å stille enda
et spørsmål til samferdselsministeren:

«Gjøvikbanen er kun 12 mil
lang, men den korte jernbanestrekningen ligger administrativt under
både NSB Nærtrafikk og NSB Mellomdistanse. 

Synes statsråden at dette er en effektiv
og fremtidsrettet drift av en så kort jernbanestrekning?»

  Jeg takker for svaret. Jeg er klar over at
NSB har fått en god del frihet til å avgjøre forskjellige
ting, og at de nå satser på nye togsett og under
nye merkenavn. Men tross alt er denne korte strekningen på 12
mil delt mellom to enheter. NSB Mellomdistanse, som har endestasjon
Gjøvik, ønsker å nedlegge sporet fra
Jaren til Gjøvik og erstatte denne strekningen med buss.
På den korte strekningen på 12 mil skal man altså først
kjøre buss halvparten av strekningen, og så skal
man settes av på Jaren og gå over på det
som man kaller nysatsingen, som er NSB Nærtrafikk, og ta
den videre inn til Oslo. 

Er det dette statsråden mener er fremtidsrettet
og skal ta nye markedsandeler? – Jeg vil nevne at markedsandelene
går bare nedover på Gjøvikbanen.

  Jeg er glad for at statsråden vil
ha et best mulig tilbud på denne strekningen, for det vil
vi alle sammen. Men det er vel ikke akkurat det NSB driver med når
det gjelder Gjøvikbanen – der går man
klart i motsatt retning.

I Sverige har private tatt over mange strekninger,
og de har vel i dag over halvparten av persontrafikken i Sverige.
Er det en mulighet for at man kan sette Gjøvikbanen ut
på anbud og heller få andre operatører
til å drive denne banen etter samme system som svenskene
har gjort? Er ikke det en mer fremtidsrettet måte, når
NSB tydeligvis ikke har til hensikt å drive denne banen
på en forsvarlig måte?

