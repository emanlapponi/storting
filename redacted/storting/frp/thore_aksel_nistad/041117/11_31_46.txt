 Jeg synes det er litt underlig at hver gang
jeg stiller spørsmål angående driften
i Mesta, kommer statsråden med den samme leksa, at det
er et eget selskap, som har de samme krav til avkastning som andre
selskaper.

Jeg har tidligere hatt spørsmål
om avhending av materiell og utstyr for flere millioner som stod
og rustet bort. Det var da det samme svaret fra statsråden.
Så hadde jeg et nytt spørsmål om dobbeltlønnen
i Mesta, hvor de ansatte fikk beholde 66 pst. av lønnen
sin selv om de begynte i en annen, godt betalt jobb. Da var det også et
lignende svar fra statsråden. Hun bare toer sine hender
når det gjelder Mesta. Nå er det et tredje
spørsmål om Mesta, som har en intern auksjon
over to dager, og hvor man må være Mesta-ansatt
for å få lov til å by på disse
30 bilene.

Jeg vet ikke om det er de samme 30
bilene som statsråden snakker om, men jeg har vært inne
på Internett og sett at disse bilene var forbeholdt
de ansatte i Mesta. Da jeg var inne på Internett
i går kveld, var denne strøket.

Hvorfor kan ikke statsråden
sørge for at statlige bedrifter tar sitt materiell på en
vanlig bilauksjon i Oslo, som andre etater gjør?
Hvorfor skal Mesta drive med så mange merkverdigheter som
de hele tiden gjør? Dette er en ukultur.

