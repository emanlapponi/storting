  Jeg vil få lov å stille
følgende spørsmål til samferdselsministeren:

«I Budsjett-innst. S. nr. 13 (1997-98)
heter det under kapittel Vegvesenets egenproduksjon: «Flertallet
vil peke på at det mange steder er ledig kapasitet i denne
delen av anleggsbransjen. Flertallet mener derfor at investeringer
i nytt materiell kan reduseres gjennom økt bruk av anbud,
lokale entreprenører og innleie av utstyr.»

Hvorledes er dette fulgt opp fra Samferdselsdepartementets
og Vegvesenets side?»

  Jeg takker samferdselsministeren for svaret,
som jeg er meget godt fornøyd med. Det var virkelig brukbare
tall han her hadde fått. 

Jeg er også glad for at investeringene
er vridd over til mer spesielt utstyr, og at det generelle utstyret
som Vegvesenet bruker, blir innleid fra private bedrifter og entreprenører.
Jeg er også godt fornøyd med at man her har gått
til utstrakt bruk av anbud og mindre firmaer til ulike oppdrag.
Jeg hører også at statsråden skal komme
med en melding om dette videre, og det er jeg også godt
fornøyd med. 

Jeg har da bare et lite tilleggsspørsmål.
Når det gjelder det som formodentlig er innsparte midler
i vegvesenet, er det da spesielle fylker som er flinke på dette
området, eller er det generelt over hele landet at man
har vært så flink? Det hadde vært fint å få opplyst
om det er noe som peker seg ut som et meget positivt område.

  Jeg vil få stille et spørsmål
til samferdselsministeren: 

«NSB Agenda er de nye togsettene som
neste år skal settes inn på mellomdistansestrekninger
på mellom 45 minutter og 3 timer. 

Vil dette nye togsettet NSB Agenda bli satt
inn på Gjøvikbanen?»

  Jeg takker statsråden for svaret,
selv om jeg ikke er så udelt fornøyd som jeg var med
svaret på det foregående spørsmålet
jeg hadde. 

Det er helt klart etter det statsråden
sier, at det nye settet ikke er tiltenkt Gjøvikbanen. Men
NSB har lovet nytt materiell, og det er da jeg lurer på:
Hva er nytt materiell? NSB Agenda er det nye materiellet som NSB
nå kjøper, men menes det da nytt materiell sammenlignet
med det som er på banen i dag? Tar man et av de togsettene
som er på en annen strekning, så blir det kanskje
litt bedre enn det det er i dag. Er det innkjøp av nytt
materiell statsråden tenker på, eller er det bruk
av gammelt, som har gått et annet sted, men som er litt
bedre enn det som er på Gjøvikbanen i dag?

