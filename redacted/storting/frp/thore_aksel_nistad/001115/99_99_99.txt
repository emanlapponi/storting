  Jeg vil få stille følgende spørsmål
til samferdselsministeren:

«Vedlikehold og drift av veitunneler
har mye å si for sikkerhetsrisiko og miljø.

Hvorledes er status for filtreringsanleggene/renseanleggene
i veitunneler der dette er montert, og blir retningslinjene i Norsk
Veinorm fulgt opp på vedlikehold og service?»

  Jeg takker statsråden for svaret.

Det er klart at man må se alle disse
tiltakene samlet, men anleggene er jo meget viktige ikke bare for
miljøet, men også på grunn av sikkerheten.
I tilfelle brann i en tunnel skal disse anleggene rense både
røyken og gassen som da oppstår.

I Oslo-området er det investert bortimot
50 mill. kr i sånne anlegg i en del nye
tunneler. Og ÅDT-en i disse tunnelene ligger jo på hele
50 000–60 000 biler, så det
er temmelig stor trafikk, det går tett trafikk i disse
tunnelene.

Veitunnelene i Oslo-området hvor det
er installert filtreringsanlegg og renseanlegg: Blir disse anleggene
i dag kjørt?

  Jeg må få stille samferdselsministeren
et spørsmål til, i en annen sak:

«Jernbaneverket ruster opp og investerer
170 mill. kroner i jernbanestrekninger hvor NSB har lagt ned eller skal
legge ned togdriften. Dette har store likhetstrekk med Vegdirektoratets «Veier
til Ingensteds».

Når har statsråden tenkt å ta
tak i og rette opp den skakkjørte samferdselsplanleggingen
som foregår?»

  Jeg takker for svaret. 

Jeg er i hvert fall glad for at Jernbaneverket
kan tallfeste de beløpene de bruker på strekninger
til ingen steder. Det var litt verre da jeg spurte Vegdirektoratet,
de hadde ikke tall på alt de hadde bygd til ingen steder.
Så det var i hvert fall en forbedring. 

Nå sier altså statsråden
at han vurderer å åpne de nedlagte strekningene
igjen, han kaller det midlertidig nedleggelse. Og da har jeg lyst
til å spørre statsråden: Finnes det i
det hele tatt noen baner i Norge som har vært midlertidig
nedlagt, og som har kommet i drift igjen? Jeg tror ikke at disse
vil komme i drift igjen, da skal et stort under skje. Kan ikke heller
statsråden åpne for at vi kan få private
aktører, eller konkurranseutsette en del baner, slik at
vi kan få andre aktører? Jeg er klar over at han
i Nasjonal transportplan åpner for dette på godstrafikk, men
er det ikke også mulig at man kan gjøre dette
på persontransport?

