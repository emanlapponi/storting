 Jeg tillater meg å stille følgende
spørsmål til helseministeren:

«Det er flere viktige momenter som
taler for en stasjonering av ambulansehelikopter i Mjøs-området
med 250 000 innbyggere, men det viktigste
argumentet er flytiden. Man vet at det er de første 10
til 20 minuttene som er kritiske. Med dagens tilbud må man
rekvirere helikopter fra Dombås eller Lørenskog.
Hadde helikopteret vært i Mjøs-området,
så hadde man hatt en flytid på maks 15 minutter,
som er halv tid av dagens ordning.

Vil statsråden opprette en base
i Mjøs-området for å redde liv?»

 Jeg takker statsråden for svaret.
Jeg var for så vidt veldig godt fornøyd
med at det blir foretatt en gjennomgang av strukturen, og at den
skal legges fram allerede innen utgangen av mars. Det
må jeg si er hurtig og bra gjort, og jeg er veldig fornøyd
med det.

Så tar statsråden opp at
det er en veldig bra bilambulansetjeneste her. Nå er det
nettopp bilambulansen som har satt dette på dagsordenen,
pluss Gjøvik sykehus. De sier at det ikke
er tilfredsstillende som det er, for flytiden fra Dombås
er på 45 minutter og vel en halv time
fra Lørenskog. På Lørenskog
har man i et halvt års tid hatt et helikopter nr. 2 i drift
som en forsøksordning. Kunne statsråden tenke
seg at det helikopteret, som sannsynligvis blir på Lørenskog etter
de planene som er i dag, i stedet blir plassert i Mjøs-området,
slik at vi får en fast base der?

 Jeg takker for svaret.

Nå er jeg òg klar over at
det er kostbart å anlegge en ny base, men tross alt er
det flere av sykehusene i Mjøs-området
som allerede har en helikopterlandingsplass. De har også folk
på sykehusene, og de har en dyktig bilambulansetjeneste
som gjerne vil bli avlastet. Men jeg synes det statsråden
sier, er lite grann betenkelig og vil spørre om
han vil sette et mindre pengebeløp, som det eventuelt koster å opprette
en sånn base, opp mot det at man kan spare noen
menneskeliv. Jeg synes den var lite grann drøy,
for å si det. Mente ærlig talt statsråden
det på den måten?

