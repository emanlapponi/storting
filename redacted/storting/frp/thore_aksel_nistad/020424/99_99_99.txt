 Jeg vil få stille følgende spørsmål
til samferdselsministeren:

«I Innst. S. nr. 119 for 2000-2001
og Budsjett-innst. S. nr. 13 for 2001-2002 bes det om en bedring
av trafikkavviklingen og opprustning av E16 i Lærdalsdalen
og Fillefjell. Spesielt strekningen Steinklepp–Øye
ble fremhevet. Etter en vinter med ofte stengte
fjelloverganger øst–vest har trafikkuhellene over
Fillefjell økt dramatisk, og spesielt ved Øye.

Vil statsråden sette i gang utbedringer
på denne strekningen i sommer for å få redusert
det store antall ulykker?»

 Jeg takker for svaret.

Jeg kan ikke helt skjønne
statsråden når hun sier at det er skjedd
to ulykker der. Jeg ringte i dag Viking i Vang i Valdres, som har
redningstjenesten der oppe. De har i vinter dratt opp 250 vogntog.
Over 200 av disse vogntogene er dratt opp på opp- og nedstigningen
til Fillefjell. Jeg skal si det helt konkret. De fleste er tatt
opp i Øye i Valdres fram til skiheisen på Fillefjell. De
resterende er tatt ned mot Borlaug-krysset. Så antallet
ulykker som statsråden her viser til, viser noe helt annet
enn hva redningstjenesten Viking har i sine statistikker
for Fillefjell. Jeg gjør oppmerksom på at disse
250 kun er vogntog. Hvor har da statsråden sine
statistikker fra, når dette viser at det har vært
en dramatisk endring på strekningen over Fillefjell
i vinter i forhold til tidligere?

 Jeg har et tilleggsspørsmål. Jeg
syns det er temmelig ille når statsråden
viser til at vogntogene bør være skodd,
og at trailersjåførene bør være
bedre til å kjøre. Hadde hun kjørt
strekningen og sett hvordan veien er, ville hun ha visst
at det er komplett umulig for to trailere å møtes oppe
på Fillefjell med dagens veibredde. Da syns jeg det er
temmelig ille å antyde at sjåfører ikke
er kompetente til å kjøre.

Vil statsråden gå inn og
se på veibredden og se på ulykkesstatistikkene
og de vogntog som Viking og andre har dratt opp? Vil hun
gjøre noe med denne veien, slik at vi kanskje kan unngå at
det skjer alvorlige ulykker kommende vinter?

