 Jeg vil stille følgende spørsmål
til samferdselsministeren:

«Ved utskillelsen av Vegvesenets utbyggingsavdeling til
Mesta AS ble store verdier i form av vegstasjoner og utstyr overført
til det nye selskapet.

Hvorledes avhender Mesta AS materiell som er
til overs ved nedleggelse av stasjoner/innskrenkninger?»

 Jeg er klar over at Mesta har blitt AS og er
et eget selskap, og at det er opp til selskapet å avgjøre
dette. Men tross alt er dette et ganske nytt selskap,
og det er på en måte underlagt departementet
når det gjelder oppfølging.

Jeg hadde tidligere et spørsmål
til statsråden om sluttlønn i Mesta. Det viste
seg da at de ansatte gikk inn i nye jobber og fikk beholde den gamle
lønnen fra Mesta. Så det må vel være
en slags form for ukultur i Mesta. Det er også kommet en
del meldinger til meg om at materiell som er fullt brukbart, blir
skrotet, og at en del også blir solgt til ansatte.

Vil statsråden – på akkurat
samme måte som med sluttvederlagene når
det gjaldt lønn – ta en kontrollrunde og se etter
om virksomheten i Mesta foregår på en ordentlig
og rettferdig måte?

