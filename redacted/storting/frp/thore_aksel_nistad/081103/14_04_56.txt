 Dette er en interpellasjon som handler om mange forviklinger, ifølge statsrådens oppsummering. Han hadde en grundig gjennomgang av saken. Det er ikke bare ved samlivsbrudd kvinner kommer dårligere ut – også ved dødsfall kommer de dårligere ut når det gjelder pensjon, fordi vi menn dør en god del tidligere. 




Mye av dette ville vært annerledes hvis vi hadde innført noe Fremskrittspartiet har foreslått gjentatte ganger, nemlig en ektefelledelt beskatning. Det er klart at staten da ville fått inn mindre toppskatt. Om én inntekt ble delt på begge to, ville staten lide litt økonomisk, men til gjengjeld ville begge parter opparbeide pensjonspoeng. Interpellanten har pekt på at det er kvinnen som er den svake parten når det gjelder dette ved samlivsbrudd. Ved ektefelledelt beskatning ville kvinnen hatt pensjonspoeng å gå til, og mannen ville hatt tilsvarende mindre. Dette har Fremskrittspartiet foreslått flere ganger, men vi har ennå ikke fått gehør for det. I sin gode redegjørelse var statsråden overhodet ikke inne på ektefelledelt beskatning. 




