  Jeg tillater meg å stille følgende
spørsmål til arbeids- og administrasjonsministeren:

«Drosjenæringen sliter i
dag med dårlig økonomi og lave lønninger
grunnet maksimalprisordningen. Til sammenligning har takstene i
kollektivtransporten hatt en økning på hele 36,5
pst., mens for drosjenæringen er økningen 18,8
pst. for perioden 1990 til juni 1998.

Mener statsråden at maksimalprisordningen
nå bør avskaffes?»

  Jeg takker for svaret, som jeg delvis har
lest i Aftenposten i dag, og jeg må jo da berømme
statsråden for at det var en hurtig behandling av spørsmålet
som jeg la inn. 

Det blir altså en delvis opphevelse
av maksimalprisordningen, og den skal da evalueres om ett år.
Herunder skal også konsekvensene for kommuner, fylkeskommuner
og folketrygden – som er en veldig stor bruker av drosjenæringen – ses
på. Men hva er hensikten med kun en delvis opphevelse av
maksimalprisordningen – og samtidig skal man ha en evaluering
av denne ordningen om ett år – når både
folketrygden og fylkeskommunen allerede kan innhente tilbud hos
forskjellige sentraler innenfor sitt fylke? De fleste fylkene har
allerede i dag sine fylker som ett løyvedistrikt, og det
offentlige kan kjøpe sine drosjetjenester på kreditt,
ikke kontant. Dette kan man innhente tilbud om.

