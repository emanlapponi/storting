 Jeg vil først få understreke at Fremskrittspartiet stemte imot flytting av Luftfartstilsynet da denne saken i sin tid var oppe til behandling. Allerede den gangen så vi klart de problemene som ville kunne oppstå i flytteprosessen. Luftfartstilsynet var den etaten som var aller minst egnet til flytting, på grunn av de høye krav man setter til den ekspertise og det miljø som trengs for å opprettholde sikkerheten i luften. Det ble den gangen et flertall for flytting av Luftfartstilsynet til Bodø. Flyttingen har imidlertid hele tiden vært basert på at flysikkerheten blir ivaretatt og kvalitetssikret. Sikkerheten må gå først, og uansett må den gis høyeste prioritet.




Fremskrittspartiet understreker nok en gang at samferdselsministeren er konstitusjonelt ansvarlig for at sikkerhetsaspektet blir fulgt opp, og at dette følges med argusøyne fra dag til dag. Det har allerede framkommet signaler og indikasjoner om at flysikkerheten viser tegn til svekkelse, bl.a. i brev/rapport datert 6. januar 2005 fra Havarikommisjonen for sivil luftfart og jernbane. Derfor er det samferdselsministerens fulle ansvar at flyttesaken straks blir brakt tilbake til Stortinget for en ny behandling.




Fremskrittspartiet står fast på sitt standpunkt at Luftfartstilsynets lokalisering med det overveiende mål å sementere en optimal sikkerhet i luften er - og forblir - i Oslo og på Gardermoen, der miljøet og ekspertisen er vel etablert. En hvilken som helst annen lokalisering vil uansett argumentasjon bidra til marginer som ikke vil være til fordel for en optimal sikkerhet i luften.




