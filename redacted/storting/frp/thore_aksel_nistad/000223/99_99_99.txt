  Jeg vil få lov til å rette følgende
spørsmål til samferdselsministeren:

«I løpet av 1999 er alle
veiprosjekter i Oslo konkurranseutsatt, og de regner med en årlig
kostnadsreduksjon på 5-20 pst. 

Hvor langt er konkurranseutsetting på veisektoren kommet
på landsbasis, og hvor store besparelser ville Samferdselsdepartementet
hatt dersom alle fylker innførte konkurranseutsetting slik
som Oslo?»

  Jeg er meget godt fornøyd med de
tiltak som statsråden har satt i gang, og med at man vil
gå videre med den effektiviseringen og konkurranseutsettingen
som er gjort. Jeg er – også etter det statsråden
sier – klar over at det varierer litt fra fylke til fylke,
i og med at det er kommet langt på Østlandet, mens det
er en del fylker som gjenstår. 70 pst. er nå gjort, og
det gjenstår da 30 pst. som ikke blir lagt ut på anbud eller
konkurranseutsatt.

Ettersom det er et sprik mellom de forskjellige
fylkene: Er det behovet for å beskytte sine egne ansatte
i enkelte fylker, eller er det strategiske hensyn som ligger til grunn
for at Statens vegvesen avgjør om veiprosjektene skal utføres
i egen regi, eller om de skal settes ut på anbud?

 Jeg vil få lov til å stille mitt
neste spørsmål også til samferdselsministeren: 

«I veiprosjekter er kostnadene i dag
ved oppstart og nedrigging om lag 10-15 pst. av byggekostnadene.
Samfunnskostnadene er store ved den måten som myndighetene
bygger på ved at man stadig avbryter byggeprosjekter eller
bygger kun korte deler av gangen. 

Har departementet forsøkt å få oversikt
over mulig innsparingspotensial ved en helhetlig planlegging og
utbygging av veiprosjekter?»

 Jeg er meget glad for svaret som statsråden
gav, særlig om OPS-utbygging. Det skal jeg ta med meg videre.
Jeg tror det vil bli store besparelser på å gjennomføre
slik utbygging.

TV2 hadde en reportasje forleden om mange prosjekter
som ikke er fullført, og som bare står der – enten
er de ikke i bruk, eller så har en kanskje tenkt å bli
ferdig om en del år. 

Så sier også statsråden
at konkurranseutsetting og effektivisering kan gi en gevinst på 20
pst., og at han jobber veldig med det. Det er jeg takknemlig for.
Nå vil han også foreta en mer helhetlig utbygging
istedenfor den klattutbygging med opp- og nedrigging som har vært gjennomført.
Dette blir mange forskjellige måter man kan spare penger
på. Har han noen mening om prosentvis innsparing på det
samlede innsparingspotensial når vi regner med effektivisering,
OPS-utbygging, og at man gjennomfører prosjekt, istedenfor å la
det stå som det gjør i dag?

