 Det er riktig som det står i interpellasjonen, at det er viktig å stimulere til bruk av miljøvennlige biler.




I denne forbindelse tør jeg minne forsamlingen om at av verdens CO

2

-utslipp er hele 95,5 pst. naturlige utslipp, mens bare 4,5 pst. er menneskeskapt. Personbilen står for 0,2 pst., eller 2 promille, av de samlede utslipp, mens lastebilen står for 3 promille. Utsagnet i interpellasjonen er: «Kjøretøy er en vesentlig kilde til miljøødeleggende avgasser». Det er en sannhet med modifikasjoner.




Som politikere må vi, som representanten Oddbjørg Ausdal Starrfelt uttrykker det, stimulere til at kjøretøy er minst mulig forurensende. Det er vi enig i. Men svaret er svært enkelt, det. Dagens teknologi i bil- og motorproduksjon har ført til at de moderne bilene forurenser svært lite. Det gjelder også dagens dieselmotorer.




De særegne høye norske importavgiftene for motorkjøretøyer bevirker at gjennomsnittsalderen for biler i Norge nå ligger nærmere elleve år, mens de i land Norge kan sammenligne seg med, har en gjennomsnittsalder som ligger langt under. Bare Tyrkia har en like høy snittalder på bilparken sin. En reduksjon av importavgiftene vil være det instrumentet som lettest kan bidra til at den norske bilparken fornyes med miljøvennligere biler med redusert forurensning.




Hydrogenbilen vil tidligst kunne komme i kommersiell drift om 20–30 år og vil således ikke kunne bidra positivt de nærmeste årene. Hybridløsningen er derimot interessant, under forutsetning av at denne biltypen blir innvilget ytterligere reduserte importavgifter. Her skal man heller ikke glemme at store og tunge hybridbiler gir større drivstoffreduksjon og miljøeffekt. I tillegg er vi enig i at kollektivfeltene åpnes for hybridbiler på samme måte som for elbilen. Vi støtter Arbeiderpartiet i dette, og det kunne vel kanskje bli en flertallsløsning på dette hvis det blir fremmet som et forslag senere.




En konklusjon på dette er at med politisk vilje til å redusere importavgiftene på motorkjøretøyer og derved få en nyere bilpark vil miljøforurensningene innenfor samferdsel kunne bli dramatisk redusert – og de vil bli hurtig redusert.




