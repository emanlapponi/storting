 Jeg skal få stille følgende spørsmål
til samferdselsministeren:

«Statens vegvesen har utredet konsekvensene
for utvidelse av dagens E6 fra to til fire felt på strekningen Gardermoen–Moelv.

Vil statsråden medvirke til at det
gjennomføres en lignende utredning
for E6 fra to til fire felt på strekningen Moelv–Trondheim?»

 Jeg er glad for at statsråden i hvert
fall vil legge vekt på å bygge ut stamveinettet.
Det var allikevel ikke så veldig mye holdbarhet
i det som kom. Jeg er klar over den nye normen på 10 000,
at man skal ha den for å bygge firefelts vei, men når
vi ser på de analyser for økning i trafikken som
har vært laget de siste 30 årene, har jo de slått
helt feil, og de statistikkene som blir laget videre, har vel samme
holdbarhet som det som har vært.

Men så vil jeg vise til
to analyser. Den ene er av 30 møte- og utforkjøringsulykker
på E6 på strekningen Jessheim–Tretten. «Vei
med fysiske midtdeler vil fjerne de alvorlige møteulykkene»,
heter det i rapporten fra analysegruppen Jessheim–Tretten.
En annen analyse er fra SINTEF i Trondheim,
som har gjort en dybdeanalyse av møte- og utforkjøringsulykker,
de vi ofte kaller «de uforklarlige» ulykkene.
Konklusjonen er at 75 pst. av ulykkene kunne vært unngått
hvis veien hadde hatt midtdeler eller rekkverk.

Vil ikke da statsråden se
litt på de veiene hvor vi har store, alvorlige møte-
og utforkjøringsulykker – det er jo to tredjedeler
av alle ulykkene – og vil hun ikke
ta kostnadene ved disse ulykkene også inn i den
beregningen?

 Nå sies det i den konsekvensutredningen
som Statens vegvesen har gjort om E6 fra Gardermoen til Moelv, at
utbygging av den fra to- til firefelts veg med midtdeler er et samfunnsøkonomisk lønnsomt
prosjekt. Tror ikke statsråden at det også vil være
et lønnsomt prosjekt samfunnsøkonomisk å gjøre dette
gjennom Gudbrandsdalen?

