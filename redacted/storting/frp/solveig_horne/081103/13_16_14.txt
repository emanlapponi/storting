 I likhet med foregående taler vil jeg gi honnør til interpellanten for å ta opp denne viktige interpellasjonen i dag. Det skulle vært flere komiteer til stede på en så viktig debatt, for dette temaet er det ikke bare justiskomiteen som er opptatt av. Jeg vet at dette berører mange andre komiteer også, så det er nesten synd at ikke flere er til stede i salen i dag. 




Først og fremst har jeg lyst til å si at all vold mot andre mennesker, uansett motiv, er uakseptabel. Det må det slås ned på. Det er noe som vi ikke skal akseptere. 




Interpellanten viste til flere hendelser, bl.a. den i sommer som skapte frykt både på mottaket og blant dem som bor rundt. Dette gjelder folk med forskjellige skjebner som flykter og tror de kommer til et trygt land, og så opplever de en slik frykt som de gjorde i sommer. Interpellanten viste òg til flere episoder som var faretruende. Dette er skremmende, og det er noe som vi alle er nødt til å være opptatt av. Det skaper frykt, men ikke minst hindrer det en integrering som vi er avhengig av hvis vi skal lykkes i dette arbeidet. Når det er grupper som angriper hverandre på denne måten, står vi overfor utfordringer som vi kanskje ikke er så forberedt på. Vi har ikke nok kunnskap om akkurat dette. Det gjelder etniske og religiøse forskjeller. Vi ser at innvandrere selv diskriminerer hverandre. Det er ikke bare nordmenn som utfører vold mot innvandrere, det er også innvandrere som diskriminerer hverandre. Det er uforståelig at vi får slike reaksjoner. 




Så er spørsmålet: Hva skal vi gjøre med dette? Det har vært tatt opp en del ting, men først og fremst tror jeg det er snakk om å få på plass en god integrering. Integreringen begynner, som flere har vært inne på, både i barnehagene og i skolene. Skal vi ha et flerkulturelt samfunn, er vi nødt til å ta de utfordringene. Vi må få på plass en ordentlig integrering. Da er det viktig at det arbeidet begynner. 




Men ikke minst, ettersom det blir voldshandlinger av dette, er det viktig at politiet får nok ressurser og nok kunnskap om denne utfordringen, slik at de klarer å reagere og vise at vi ikke tolererer dette. Flere har vært inne på opplæringen av politiet. Jeg viser da til Sverige og England. Kanskje man ikke er flink nok på akkurat dette i Norge. Derfor er det, som justisministeren òg sa, viktig med etterutdanning av politiet. Det er også viktig med slik opplæring av dem som begynner på Politihøgskolen. 




Vi sitter her på Stortinget og gir politiet flere og flere oppgaver. Vi skal ikke begynne en budsjettdebatt her i dag, men det er veldig ofte ressursmangel som gjør at politiet ikke klarer å få bukt med dette problemet. Derfor tror jeg at vi alle er nødt til å stå sammen for at politiet skal få mer ressurser. Dette må være en viktig oppgave for politiet som ikke må bli bortprioritert fordi de har andre viktigere oppgaver. Noe av det viktigste i denne debatten gjelder ressurser til politiet. Men vi er også nødt til å få på plass integrering, som jeg sa tidligere. 




Vi må også se på strengere straffer. Representanten Bjørnflaten var inne på at Fremskrittspartiet hadde stemt mot dette. Ingen skal være i tvil om at Fremskrittspartiet ønsker strengere straffer, og at det skal bli slått ned på vold, spesielt hatvold. Men det er ingen grunn til at vi skal sette hatvold over andre typer vold. All vold som blir utført mot mennesker, skal det bli slått hardt ned på, og det skal være strenge straffer for dette. 




