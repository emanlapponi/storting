 Jeg vil takke statsråden for svaret. 




Som ventet var det et svar utelukkende om skjenketidene og det lokale ansvaret, og en ansvarsfraskrivelse fra statsrådens side. 




De reelle fakta i denne saken er at de siste årene har Stavanger fått strengere skjenkeregler, men likevel hatt en økning i volden. Nabokommunen Sandnes har hatt en mye mer liberal skjenkepolitikk, men har hatt mindre vold. 




Så vil jeg vise til at statsrådens egne partikolleger i Gjesdal, som er nabokommune til Stavanger, for to dager siden vedtok å utvide skjenketidene, til å ha det mye mer liberalt enn det Stavanger har. 




Påstanden om at det er fri flyt i Stavanger, er en myte. Vi kunne for et par uker siden lese i Stavanger Aftenblad at salget på utestedene faktisk har gått ned. Det viser seg at folk drikker mer hjemme, og de kommer mye senere ut på byen. Derfor har salget ute gått ned. 




Vi har nå hatt en flertallsregjering i to år, og mitt spørsmål til statsråden er: Hva har statsråden konkret satt i verk av alkoholreduserende tiltak? 




