 Jeg takker igjen for svaret. Jeg skal ikke la dette bli en skjenkedebatt, men heller ta hovedspørsmålet, om den grove volden. 




Statsråden sier selv at han har gitt mer penger til politiet. Det som skjer i dag, er at Rogaland politidistrikt mangler 25 mill. kr. Ifølge beregninger skal Rogaland ha 7,3 pst. av den potten som Stortinget bevilger, men de får bare 6,8 pst. Det vil si at de mangler ca. 25 mill. kr bare i Rogaland politidistrikt. Dette er penger som kunne gitt mer synlig politi, for det er mer ressurser. Vi vet at forutsetningen for å lykkes med kriminalitetsbekjempelse er tilstedeværelse av politi. 




Da blir mitt siste spørsmål til statsråden: Er justisministeren enig i at et mer synlig politi er forebyggende? Og hva vil han gjøre for at Stavanger og Rogaland politidistrikt får de pengene som de mangler? 




