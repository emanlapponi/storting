 Jeg vil også slutte meg til å gi ros til interpellanten for å ta opp det viktige temaet som vi debatterer i dag. Det er flott å se at det faktisk er tverrpolitisk enighet om dette. 




I forrige periode da jeg satt i justiskomiteen, hadde justiskomiteen et stort fokus på akkurat vold i nære relasjoner. Jeg vet også at dette har vært tverrpolitisk og at Regjeringen har jobbet veldig aktivt mot dette. Men ofte er det slik at det nesten er gått for langt når det kommer opp som justistema. 




Det er et kjempeviktig tema. Når barna våre blir sviktet, er de så svake. Når barn blir sviktet av sine nærmeste, og i tillegg blir sviktet av staten som skal gi dem den hjelpen og tryggheten de trenger, er dette forferdelig. 




Det er mange eksempler man kan dra fram. Man kan lese i avisen nesten hver eneste dag om barn som blir sviktet. Kanskje er det et tabubelagt tema? Kanskje har ikke vi politikere vært tøffe nok til å kunne ta en debatt om dette? Kanskje er det slik at vi har kviet oss for å gå inn i familier fordi det er skammelig, og fordi vi ikke vil blande oss inn i familien? Men vi ser at det er nødvendig at vi gjør det. 




Noen av dere har sikkert hørt Paal-André Grinderud holde foredrag og lest bøkene hans, der han snakker om nabokjerringa, og om hvor viktig det er at vi ser de barna som ikke har det så godt hjemme. Jeg tror det er viktig at alle partiene uansett – og kommunepolitikerne spesielt som har en helt annen nærhet til barna – fokuserer på dette. Det er vår oppgave som politikere å påse at det er lover og regler som gjør at staten kan gripe inn der det trengs. 




Vi snakker om tverrpolitisk, tverretatlig, og statsråden var også inne på tverrfaglige team på sykehus. Men jeg tror man veldig ofte er nødt til å gå inn i temaet med tanke på at det er profesjoner. Dette starter mange ganger med at det er helsestasjoner som ser barna, det er kanskje i barnehagen, det er kanskje i skolen, og da er det viktig at alle snakker sammen, og at man ikke sitter med taushetsbelagte skott som kan gjøre at barna får hjelp altfor sent. Det er gjort en del akkurat på det tverretatlige feltet, men jeg tror det er veldig viktig at vi fokuserer på det og gjør mer med det. 




Jeg sa at det har vært en urovekkende sterk økning i antall barnevernssaker i den siste tiden. Det kan godt være at det er på grunn av at Redd Barna har hatt et stort fokus på at man skal kunne gi beskjed, og at man skal kunne si ifra hvis man ser ting. Den økningen vi ser hos barnevernet, er på en måte veldig god, for den viser at folk gir beskjed, og at det kan komme flere saker. Men det som er tragisk, er at veldig mange av disse barna ikke får hjelp. 




I Vestfold fylke så vi for en tid tilbake at to kommuner ble dømt for å ha brutt barnevernsloven. Hvor mange kommuner er det ikke i resten av landet som hver eneste dag bryter barnevernsloven? Det er små kommuner med lite ressurser – kanskje med bare én ansatt i barnevernet, og mange kjenner hverandre. 




Statsråd Lysbakken har også sagt helt klart i et svarbrev til meg at han vet at hver dag er det kommuner som bryter barnevernsloven. Det er ikke holdbart. Det er litt spesielt, det må jeg få lov til å si, når flere representanter fra regjeringspartiene her bemerker og sier så klart at det er krise i det kommunale barnevernet. Det er positivt, for da er ikke opposisjonen alene. Dette har opposisjonen prøvd å si lenge nå. 




Bare for et par dager siden ble det sendt brev fra Bergen kommune og fra Stavanger kommune med skikkelig urovekkende bekymringsmeldinger om det kommunale barnevernet. Vi ser at samarbeidet mellom Bufetat og det kommunale barnevernet ikke er godt i det hele tatt. Bufetat er en stor koloss, og det at Bufetat i vest skal kutte over 100 mill. kr, går jo ut over de kommunene som må legge ned tilbud uten at noe nytt er på plass. 




Jeg håper den bekymringen som er kommet i dag fra regjeringspartienes representanter, når inn både til statsråden for helse og statsråden for barn og likestilling, og at de bekymringene gjenspeiles i budsjettet som blir lagt fram til høsten – og kanskje i revidert – slik at vi får skikk på det kommunale barnevernet. 




