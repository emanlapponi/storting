 Jeg har lyst til å gi en honnør til interpellanten for begge de to gode interpellasjonene som en i dag har fått en debatt om, selv om jeg vel har en følelse av at vi holder på å gjenta oss selv i kveld. 




Det er en viktig sak som har blitt debattert mange ganger i denne salen, og det er situasjonen i politiet og de ressurser de har. Men en god sak kan vel ikke gjentas for ofte, og kanskje går det i dag inn hos regjeringspartiene. Vi kan kanskje håpe på at vi får se resultater i revidert budsjett når det gjelder ressursene til politiet. 




Stortinget behandlet politirollemeldingen for to år siden. Da var det bred enighet om hvordan en ville at politi- og lensmannsetaten skulle videreutvikles. Vi vedtok at en skulle ha et desentralisert politi, med vekt på lokal forankring. Nærpoliti er utrolig viktig. Det arbeider med forebygging. 




Vi har en situasjon i dag som ikke er så bra. Vi har en utvikling som vi ikke ønsker. Politiet har det stramt, og det blir ofte til at forebygging blir nedprioritert. Og det er jo noe som går på bekostning av befolkningen, som ikke får den hjelpen den trenger.




Vi ønsker alle i denne sal å bekjempe kriminalitet. Og vi har stått her i kveld og skyldt på hverandre. Det ser nesten ut som om vi lever i hvert vårt land, for vi har en helt forskjellig virkelighetsoppfatning. Vi krangler om hvem det er som har tatt opp flest studenter, og hvem det er som har uteksaminert flest studenter. Men etter en opplysning som jeg har fått av utredningsseksjonen, viser det seg at jeg skal gi honnør til Stoltenberg I-regjeringen, for det var under den det ble uteksaminert flest studenter. Så nå har både Bondevik II-regjeringen og Stoltenberg II-regjeringen det med seg. 




Politiet fikk et løft, men det fikk de fra Fremskrittspartiet, i 2005. Og det har de i grunnen levd på nesten til vi fikk dette løftet. Statsråden har rett i noe, og det er at det aldri har vært bevilget mer penger til politiet enn nå. Men han glemmer å nevne at det aldri har vært mer kriminalitet. Det har aldri vært større lønns- og pensjonskostnader. I tillegg er det flere og flere oppgaver som politiet er nødt til å løse. Politiets Fellesforbund sier selv at de i år mangler 120 mill. kr bare for å holde seg på 2007-nivået. 




Når Bjørnflaten, komitelederen, i dag tar opp denne solskinnshistorien fra Vest-Finnmark, er det flott å høre på. Det var slik vi skulle ønske vi hadde hatt det i resten av landet også. Og da vil jeg ta et eksempel fra Rogaland politidistrikt. Rogaland politidistrikt skal ifølge direktoratet ha 7,3 pst. av hele den store potten som Stortinget bevilger, men de får bare 6,8 pst. Det vil si at de mangler 25 mill. kr. Cirka 50 nye politistillinger hadde det vært. Da er det ikke slik at det bare er solskinnshistorier det ene stedet. 




Det er i dag ikke sammenheng mellom de kostnadene en har for å drive kriminalitetsbekjempelse, og de ressursene en faktisk bevilger. 




La oss se til våre naboland. I Sverige er det en skikkelig satsing og en oppbygging av politiet som vi i Norge bare kan drømme om. Norge har langt igjen for å komme opp på nivå med våre nordiske naboer, og det er noe vi ikke kan være bekjent av. Det er kun Fremskrittspartiet som de siste årene har foreslått - og fremmet forslag om - at vi må få et nivå på politiet som står i forhold til våre nordiske naboland. Og så kan vi stå her og krangle om hvem det er som bevilger mest penger, og at Fremskrittspartiet har så mye mer penger enn alle andre. Men det er i hvert fall vi som vinner uansett, for politiet er noe vi prioriterer i våre budsjetter. 




Men mens vi står her og krangler om hvem det er som bevilger minst eller mest penger, kan vi våkne opp i morgen til nye bevis og nye hendelser, som viser den reelle situasjonen, der politiet må prioritere blant saker, som igjen går ut over folks trygghet på grunn av at det er for lite ressurser. 




Fremskrittspartiet vet at mye kan gjøres, og ikke alt trengs det penger til. Men vi er nødt til å se på oppgaver som politiet i dag har, som kan gjøres av andre. 




Da jeg var på besøk hos lensmannen på Jæren, sa han at han bruker så mye ressurser på å kjøre fanger fra Åna kretsfengsel til tannlegen. Er det meningen at han skal bruke av sine ressurser til det? Går det ikke an å se på om det er andre som kan foreta den transporten?




Bare i Oslo har det fra 2001 til 2007 gått med 13 763 dagsverk til vakthold på Tinghuset. 




Fremskrittspartiet har fremmet forslag om et eget investeringsbudsjett. Vi har fremmet forslag om en utredning av responstid. Derfor: Uansett hva statsråden nå sier om at dette året kommer til å bli politiets år, er ikke det realiteten. Men la oss håpe at 2009 blir et politiets år. 




Gunn Olsen hadde her overtatt presidentplassen. 




