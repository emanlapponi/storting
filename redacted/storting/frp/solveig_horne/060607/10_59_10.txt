 

(ordfører for saken):

Ombudmannsnemnda for sivile vernepliktige skal hvert fjerde år sende beretning til Stortinget, og det er den saken vi behandler i dag. Den sivile verneplikten omfatter vernepliktige som av samvittighetsgrunner ikke kan avtjene militær verneplikt. Sivil verneplikt skal understøtte Forsvaret, men tjenesten skal også være meningsfylt og samfunnsnyttig.




I likhet med verneplikten i Forsvaret har også den sivile verneplikten de senere årene vært inne i en omstrukturering. De har fått nye innkallingsrutiner, det har vært økning i satsene, og det har vært en reduksjon i tjenestetiden. Tjenestetiden har blitt redusert fra 14 til 13 måneder, og den blir nå også redusert til 12 måneder.




Det er ikke til å komme vekk fra at den fysiske formen til sivilarbeiderne, i likhet med en del i Forsvaret, også er nedadgående. Vi har også fått en reduksjon i antall folk som søker seg til sivilarbeid, og de som møter, kan også bli kjent udyktige fordi de ikke er i stand til å utføre arbeidet. Men det er viktig at de som avtjener den sivile verneplikten i dag, trives. Det er viktig å ha et godt tilbud til de som avtjener den tjenesten.




Komiteen vil framheve VOKT, volds- og konfliktforebyggende tjeneste, som er en prioritert tjenesteform, og vi har veldig mange gode oppdragsgivere rundt omkring som vi er nødt til å ivareta.




Dermed legger komiteen fram innstillingen, og vi er positive til forslagene.




