Det er riktig som interpellanten og også statsråden var inne på, at Norge ved flere anledninger tidligere har vært inne med økonomisk bistand i russiske områder. Et av de store problemene etter mitt skjønn har vært at russiske interesser og russiske myndigheter har vist svært liten interesse for oppfølgingen av disse midlene. Det var også noe av begrunnelsen for at Fremskrittspartiet ikke var med på den flertallsmerknaden som det refereres til i interpellasjonen. 




La meg så vise til at det gjennom mediene har fremkommet at Russland har manglende retningslinjer og tiltak for sikring av bl.a. radioaktivt avfall og vedlikehold av utstyr. Norske myndigheters interesse burde i den sammenheng være å få en faglig og objektiv vurdering av hvilke konkrete konsekvenser dette kan få for norske forhold. Jeg tenker selvfølgelig spesielt på de faktiske konsekvensene dette kan få for folks helse og for naturressursene i våre to nordligste fylker. Skulle man gjennom en grundig og objektiv registrering få konstatert at de russiske forhold rundt bl.a. sikring av atomavfall vil medføre store og alvorlige konsekvenser for norske forhold, er selvfølgelig også Fremskrittspartiet villig til å diskutere nødvendige tiltak for å forhindre at så skjer. 




La meg så, som en kuriositet mot slutten, få lov til å si at jeg synes det er litt bemerkelsesverdig at Høyre fra denne talerstolen nærmest påpeker at det eneste, viktigste og riktigste å gjøre i denne sammenhengen er å bevilge disse midlene. Man skulle tro at det viktigste var å gå inn og få internasjonale avtaler, og ikke minst også en markedsøkonomisk omlegging i Russland, som ville ha ført til en helt annen miljøsituasjon også der. Miljøet hadde på den måten blitt mye bedre. Det burde har stått langt mer i sentrum for Høyre.




