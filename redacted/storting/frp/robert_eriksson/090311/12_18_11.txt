 Jeg har full forståelse for at statsråden ikke sitter og behandler hver enkelt av de 14 000 stillingene.


Men så er det slik at statsråden tidligere har sagt, og også understreket i dag, at Nav vil få beholde den bemanningen de hadde ved utgangen av 2008, også i 2009. Det er jeg glad for, og det er positivt. I tillegg har Stortinget i forbindelse med tiltakspakken vedtatt at det skal 320 nye, midlertidige stillinger inn i Nav som følge av bl.a. finanskrisen. Det betyr at det faktisk skal flere personer – flere årsverk – inn i Nav-systemet enn det som var tilfellet i 2008, og da blir det ekstra vanskelig å forstå at mange av dem som har hatt midlertidige stillinger, og som er opplært, nå mister jobben sin. Man tar inn nye folk som skal opplæres. Er ikke statsråden redd for at en slik type skifting av arbeidskraft – med mer opplæring – vil skape større restanser og dårligere saksbehandling?


