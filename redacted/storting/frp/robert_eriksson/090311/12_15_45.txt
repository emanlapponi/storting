 Jeg takker for svaret.


La meg si det slik: Dette gjelder ikke bare i Telemark, for også rundt omkring i de andre Nav-distriktene – hvis man kan bruke det begrepet – har man midlertidig ansatte. På den pressekonferansen som ble avholdt den 23. februar, tror jeg mange satt igjen med et inntrykk av at de som hadde midlertidige stillinger, skulle få lov til å fortsette. Jeg tror mange hadde et håp om og en tro på at de skulle få lov til å fortsette i jobben, selv om den midlertidige perioden gikk ut en gang i løpet av vinteren eller våren. Så er ikke tilfellet.


Jeg har også kjennskap til Nav Telemark, og jeg vet at det bl.a. ble ansatt en del i midlertidige stillinger høsten 2008. De har, som statsråden var inne på, blitt gjort om til faste stillinger.


Mitt første oppfølgingsspørsmål til statsråden blir: Kan statsråden forstå at de som har hatt midlertidige stillinger, og som nå ikke får fortsette, blir skuffet og synes det er merkelig i forhold til de uttalelsene som ble gitt på pressekonferansen den 23. februar?


