 Jeg vil stille følgende spørsmål
til kommunal- og regionalministeren:

 «Det har gjennom flere år
vært arbeidet hardt og intensivt for å få realisert
en dypvannskai/offshorekai i Verdal, noe som vil ha stor
betydning for hele Midt-Norge. Ved behandlingen av budsjettet for
inneværende år uttalte flertallet i kommunalkomiteen
at Regjeringen burde bidra til at en finansieringsplan kunne foreligge
i løpet av 1. halvår 2000. 

Når kan man forvente at statsråden
vil bidra til å følge opp sin egen merknad, slik
at bygging av dypvannskai i Verdal kan realiseres?»

  Jeg takker for svaret fra kommunalministeren,
og vil understreke at den 6. oktober 1999 uttalte departementet
at man var positiv til realiseringen av prosjektet. Det ble da bedt
om at man måtte utrede videre enkelte forhold i prosjektet.
Det ble gjort, og det ble videresendt til departementet. Alle utredninger fra
utbygger skulle derfor nå være sendt til departementet.

Videre nevner statsråden dette med
utviklingskommune. Jeg vil opplyse om at det er en helt annen søknad
enn søknaden til det prosjektet vi snakker om, nemlig dypvannskai.
Jeg ønsker da å følge opp med følgende
spørsmål til ministeren:

Når kan søker forvente å få et
svar på den søknaden som ligger inne når
det gjelder prosjektet om dypvannskai i Verdal?

  Jeg takker for svaret. Det kan kanskje på mange
måter være litt betryggende at statsråden
pr. i dag ikke vet når svaret vil komme. Det gir i hvert
fall et håp om at det fortsatt er mulighet for at man kan
få realisert dette prosjektet.

Men det ble også sagt at man skulle
ha et koordineringsansvar i Kommunal- og regionaldepartementet,
prøve å få til en koordinering av finansieringen
mellom flere departementer. Jeg håper statsråden
fortsatt vil prøve å få til en god koordinering
mellom f.eks. Fiskeridepartementet, Samferdselsdepartementet og
Olje- og energidepartementet så en får realisert
prosjektet.

Når det gjelder behovet i framtiden,
vil det fortsatt være svært stort når
det gjelder offshoreindustrien, for det eksisterer kun én
slik kai i Norge pr. dags dato, og Aker Verdal må faktisk
si nei til å delta i anbud i enkelte prosjekt på grunn
av at man ikke har dypvannskai.





                

  Jeg tillater meg å stille følgende
spørsmål til fiskeriministeren:

 «Oppgradering av farleden på vestsiden
av Vikna kommune vil være av stor betydning for å trygge
lokale og tilreisende fiskeres hverdag.

På bakgrunn av at Vikna kommune har
fått avslag fra Kystdirektoratet på søknad
om midler til oppgradering av ytterligere to områder på vestsiden
av Vikna, vil jeg spørre om statsråden er villig
til å iverksette de nødvendige tiltak, slik at
samarbeidet mellom Vikna kommune, Nord-Trøndelag fylkeskommune
og Kystverket 3. distrikt kan videreføres.»

  Jeg takker for svaret.

Det er gledelig hvis det er sånn å forstå at
statsråden her nærmest kan kvittere ut at man
har lagt inn de midlene som trengs for å få til
en forsvarlig merking oppe i Vikna. I så fall ville det
være en stor glede både for fiskerinæringen
i Vikna og for befolkningen, som har kjempet nå i 40 år
for å få den merkingen. 

Man har også i en rekke tilfeller
opplevd til dels store ulykker utenfor kysten, deriblant den mest
kjente, «Sanct Svithun»-ulykken i 1962. Er det
sånn å forstå at statsråden
nå kan kvittere ut – hvis det budsjettvedtaket
som Regjeringen har lagt fram, blir vedtatt med den bevilgningen – at
Vikna kommune vil bli prioritert? 

