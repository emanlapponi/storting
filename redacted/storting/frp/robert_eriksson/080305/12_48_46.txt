 La meg aller
først få lov til å takke for svaret. Jeg er glad for
at statsråden presiserer at han hver dag er tydelig i sitt budskap
om at brukerne skal møtes med respekt og verdighet. 

Men jeg
tror også vi alle sammen er enige om at det er uholdbart, når
det blir avdekket slike vesentlige mangler ved behandlingen av grupper med
psykiske lidelser. Det er også uholdbart at man ikke har den elementære
kompetansen, noe som bekrefter, etter mitt skjønn, at den kompetansen
heller ikke har funnes tidligere, for det er i stor grad de samme folkene
som jobber i dette systemet. 

Da blir mitt oppfølgingsspørsmål:
Vil statsråden omgående iverksette et kompetanseprogram, slik
at de som jobber som saksbehandlere i NAV, sikres et minimum av kompetanse
når det gjelder psykiske lidelser? 

