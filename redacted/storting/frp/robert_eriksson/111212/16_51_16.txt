 (komiteens leder og ordfører for saken): Jeg skal ikke legge opp til en lang debatt. Fremskrittspartiet har et mindretallsforslag i denne innstillingen, og jeg ønsker bare å begrunne det litt kort. Vi ønsker å foreslå økte bevilgninger til frivillige lag og organisasjoner, spesielt til dem som jobber med fattigdomsbekjempelse. Jeg registrerer nå at i flere kommuner blir bl.a. tiltaket Alternativ Jul lagt til sides, både ut fra at man mangler personellressurser, og ut fra at man mangler økonomiske ressurser. Det synes jeg er veldig uheldig, og det synes jeg er synd. Derfor ønsker Fremskrittspartiet å foreslå en ekstra bevilgning til det på 15 mill. kr for å sikre at de aller svakeste, spesielt barna til de aller svakeste, også i 2011 kan gå en verdig og god jul i møte.


