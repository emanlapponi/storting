 Jeg takker igjen for svaret.

La meg understreke at jeg ikke prøver å tegne
et bilde av at dette er en generell situasjon. Jeg prøver å ta
opp et problem som en del har henvendt seg om. Jeg synes det begynner å bli
en god del henvendelser om dette, men jeg har ikke laget noen
statistikk over hvor stor prosent de henvendelsene
jeg har mottatt, ligger på ut fra de 4,6 millioner saker
som behandles, som statsråden nevnte.

Statsråden nevnte også at
man skal ha på plass en ny arbeids- og velferdsforvaltning
fra 2010, NAV, og at man allerede i år begynner å få den
på plass.

Statsråden var i sitt svar også inne
på at Regjeringen vil gjøre alt den kan for å unngå at noen
skal oppleve en lang saksbehandlingstid og et uverdig møte
med det offentlige. Da blir spørsmålet mitt: På hvilken måte
vil Regjeringen gjøre det? På hvilken måte
vil man klargjøre NAV til å bli bedre
rustet til å møte slike henvendelser
enn det som er tilfellet innenfor dagens organisering?

