  Presidenten erklærer Norges
145. Storting lovlig konstituert.

Presidenten foreslår at underretning
om dette sendes Hans Majestet Kongen gjennom Regjeringens sjef for
at denne kan innhente Kongens bestemmelse om tiden for Stortingets åpning. – Det
anses vedtatt.

Tidspunktet vil senere bli bekjentgjort ved
oppslag i Stortingsbygningen.

Presidenten ber om bemyndigelse til etter at
Stortinget er erklært åpnet, og etter at trontalen
og beretningen om rikets tilstand er overlevert, å utbringe
det sedvanlige ønske for Kongen og fedrelandet – og
anser denne bemyndigelse for gitt.

Presidenten ber videre om Stortingets bemyndigelse til å oppnevne
en deputasjon på sju representanter til å motta
Hans Majestet Kongen ved Stortingets åpning – og anser
også denne bemyndigelse for gitt.

Som deputasjon oppnevnes representantene Torny Pedersen,
leder, Ivar Kristiansen, Inge Myrvoll, Odd Eriksen, Steinar Bastesen,
Kari Økland og Tomas Norvoll.

Presidenten ber videre om Stortingets bemyndigelse for
Presidentskapet til etter alminnelig praksis å utføre forskjellige
forretninger som tilligger Presidentskapet, og tar opp følgende
forslag:

«Presidentskapet
bemyndiges til å la oppta og redigere debattene
i Stortinget og dets avdelinger i samsvar med den gitte instruks
samt til enhver tid å treffe de bestemmelser som måtte
kreves i anledning av utgivelsen av lover, Stortingstidende, innstillinger og
dokumenter.»

– Presidentens forslag anses enstemmig
vedtatt.

I anledning av Stortingets høytidelige åpning
har Oslo Biskop innbudt Stortingets representanter til gudstjeneste i
Oslo Domkirke i dag, mandag 2. oktober, kl. 17. Gudstjenesten vil
bli holdt av biskop Gunnar Stålsett og domprost Olav Dag
Hauge.

Før møtet heves vil presidenten
gjøre oppmerksom på at tidspunktet for budsjettets
framleggelse er onsdag      4. oktober kl. 10.





                    
                    
                    

