 Presidenten vil foreslå at utenriksministerens redegjørelse om viktige EU- og EØS-saker legges ut for behandling i et senere måte. – Det anses vedtatt.





                    
                    
                    

 Da er det interpellanten, Anette Trettebergstuen, som har en taletid på inntil 3 minutter.




 Jeg vil takke statsråden for svaret, som tydelig viser at Norge og Regjeringen gjør en god innsats for å bidra til påvirkning av regimet.




Jeg vil understreke betydningen av at det er viktig at vi lytter til dem som nå uttrykker bekymring rundt nye og strammere sanksjoner, for bare når disse ikke rammer sivilbefolkningen, er de hensiktsmessige. Jeg håper i likhet med statsråden at EU snart blir enige om innholdet i de nye varslede sanksjonene, og at de blir målrettede nok.




Så er jeg glad for at statsråden legger vekt på viktigheten av å utøve press på Kina og India som Burmas naboland, og ASEAN som avgjørende viktig aktør. Det er bekymringsfullt at Kina, som til tross for at de uttrykte bekymring da juntaen slo ned på demonstrantene, gjør det klinkende klart at de ikke vil gå lenger enn det. Dette kan ikke Kina få slippe lett unna. Beijing er en av Burmas hovedhandelspartnere og det nærmeste Burma kommer det å ha en alliert. Derfor er det avgjørende at Kina spiller på lag, om omverdenen skal ha noen som helst slags påvirkning på regimet. Det er langt dit.




Så lenge Kina og India holder juntaen og regimet levende ved å handle og investere og sånn sett fungere som juntaens navlestreng, spiller det ingen stor rolle om andre regioner i verden boikotter eller sanksjonerer. India og Kina sitter med nøkkelen til å tette igjen hullene og dermed gjøre det hele svært effektfullt. Gambari kan snakke med juntaen, om han får tilgang. Men i fraværet av nabolandenes fordømmelse av regimet, og fraværet av støtte til Gambari og FN og omverdenens vilje til å gjøre noe for å straffe regimet, kan juntaen fortsatt spille splitt og hersk, vel vitende om at de har Kina og India i ryggen, uansett hvor høye truslene om sanksjoner blir, og uansett hvor høye protestene fra omverdenen blir.




I det første innlegget mitt var jeg innom det at groteske brudd på menneskerettighetene ikke er et lands indre anliggende. Det angår oss alle. Alle stater er dessverre ikke enige i det, og det kan virke som om Kinas sterke ikke-innblandingspolitikk dessverre er med på å forsinke utviklingen også i Burma. Men om ASEAN kan bli enige om fordømmelse og passende tiltak – i form av gulrot og pisk – mot Burma, så kan man jo håpe på at de vil ha innflytelse nok til å få Kina, India og også Japan til å følge etter.




ASEAN har et møte nå i neste uke som vil bli viktig. Om det møtet ikke fører til noen konkrete fordømmelser eller tiltak mot regimet, frykter mange at Burmas junta vil se på det som at de nok en gang har kommet unna med sanksjonene sine og fått en stilltiende aksept for det.




Jeg håper at verdenssamfunnet vil bruke OL som en anledning til å sette søkelyset på Kinas sterke bånd til Burma. For et slikt søkelys forut for de olympiske lekene vil utvilsomt bli ubehagelig for kineserne. Det kan dessverre virke som om kineserne selv må kjenne det ubehagelige før de kan bli med på å gjøre en skikkelig innsats for alle dem som i Burma har levd i ubehagelighet i over 45 år.




 Utenriksminister Jonas Gahr Støre har også en taletid på inntil 3 minutter.




 Jeg tror ikke jeg skal bruke alle de minuttene, for jeg mener at representanten Trettebergstuen har påpekt de sentrale forhold som vi her står overfor.




Det jeg vil fokusere på, er at omstendighetene nå kanskje er til stede for at vi klarer å holde trykk på regimet over tid. Som representanten Trettebergstuen sa, har det gått mange, mange år – man kan gå helt tilbake til 1962. Regimet har siden kunnet bygge videre på sin politikk, og de lysglimtene som har vært til en positiv utvikling, har raskt blitt slukket. Derfor er vi nå opptatt av at vi kan holde trykket gjennom FNs organer hvor bl.a. Kina og India er med, at de kan sørge for at Gambari har arbeidsvilkår til å fortsette sitt arbeid så det ikke løper ut i sanden, og at vi gjennom de tiltakene vi slutter oss til med EU, også kan gjøre situasjonen mer krevende og ubehagelig for lederskapet. Samtidig tror jeg det er viktig for vår egen Burma-kunnskap at vi også tar inn over oss kompleksiteten i det burmesiske samfunn. Som jeg var inne på, er det et land med mange forskjellige grupperinger – etniske grupperinger osv. – og mange har beskrevet dette som et land som nærmest befinner seg i en postkonfliktsituasjon på innsiden fordi splittelsen mellom ulike grupper er så stor. Derfor tror jeg det neppe er slik at dette er et land som går mot demokrati ved at ett regime faller. Det er altså et militærregime med over 400 000 mann under våpen, og et slikt regime faller ikke uten videre. Derfor må det en nasjonal forsoningsprosess på plass, og det er å legge forholdene til rette for det som er det internasjonale samfunns store utfordring.




 Det må aldri være tvil om at vi fra norsk side er kompromissløse når det gjelder å stå opp for grunnleggende menneskerettigheter. Vi har et ansvar for å si fra, for å sette i gang kritiske dialoger, for å støtte demokratibevegelser og for å kjøre FN-sporet. Både i vår utviklingspolitikk og i vår utenrikspolitikk må menneskerettighetsspørsmål stå sentralt, enten vi snakker om Burma, Zimbabwe, Hvite-Russland eller Iran. Interpellanten har lagt an en bred innfallsvinkel, som også går litt videre enn Burma.




Kampen for menneskerettigheter dreier seg om å verne det enkelte mennesket mot undertrykkelse og overgrep, men også mot fattigdom, økonomisk utbytting og uverdige levekår. Hvert enkelt individ er enestående, med ukrenkelige rettigheter. Det dreier seg om menneskeverd, det dreier seg om personlig integritet, og det dreier seg om myndighetenes ansvar. Menneskerettighetene er et sett forpliktelser på hvilke normer og standarder som skal gjelde for det enkelte menneskets rettigheter. Disse må også være universelle. Vi kan f.eks. aldri akseptere at menneskerettigheter underlegges en kulturrelativistisk tilnærming.




Bakgrunnen for interpellasjonen er fokuset på hendelsene i Burma de siste ukene. Vi har med forferdelse vært vitne til at munker og andre sivile har blitt meid ned av det brutale militærregimet. Reaksjonene er spontane: Dette aksepterer ikke verdenssamfunnet. Jeg vil også vise til det interpellanten sa.




Som utenriksministeren har understreket, har Norge en lang historie når det gjelder å støtte demokratibevegelsen – i Burma som i andre stater der man opplever overgrep og tramping på menneskerettighetene. Vi gav fredsprisen til Aung San Suu Kyi, og vi har sterke grupper også i Stortinget som gjennom mange år har jobbet for menneskerettigheter i Burma.




Utgangspunktet og bakgrunnen for dagens konflikt – hvis det går an å kalle det en konflikt, det er vel en undertrykking – er de etniske motsetningene i Burma og et militærregime som holder andre etniske grupper nede med jernhånd. De etniske gruppene som ikke representerer regimet, ønsker en føderasjonsregjering, med autonome etniske områder innenfor føderasjonen, gjerne styrt av Aung San Suu Kyi, noe som kan være interessant når det gjelder utviklingen i Burma.




Noe som ofte glemmes når vi snakker om Burma, er flyktningsituasjonen på den thailandske siden av grensen. Norge bør være blant de fremste landene når det gjelder bistand til flyktningene i disse områdene. Det inkluderer langsiktig støtte til utdanning og kvalifisering. Utenrikskomiteen har i høst hatt møte med representanter for bistandsarbeidere som opererer på denne siden av grensen. Dette er tøffe områder.




I den vanskelige prosessen videre er det også avgjørende at vi støtter opp om arbeidet til FNs spesialutsending.




Interpellanten sa mye om Burma, men har også et videre perspektiv. La meg derfor bruke det siste minuttet på andre områder, for det finnes dessverre mange land der menneskerettighetene brutalt knuses. Iran er ett av disse landene. Mens verdenssamfunnet fokuserer på Irans atomprogram, kan landets såkalte Vokterråd ufortrødent fortsette sin ekstreme undertrykkelse. De siste ukene har gitt oss informasjon om en kraftig økning i antall henrettelser i Iran, også av mindreårige. Jeg må innrømme at jeg får noen assosiasjoner til Afghanistan på 1990-tallet, da Taliban grep makten og brukte stadionet i Kabul til hengning og steining. Vi ser offentlige henrettelser også i Iran.




Vi må trappe opp menneskerettighetsdialogen med Iran. Og med den kvinneundertrykkingen vi nå ser, og de asylsøkerne vi også får til Norge, er det nødvendig å få en utlendingsattaché i Teheran, noe vi vil komme tilbake til i forbindelse med budsjettarbeidet nå i høst.




Til slutt: Norge har aldri gått til ensidig norsk boikott, enten det har dreid seg om Iran, Cuba eller Burma. Vi har fulgt FN, eller vi har fulgt EU. Det gjør vi også nå. Kanskje er det også viktig å ha en dialog. Kontaktskaping kan etter hvert gi positive resultater. Ensidig boikott har derimot ingen virkning, kanskje snarere tvert imot.




 Først av alt vil jeg gi interpellanten honnør for å ha satt fokus på menneskerettigheter og demokratiutvikling generelt – og på den svært vanskelige situasjonen for befolkningen i Burma spesielt.




Jeg vil også gi uttrykk for tilfredshet både med tilbakemeldingen fra utenriksministeren her i salen i dag og med hans uttalelser til pressen tidligere. Jeg er glad for at Regjeringen denne gangen har opptrådt ryddig og har sett fornuften i å stå sammen med det internasjonale samfunn når det gjelder samordning av tiltak overfor militærdiktaturet i Burma. Dette viser forhåpentligvis at Regjeringen i ettertid har lært av sitt åpenbare feilgrep med sitt solospill og sin ensidige godkjenning av Hamas-regjeringen, noe vi fra Fremskrittspartiets side for øvrig advarte sterkt mot.




Det burde være åpenbart for de fleste at skal tiltak og eventuelle sanksjoner ha noen virkning, må disse ha en bredest mulig internasjonal forankring. Til tross for stort internasjonalt press fra både USA, EU og andre internasjonale aktører har militærjuntaen så langt dessverre ikke gitt etter. Situasjonen er betydelig roligere nå enn for få uker siden, men jeg er redd dette i stor grad skyldes myndighetenes jerngrep og befolkningens redsel for nye arrestasjoner og forsvinninger.




Etter flere tiår med undertrykking av menneskerettigheter, av ytringsfrihet og av demokrati eskalerte konflikten kraftig for få uker siden, med massearrestasjoner der til og med munker ble fengslet. Dette foreløpige lavmål fra militærregimet viser at de er villige til å gå svært langt for å beholde makten.




Så sent som i går ettermiddag offentliggjorde Kirkens Nødhjelp at kvinner som ble arrestert under demonstrasjonene, nå blir utsatt for tortur og voldtekt i fengslene. Disse grusomhetene kom fram på bakgrunn av opplysninger fra den burmesiske kvinneorganisasjonen Women’s League.




Svært lite tyder dessverre på at regimet er villig til å gi makten til folket – eller den som folket i Burma faktisk har valgt som sin leder, nemlig fredsprisvinneren Aung San Suu Kyi. Makthaverne har gjennom mange år holdt henne i husarrest og nektet henne den makt og innflytelse som hun rettmessig fikk gjennom valg.




Jeg mener at et sterkt og vedvarende internasjonalt press fra det internasjonale samfunn må være veien å gå for å påvirke utviklingen i Burma. Også sanksjoner som handelsrestriksjoner bør vurderes som virkemiddel, men disse må ha en bredest mulig forankring. FN burde her spilt en betydelig mer aktiv rolle enn vi har sett så langt. Men med Kina som fast medlem av Sikkerhetsrådet, og med vetorett, ser vi at dette er vanskelig, noe interpellanten også var inne på.




Avslutningsvis vil jeg ønske utenriksministeren lykke til videre med det viktige arbeidet for en demokratisk utvikling av Burma, gjennom de fora der han har anledning til å følge dette opp.




Først en takk til Anette Trettebergstuen, som meget fortjenstfullt tar opp temaet. Dette er et tema som vi aldri må slutte å ta opp. Vi har hatt dette på dagsordenen en rekke ganger i forbindelse med ulike land, om det nå er Vietnam, Belarus eller Burma. Det påkaller fra min side noen kanskje litt mer generelle refleksjoner om dette temaet som dukker opp med jevne mellomrom, og som vi aldri skal la hvile.




Når vi som utenrikskomite får anledning til å reise en del rundt i verden, blir en slått av det som en møter i enkelte land, hvor de hevder at menneskeretter er et slags vestlig kulturbetinget påfunn som en kan reservere seg mot. Da er det viktig å se forskjell på makthaverne og på dem som bor i landet. Jeg minner igjen om, som jeg har gjort før, Arab Human Development Report fra UNDP i 2003, som påviste at det i en meningsmåling var over 60

pst. som ønsket seg demokrati i de arabiske landene, og – når man gikk dypere inn i det – representativt styre, noen som stod til ansvar overfor dem som hadde valgt dem, og rettssikkerhet.




Menneskerettigheter og demokrati henger selvfølgelig sammen, men man kan ha en litt ulik tilnærming til dem. For hvis en går inn på de folkene som er svakest i vanskeligstilte land, er det vel ingen tvil om at de prioriterer mat, trygghet, kanskje skole og dernest styreform. Men det gjelder å få forklart at å få gjennomført demokrati er det som best garanterer den tryggheten som de er ute etter.




Det er uholdbart når representanter for styresmaktene i diktaturer eller demokratier av ulike avskygninger og ulik modenhet bortforklarer overgrep eller avvik fra menneskerettigheter med lokal tilpasning. Da snakker vi om menneskerettigheter slik de fremgår av FNs deklarasjon og ulike traktater, politisk-sosiale rettigheter, økonomisk-kulturelle rettigheter, kvinners rettigheter eller barns rettigheter. Eller det kan være at landet har signert og eventuelt ratifisert avtalene, men mangler implementering i egen lovgivning. I enkelte land kan implementeringen være på plass, men domstolene er korrupte eller kontrollert av makthaverne.




Vi finner alle varianter på skalaen av grove overgrep. Dessverre får vi regelmessig ferske eksempler, om det nå er i Iran, Pakistan, Vietnam, Midtøsten eller dagens veldig aktuelle eksempel, i Burma.




Så har vi virkemidler, det var også interpellanten inne på. Ja, vi har noen, og vi har forsøkt flere. Vi har sanksjoner, som ofte rammer de svakeste, og som vi vel kanskje ikke har vært flinke nok til å utvikle slik at de rammer der de bør ramme. Hvor skjevt de kan ramme, har vi bl.a. sett i Irak. I Burma vil man dessuten være helt avhengig av medspill fra ASEAN-landene, ikke minst fra India og Kina, som flere har kommentert meget betimelig.




Det andre en kan tenke seg, som også interpellanten var inne på, er intervensjon under demokratiets fane, dessverre i en del tilfeller gjort med en åpenbart vikarierende motivasjon i jakt på naturressurser, og kanskje særlig olje – noe en skal være veldig forsiktig med å bruke som virkemiddel.




Vi står igjen med det som flere har pekt på, nemlig internasjonalt press og dialog for å få praktisert forventet standard i det landet det gjelder. Da må FN være det viktigste forumet.




Dessverre ser det ut til at FNs Human Rights Council foreløpig vakler videre i fotsporene til sin forgjenger, Human Rights Commission, og det er tragisk. Det er tragisk for menneskene i de landene hvor overgrepene skjer, og det er tragisk for FNs omdømme og evne som tjenlig redskap for å fremme menneskerettigheter.




Det kan virke som en lang og bratt bakke å gå, men som medlem av FN må det være vårt mål at FN må forutsette at medlemslandene etterlever de grunnleggende avtalene om menneskerettigheter de har sluttet seg til, at FN må forvente at de samme medlemslandene er åpne for innsyn, evaluering og rapportering for FNs egnede organer etter omforente rutiner, og at FN må utvikle et sett av reaksjonsformer overfor dem som ikke forholder seg til de forpliktelsene de har tiltrådt. Klarer ikke FN gradvis å utvikle en slik policy, er jeg redd for at vårt viktigste verdensforum vil undergrave sin egen legitimitet. For det må gjelde det samme for FN som for hver enkelt av oss: De normene vi har valgt å legge til grunn, må vi stå for, og så gjelder det å stå slik at de synes.




Også jeg vil takke interpellanten for å ha tatt opp det viktige spørsmålet om hvordan vi forholder oss til brutale regimer, med utgangspunkt i Burma.




Det ble en vekker for mange av oss da vi så de dramatiske bildene av hva som skjedde i Burma i høst. Men som mange har sagt, har dette også skjedd før, nemlig i 1988. Etter initiativ fra Raftostiftelsen og eksilburmesere møtes mange i Bergen hver lørdag for å demonstrere for solidaritet med Burma. For lærdommen etter 1988 er at vi ikke har lov til å glemme, til å la dette brutale styret få fortsette uten internasjonalt press og internasjonal oppmerksomhet. Vi må vel innrømme at de kritiske stemmene har vært for få og for svake i lange perioder mens juntaen har styrket jerngrepet over folket.




Burma, som er rik på naturressurser og kulturtradisjoner, har blitt et av verdens fattigste land, slik som interpellanten var inne på. I et av verdens mest korrupte land bruker regimet inntektene alt overveiende på militære og på overdådig luksus for et lite oligarki av generaler. Følgen blir at store deler av befolkninga står nærmest uten rettigheter til utdanning og helse. Militære tvangsforflytter titusener av mennesker dit det er olje, gass eller tømmer, for kortsiktige inntektsmuligheter.




Mange landsbyer er blitt ødelagt, og mellom en halv og en million er internt fordrevne flyktninger. Slavearbeid, inkludert barnearbeid, er utbredt. Innbyggerne kontrolleres gjennom et etterretningssystem som overgår det meste. Der fire burmesere er samlet, finnes minst fem spioner, er ett ordtak.




De verste menneskerettighetsbruddene er likevel rettet mot kvinner og jenter. For juntaen vet det som alle undertrykkere vet: Skal du knekke et folk, må du knekke kvinnene. Det er rystende historier en kan høre i en rapport som er gitt ut av den organisasjonen som Vaksdal refererte til, nemlig Women’s League of Burma. Jeg var så heldig at jeg fikk møte noen av de tøffe, flotte damene i denne organisasjonen da de var på besøk i Norge i våres, og deres fortellinger stemmer overens med fortellingene fra FN, fra Human Rights Watch og fra Amnesty, nemlig at juntaen bruker seksualisert vold, inkludert massevoldtekter, og bruker sexslaver som undertrykkelsesvåpen.




Women’s League of Burma jobber systematisk med kvinner, fred og sikkerhetsarbeid på begge sider av grensa. Dette får Norges støtte, og det må fortsette å få Norges støtte, fordi det generelt er med på å bygge opp det sivile samfunnet. Men det er også verdifulle investeringer i en prosess som kan bli vanskelig den dagen juntaregimet gir etter for presset om trepartsforhandlinger mellom det militære, opposisjonen og de etniske grupperingene.




Det er blitt advart mot et nytt Jugoslavia dersom juntaen gir seg, men det er advarsler som blir stadig sjeldnere, for det gir grunn til optimisme når opposisjonen i så stor grad har klart å samle seg over etniske, religiøse og politiske skiller, med Aung San Suu Kyi som samlingsperson.




Utenriksministeren har fortalt om Norges klare linje, og det er stor og bred støtte for denne linja her i Stortinget, slik det går fram av denne debatten.




Det er mange som har etterlyst særskilte virkemidler fra Norge. La meg bare minne om at Stortinget har bestemt at det ikke skal kjøpes statsobligasjoner i Burma. Etikkrådet har, etter at finansministeren bad om en gjennomgang av Statens pensjonsfond – Utlands investeringer i selskap med engasjement i Burma, kommet med vurderinger om at det er høyst aktuelt å trekke seg ut den dagen selskap som oljefondet er inne i, investerer i større infrastrukturprosjekter, som rørledninger, vannkraftutbygginger eller gruvedrift, fordi det da vil være en stor, uakseptabel risiko for grove og systematiske menneskerettighetsbrudd. Dette vil være tiltak som vil ramme regimet, og som, slik alle er opptatt av, ikke skal ramme sivilbefolkninga. Men samtidig er det viktig å si det som mange har sagt, nemlig at vi må opprettholde en dialog både med opposisjonen og med juntaen med hensyn til det som foregår – og spesielt gjennom FN.




 Militærdiktaturet holder fortsatt Burma under jernhæl. Overgrepene opprører oss når vi ser nyhetene på tv. Høstens protester fra det burmesiske folk ble innledet av rødkledde munker som gikk ubevæpnet i lange gatemarsjer. Folket sluttet seg til, men så kommanderte militærjuntaen soldatene ut i gatene. På nytt senker stillheten seg. Med skarpladde gevær tvinges folk til å lukke munnen. Munkene arresteres eller forsvinner, og med dem forsvinner etter hvert avisoverskriftene og tv-dekningen.




Det som nå holder på å skje, er at Burma igjen skyves ut av verdensopinionens oppmerksomhet. Det har skjedd før. Men vi må ikke la det skje igjen. Vi må holde et konstant øye med situasjonen. Vi må holde oppe et vedvarende politisk press mot militærjuntaen, og vi må vise en utholdende støtte til det undertrykte burmesiske folket. Vi vet for mye om denne saken til at vi kan glemme. Vi vet for mye til at vi kan være passive.




Etter Kristelig Folkepartis syn har vi en moralsk plikt til å støtte det burmesiske folk. Vi må støtte deres kamp for demokrati. Vi må støtte deres krav om respekt for menneskerettighetene. Vi må kreve at juntaen setter fri den folkevalgte lederen, Aung San Suu Kyi. Vi må kreve stans i overgrepene mot de etniske folkegruppene, som f.eks. karenfolket. Vi må fordømme militærregimets terrorvelde – med nedbrenning av landsbyer, drap, voldtekter og andre overgrep. Vi må gi bistand til de burmesere som flykter fra juntaens herjinger. Vi må støtte opposisjonen som lever i eksil. Vi må støtte radiostasjonen Radio Democratic Voice of Burma, som holder til i Oslo.




Vi kan skjerpe nasjonale sanksjonstiltak med flere virkemidler, men dessverre synes det ikke som f.eks. SV-leder Kristin Halvorsen er like mye på hugget som finansminister som hun var da hun var i opposisjon, med hensyn til å få til en effektiv økonomisk boikott som rammer regimet i landet. Vi må skjerpe de internasjonale sanksjonene som kan framskynde slutten på militærdiktaturet.




Dessverre vet vi at det ikke er nok at land på vår side av kloden protesterer. Vi må jobbe for at FN kan engasjere seg sterkere. Men når det kommer til stykket, et det Burmas store naboer som sitter med nøkkelen til et effektivt press fra omverdenen. Det gjelder ikke minst Kina, som tjener på å selge våpen til militærdiktaturet. Kina handler med generalene. Så lenge nabostatene ser gjennom fingrene med uhyrlighetene, er det lite håp for en effektiv boikott.




Under det folkelige opprøret i høst tok den sørafrikanske nobelprisvinneren biskop Desmond Tutu opp et radikalt forslag. Han bad verden boikotte de kommende olympiske leker i Kina dersom ikke Kina tok sitt ansvar alvorlig. Det var tydelig at det forslaget ble oppfattet som farlig av et kinesisk regime som er veldig opptatt av å vinne internasjonal goodwill og tillit, og som er svært sensitivt for omdømmetap som kan ødelegge for kinesisk eksport og landets økonomiske vekst.




Alle som har hatt ordet i dag, deler ønsket om demokrati i Burma. Men dessverre synes jeg ikke Regjeringen fronter denne saken så aktivt som jeg skulle ønske. Det utenriksministeren sa i sitt innlegg, er vel og bra, men etter Kristelig Folkepartis syn ikke nok. Særlig gjelder dette den manglende tro på treffsikre sanksjoner. Fra Kristelig Folkepartis side skulle vi ønsket at Regjeringen frontet Burma-saken mer offensivt. Vi har en fortid her som forplikter. Med den utålmodighet vi har hørt fra så godt som alle partier i Stortinget, mangler det ikke på parlamentarisk dekning for å gjøre mer.




Til slutt vil jeg takke representanten Trettebergstuen for å ha reist en svært viktig debatt, som må føre til at denne saken ikke forsvinner fra vår oppmerksomhet framover.




 Igjen takk til representanten Trettebergstuen for å holde fokus rettet mot menneskerettigheter og Burma. Situasjonen i Burma er svært alvorlig med en rekke daglige overgrep – som vi hørte om senest i går – mot grunnleggende menneskerettigheter. Generalenes reaksjon etter protestene som ble innledet av munkene, som fikk med seg brede lag av befolkningen, har vært grusom: Drap, tortur, voldtekt av kvinner og frihetsberøvelse er sentrale stikkord. Juntaen synes beredt til å gjøre alt for å knuse den politiske opposisjonen og sikre det brutale militærregimet en forlenget levetid. Den har sittet ved makten i 45 år og viser ikke tegn til å løsne på tøylene.




Venstres instinkt er å satse på dialog, også med vanskelige partnere. Men det er ingenting som tyder på at dialog er tilstrekkelig til å bevege generalene i Burma til å satse på demokrati. De har gang på gang vist at de ikke ønsker det. Det eneste som synes å hjelpe, er å legge et økt press på regimet.




Dette mener jeg er viktig fordi mulighetene for en endring i Burma er større nå enn på lenge. Først og fremst har landet fått en stor indre opposisjon som tør å stå fram, alle represalier til tross. Det er dessuten økt fokus på Kina, India og Thailand som viktige aktører for å få til en fredelig overgang til demokrati i Burma. Videre har USA, Japan og EU satt eller vil sette i verk skjerpende tiltak mot juntaen i Burma. Her er summen av det ytre presset av stor betydning. Det er en kombinasjon av ytre press mot juntaen og støtte til opposisjonen som kan skape en forandring.




Takk til utenriksministeren for tydelig engasjement i forhold til menneskerettigheter og Burma. Men spørsmålet er om den rød-grønne regjeringen går langt nok i sine tiltak mot juntaen i Burma. Kunne den ha gjort mer? Regjeringen har gjentatte ganger krevd at regimet i Burma må løslate Aung San Suu Kyi og alle andre politiske fanger. Videre støtter den FNs arbeid overfor Burma, herunder innsatsen til FNs spesialutsending, Ibrahim Gambari. Norske ambassader skal dessuten ha fått instruks om å ta opp situasjonen i Burma med sentrale land i regionen, herunder Kina og India. De antas å kunne spille en nøkkelrolle for å fremme en fredelig utvikling i Burma.




Videre vil Norge følge etter EU, som vil skjerpe sine tiltak mot Burma. Det er her snakk om målrettede sanksjoner siktet inn mot militærdiktaturet, som våpenembargo, visumnekt og frys av midler for medlemmer av militærregimet. På handelsområdet gjentar Regjeringen den snart ti år gamle oppfordringen fra daværende statsminister Kjell Magne Bondevik om ikke å handle med, investere i eller reise til Burma. Jeg mener dette er en god start, men mye tyder på at dette ikke vil gjøre noe stort inntrykk på generalene i Burma. De har i en årrekke vært utsatt for målrettede sanksjoner som ikke har vist seg å ha noen stor effekt.




Jeg mener Regjeringen kunne ha gått noe lenger. Det jeg først og fremst tenker på, er å bruke Statens pensjonsfond. Det er et fond som er stort også i internasjonal sammenheng, og det vi gjør av endringer her, vil bli lagt merke til. Mer konkret bør vi trekke ut alle selskap i fondet som har store investeringer i Burma, spesielt innen oljesektoren og innen våpenindustrien. Oljesektoren er en nøkkelindustri for Burma. Den gir regimet store inntekter, og Norge bør markere at vi ikke ønsker å bidra til at juntaen får disse inntektene. Franske Total og kinesiske PetroChina er to selskaper som fondet umiddelbart må trekke sine investeringer ut av. Det samme gjelder våpenprodusenter. Dersom det viser seg at oljefondet i dag har investert i våpenprodusenter som leverer til Burma, bør finansministeren gi fondet instruks om å trekke disse investeringene.




Jeg mener at nevnte tiltak knyttet til Statens pensjonsfond bør skje umiddelbart. Vi bør ikke ta oss tid til å vente til etter den varslede gjennomgangen av de etiske retningslinjene fra Etikkrådet for Statens pensjonsfond – Utland. Det er nå viktig å skjerpe presset mot juntaen i Burma. Hvis ikke, kan det ta lang tid før nødvendige og sterkt ønskede forandringer kommer til Burma.




Kenneth Svendsen hadde her overtatt presidentplassen.




 Jeg vil også takke representanten Anette Trettebergstuen for å ha initiert en debatt rundt forholdene i Burma og menneskerettigheter mer generelt. Det er også viktig at vi i det norske storting nå diskuterer vår holdning til den brutale behandlingen som militærregimet i Burma har utsatt sitt eget folk for. Det er faktisk slik at man i høst i mange parlamenter rundt omkring i verden har diskutert hvordan man på en aktiv og offensiv måte kan bidra til at man får fremskyndet et demokrati i Burma. Burmas demokratisk valgte leder sitter jo på tolvte året i husarrest i den tidligere hovedstaden Rangoon.




Det er også slik at Norges politikk på Burma-området følges nøye internasjonalt. Det har nok sin forklaring i at Norge i mange år har hatt et nært forhold til demokratibevegelsen i Burma. Det er også slik at Aung San Suu Kyi i sin tid mottok Nobels fredspris. Det står som en bauta over Nobelkomiteens fremsynte tildelinger at Aung San Suu Kyi i sin tid fikk Nobelprisen, og det bidro til at hun fikk ytterligere status i det internasjonale arbeidet. Mange eksilparlamentarikere fra Burma har faktisk også fått opphold i Norge, og flere av oss i Stortinget har en løpende dialog med dem.




Jeg synes først og fremst at situasjonen i Burma nå er tragisk. Det er tragisk å se at en liten junta, som nå har flyttet ut fra hovedstaden Rangoon, behandler sitt eget folk og munkene på den måten de gjør. Man må huske på at Burma i sin tid var en stor riseksportør i regionen, og at landet hadde noen av de beste universitetene og høyskolene her. I dag er dette et av de minst utviklede land i verden, og ifølge Transparancy International er det altså verdens tredje mest korrupte land. Når man har politiske diskusjoner om Burma, tror jeg man må ta inn i vurderingene at når et land er så korrupt, er det svært krevende – og jeg mener umulig – i dag å drive økonomisk virksomhet på viktige områder uten at man kommer i strid med det som bør være grunnleggende etiske normer og menneskerettigheter. Spesielt innenfor områder som regnskog, mineraler, edelstener og olje og gass er denne type virksomheter organisert i monopoler der det aller meste av avkastningene kommer generalene og ikke lokalbefolkningen til gode. Derfor har Aung San Suu Kyi oppfordret internasjonale selskaper og land til ikke å investere i Burma under de rådende forhold.




Jeg har hatt en dialog med Utenriksdepartementet og utenriksministeren om disse spørsmålene. Det skyldes at vi har en komite i Stortinget som jobber for et fritt og uavhengig Burma, og også leder et internasjonalt parlamentarikernettverk. Den dialogen har vært god. Noen ganger hadde jeg selvsagt ønsket at utenriksministeren hadde kommet enda raskere på banen. Men jeg vil jo gi utenriksministeren honnør – jeg vet ikke om han helt vil oppfatte det slik – for at han i fjor sommer, da utviklingsminister Erik Solheim var litt ute på sklibrettet og ville ha en ensidig oppheving av de norske sanksjonene overfor Burma, slo fast at det ikke var norsk politikk. Jeg har også registrert og er glad for at Norge nå vil følge etter EU når det gjelder de viktige initiativene som EU har tatt, for å gjennomføre fornuftige sanksjoner.




Jeg har dog sagt at jeg noen ganger har følelsen av at den norske utenrikspolitiske ledelsen drar bena litt etter seg i denne saken. Det er selvsagt viktig å avvente hva EU gjør. Men noen ganger har utenriksministeren vært mye djervere. Da har jeg ikke vært fullt så enig, f.eks. når det gjaldt en ensidig godkjennelse av den Hamas-inspirerte regjeringen i Midtøsten. Der ventet vi ikke på USA, for å si det slik. Vi ventet heller ikke på EU. Der kunne Norge gå en alenegang. Etter min mening har det kanskje vist seg ikke å være det klokeste politiske trekk som er foretatt. Men i forhold til Burma er det gjort et eget selvstendig poeng av at vi må avvente hva alle andre gjør, før vi gjør noe i Norge. I fremtiden håper jeg at utenriksministeren på dette punkt er djervere og ikke sleper bena etter seg.




 Representanten Valle var inne på kvinnenes situasjon. Jeg nevnte også så vidt i mitt innlegg at situasjonen i Burma er spesielt kritisk for kvinnelige demokratiaktivister.




Burma har en veldig lang tradisjon for å ha sterke grupper av kvinnelige aktivister. Antikolonibevegelsen ble i sin tid så sterk som den ble, på grunn av deltakelsen av utdannede kvinner. Kvinner sloss på markene side om side med burmesiske menn mot britiske kolonister. På grunn av denne historien er også kvinnelige aktivister spesielt fryktet. Juntaen har gått hardt ut mot kvinnelige aktivister for på denne måten å vise innbyggerne og de som eventuelt måtte tenke seg å protestere, at deres kvinnelige valgte leder, rollemodell og forbilde, Suu Kyi, også skal passe seg.




Under protestene i forrige måned ble kvinner slått ned på på en mye mer brutal måte enn det de mannlige aktivistene opplevde. Voldtekt av nonner er bare ett eksempel på akkurat det. Nå har en gruppe kvinnelige aktivister nettopp sendt et rop om hjelp til FNs ambassadører der de ber om hjelp til å beskytte Burmas kvinner fra de groteske menneskerettighetsbruddene de blir utsatt for. De sier også at de ønsker at verden skal gjøre en innsats for en sterkere fokusering på mer makt bak kravet om etterlevelse av FN-resolusjon 1325. Jeg håper at Norge aktivt vil støtte dette kravet.




Representanten Nybakk var inne på den alvorlige situasjonen for de mange flyktningene. Mens vår oppmerksomhet endelig er rettet mot demonstrasjonene og juntaens reaksjon på disse, må vi heller ikke glemme at juntaen er på offensiven i de østlige delene av Burma på en mer blodig måte enn før, og at halvannen million mennesker er på flukt i Burma nå. Det er viktig at vi gjør det vi kan, ikke bare for å øke støtten til dem som arbeider inne i Burma, men også for å gjøre en innsats for å dekke behovene i grenseområdene, som Nybakk var inne på.




Alle interpellanter pleier å slutte med å takke for debatten. Det skal jeg også gjøre. Jeg takker utenrikskomiteen for at dere stiller opp, pluss et og annet hederlig unntak av andre representanter som har deltatt. Som parlamentarikere har vi et ansvar for å sette søkelyset på glemte konflikter, kriser og overgrep, og som Børge Brende nevnte, har vi en Burma-gruppe her på Stortinget som forsøker å gjøre det. For alle dem som følger debatten fra kontorene sine nå, kan jeg si at dere kan kjøpe dere avlat for ikke å ha deltatt i debatten, ved å delta aktivt i denne gruppen i framtiden. Selv om vi ikke kan redde verden helt alene som stortingspolitikere, kan vi i hvert fall engasjere oss og vise aktiv og uttalt støtte til alle dem som kjemper på innsiden og utsiden av Burma for å styrte det sittende diktaturet.




 Jeg vil takke interpellanten og utenrikskomiteen og alle dem som har fulgt debatten på tv, for støtten, og gi Stortinget honnør for at de har et engasjement i denne saken. Jeg har oppfattet at det er bred støtte i denne sal for Regjeringens politikk. Det mener jeg har kommet klart fram. Det at det er utålmodighet og press, ønsker jeg i grunnen velkommen.




Til representanten Brende vil jeg si at jeg ikke har noe imot å ta imot ros fra noen. Det er bare å komme med det. Samtidig merker jeg meg at det er nyanser mellom Brende og Vallersnes i synet på Regjeringens politikk, men vi kan også leve med de nyansene.




Det er viktig å støtte Burma, bare en liten parentes til Høyre her, for vi gjør det – støtten går opp med 55 mill. kr i år. Det gjør vi til tross for at Høyre foreslår å kutte støtten til humanitære bidrag i budsjettet for inneværende år med 350 mill. kr. Fremskrittspartiet vil kutte i støtten til fred og forsoning med 1 milliard kr. Allikevel har vi klart å rydde plass til dette, og det er viktig for oss.




Så merket jeg meg at representanten Sahl mente at Regjeringen burde være mer aktiv. Han kom ikke med konkrete forslag til hva han ønsket seg. Det gjorde derimot representanten Larsen, og det kan hende det er i samme retning Sahl tenker, nemlig Statens pensjonsfond. Jeg mener det er feilaktig å hevde at finansministeren ikke er en pådriver her. Hun sitter med et virkemiddel som ingen andre land har, og forsøker å trekke en linje på dette som synes, som er varig over tid, og som Norge kan stå for. Statens pensjonsfond går ikke ut av selskaper etter hvilke land de er i, men etter hva de gjør. Vi har tatt beslutning om ikke å investere i burmesiske statsobligasjoner. Det er et kraftfullt signal fra fondet. Vi står også rede til å kunne trekke investeringer ut av selskaper som måtte gå i gang med virksomheter i Burma, som f.eks. gassrørledninger, idet de tar en beslutning. Vi må ikke dokumentere at de bryter etiske retningslinjer, men vil kunne trekke oss ut i et slikt tilfelle. Det følger vi nøye med på, og jeg tror det blir fulgt.




Så er det en interessant diskusjon om alenegang eller ikke. Jeg synes at framstillingen av samlingsregjeringen er skjev fra dem som har trukket den parallellen, men la gå. Mitt inntrykk – etter å ha snakket med mange, òg i regionen – er at vi her står overfor en situasjon hvor vi må lese den regionale sammenhengen, og hvor det Kina, India, Thailand og ASEAN-landene gjør, er det som er helt avgjørende. Vi må altså både gjøre tiltak hos oss som sender et kraftfullt signal til juntaen, og samtidig løfte fram samarbeidet med disse landene. Jeg tror de sanksjonene EU har foreslått nå, og som Norge er rede til å støtte, vil ramme 1 pst. av handelen Burma har. De store bulkproduktene burmeserne eksporterer, som bl.a. reker, er i områder hvor man ikke ønsker å rette tiltak, fordi det vil treffe folk i så stor grad – det er regimet vi er ute etter.




Norge er som sagt med på å følge opp den type tiltak, men vi ønsker også å finne balansen, slik at vi med trykk kan støtte Gambaris tiltak og arbeid på vegne av FN, fordi vi tror at hans arbeid inne i Burma blir helt avgjørende for å nå det resultatet vi ønsker over tid.




 Interpellasjonsdebatten i sak nr. 2 er dermed avsluttet.





                    
                    
                    

