 Presidenten vil foreslå at det velges en settepresident for Stortingets møter i dag og i morgen - og anser det som vedtatt.




Presidenten vil foreslå Anders Anundsen. - Andre forslag foreligger ikke, og Anders Anundsen anses enstemmig valgt som settepresident for dagens og morgendagens møter. 




Representanten Olemic Thommessen vil fremsette et representantforslag. 




 På vegne av Martin Engeset, Sonja Irene Sjøli, Elisabeth Røbekk Nørve og meg selv vil jeg fremme forslag om utredning av forholdene for mennesker som utfører omsorgsoppgaver for egne familiemedlemmer og mottar omsorgslønn.




 Representanten Harald T. Nesvik vil fremsette to representantforslag. 




 På vegne av Siv Jensen, Vigdis Giltun, Jan-Henrik Fredriksen og meg selv har jeg gleden av å fremsette forslag om en gjennomgang av ordningen med Norsk Pasientskadeerstatning for å bedre pasientenes rettigheter og vilkår. 




På vegne av Robert Eriksson, Jan-Henrik Fredriksen, Vigdis Giltun og meg selv vil jeg fremme forslag om en opptrappingsplan for å kunne gjennomføre vedtatt handlingsplan for diabetes. 




 Forslagene vil bli behandlet på reglementsmessig måte. 





                    
                    
                    

 Etter ønske fra energi- og miljøkomiteen vil presidenten foreslå at taletiden begrenses til 40 minutter og fordeles med inntil 5 minutter til hvert parti og inntil 5 minutter til statsråden. 




Videre vil presidenten foreslå at det gis anledning til replikkordskifte på inntil fem replikker etter innlegget fra statsråden innenfor den fordelte taletid. 




Videre blir det foreslått at de som måtte tegne seg på talerlisten utover den fordelte taletid, får en taletid på inntil 3 minutter. 




- Det anses vedtatt. 




 (ordfører for saken): Forslaget fra Fremskrittspartiet om en energipolitisk handlingsplan er langt fra nytt. Det er også grunnen til at en samlet komite viser til sine respektive merknader i forbindelse med behandlingen av Dokument nr. 8:29 for 2006-2007. 




Mens regjeringspartiene viser til at hovedtrekkene i Regjeringens energipolitiske handlingsplan framgår av Soria Moria-erklæringen, og at Regjeringen har gjennomført en rekke tiltak for å øke kraftproduksjonen og redusere forbruksveksten, venter en samlet opposisjon fremdeles på konkret handling. 




Høyre, Fremskrittspartiet, Kristelig Folkeparti og Venstre stiller seg fullstendig uforstående til at Regjeringen ikke ønsker å utarbeide noen form for overordnet dokument for energipolitikken, slik som en energipolitisk handlingsplan, en stortingsmelding om energipolitikk e.l. Dette illustrerer dessverre utfordringen i norsk energipolitikk, hvor sektoren behandles stykkevis og delt, og hvor mange selvmotsigelser og mye kortsiktighet framgår av resultatene. Soria Moria-erklæringen har vist seg å være langt fra nok. 




Satsingen på fornybar energi mangler sammenheng mellom politisk ambisjonsnivå, rammebetingelser og ikke minst støttesystem for bransjen. Saksbehandlingskapasiteten i NVE er også sjokkerende dårlig. Det vet statsråden om, men likevel skjer det intet. Resultatet er at vindkraftprosjekt er lagt på is, mens småkraftbransjen er frustrert over tvetydige signaler og økte skatter. 




Det finnes dessverre altfor mange eksempler som illustrerer at det burde vært fremmet en stortingsmelding eller handlingsplan for å få et helhetlig perspektiv, slik at den politiske debatten får noen felles rammer rundt faktavurderinger o.l. Alt som skjer, er at opposisjonen tørt kan konstatere at det nok en gang er intern krangel i Regjeringen rundt viktige spørsmål, som hindrer at Norge tar helt nødvendige skritt videre. Denne gangen gjelder det energisektoren. 




Jeg ber om at Regjeringen legger den interne kranglingen til side, og jeg fremmer herved en samlet opposisjons forslag, altså komiteens mindretallsforslag.




 Representanten Peter Skovholt Gitmark har tatt opp det forslaget han refererte til. 




 Dette forslaget har blitt en gjenganger i salen. Det er tredje gangen det fremmes, og jeg føler det litt unødvendig å bruke veldig mye tid på denne debatten. Jeg regner med at vi får enda en sjanse når forslaget fremmes på nytt neste år. Men vi kan jo for tredje gang slå fast at Regjeringen har en energipolitisk handlingsplan. Den er beskrevet i Soria Moria-erklæringen, og nå er det viktigere å få til handling enn enda flere planer. 




Vi har helt klart utfordringer i norsk energiforsyning med en etterspørsel som er høy i forhold til produksjonen. Vi er alle enige om at vi trenger både økt energiproduksjon og ikke minst energieffektivisering. Vi har et stort potensial for energisparing, et område som ofte havner litt i bakleksa når vi diskuterer kraftbalanse og energisituasjonen i Norge, selv om alle forstår at det er langt mer effektivt å spare 1 TWh enn å produsere en ny når vi har knapphet. 




Det virkelig utfordrende her er jo at de energipolitiske tiltakene vi treffer i tiden og årene framover, må skje uten at vi bidrar til å forsterke den klimakrisen vi står oppe i. Det betyr bl.a. satsing på fornybar energi, og jeg er veldig glad for at Enovas ramme er nær doblet fra 2007 til 2008. Målsettingen er 30 TWh fornybar energiproduksjon og energieffektivisering innen 2016. 




Så har vi jo etter den enigheten som ble oppnådd i klimaforliket, gjenopptatt kontakten med svenskene om grønne sertifikater, og inntil de er på plass, er det viktig at vi har ordninger som er så gode at vi faktisk får bygd noe. Det er jo det som er viktig. 




Regjeringen har gjennomført en rekke tiltak for å øke kraftproduksjonen og redusere forbruksveksten. Det har i løpet av 2006 og 2007 skjedd en betydelig økning i produksjonskapasiteten, noe man ikke skulle tro når man hører på en del av debatten. Kapasiteten i norsk elektrisitetsproduksjon er også forventet å øke ytterligere i 2008, bl.a. som følge av utbyggingen innenfor vann- og vindkraft. 




Et sentralt punkt i klimaforliket handler om forskning og utvikling. På litt lengre sikt ligger det her mange spennende muligheter for energilandet Norge, f.eks. i forhold til havkraft. Mange er opptatt av havvindmøller, men også når det gjelder solceller, utvikling av bioenergi og andre mer eller mindre umodne teknologier, ligger det et stort potensial. 




Det er for tidlig å si hva som vil bli svaret på hvilket virkemiddel som forener vårt behov for energi med nullutslippsvisjonen. I Arbeiderpartiet er vi glad for at det skal brukes betydelige summer på å forske på klimateknologi og på nye energiløsninger i tiden framover. 




 Forslaget om å utarbeide en energipolitisk handlingsplan er fremmet i den hensikt å skape et best mulig grunnlag for hvordan norsk kraftpolitikk bør utformes på en mer helhetlig og en mer framtidsrettet måte, noe forslagsstillerne mener er til det beste for både miljø, forsyningssikkerhet og samfunnssikkerhet. 




En bakenforliggende årsak til å fremme dette dokumentet er at Norge ikke har hatt en godt nok fungerende kraftpolitikk siden 1960-, 1970-, 1980-tallet. Faktum er at helt siden tidlig på 1990-tallet og fram til i dag har den norske kraftpolitikken slumret i en slags tornerosesøvn. Man har altfor lenge oversett behovet for å bygge ut ny norsk kraftproduksjon i takt med forbruksøkningen.




I den siste 10-15-årsperioden har forbruket av elektrisk energi økt så sterkt her til lands at vi er blitt avhengige av en stor nettoimport av kullkraft og kjernekraft fra våre naboland. Fremskrittspartiet mener at vi må ta et mer aktivt tak i den svekkelsen av kraftbalansen som er oppstått, og så fort som råd er igangsette prosesser og planer for hvordan vi igjen kan styrke kraftbalansen, bli mindre importavhengige og øke landets forsyningssikkerhet til et igjen betryggende nivå. Det er nettopp dette den handlingsplanen vi nå foreslår, skal bidra til. 




Fremskrittspartiet er mildt sagt både forbløffet og skuffet over at regjeringspartiene og Regjeringen heller ikke denne gangen vil innse at det er et behov for å utarbeide en energipolitisk handlingsplan, gjerne i form av en stortingsmelding. 




Fremskrittspartiet konstaterer at den rød-grønne regjeringen følger opp den passive linjen i kraftpolitikken som siden begynnelsen av 1990-tallet har rådet grunnen her i Norge. Vi registrerer også at alt snakket fra Regjeringens side om at de skulle sørge for et kraftpolitisk løft, dessverre bare framstår som tomme ord og slag i luften. Resultatet av rundt 15 års fravær av aktiv norsk kraftpolitikk er at energinasjonen Norge er havnet i den absurde forsyningssituasjonen at landet i de aller fleste år er blitt avhengig av import av kullkraft og kjernekraft for å dekke opp det innenlandske forbruket av elektrisk energi. At Norge som verdens sjette største produsent av vannkraft og en av verdens største eksportører av både olje og gass, er blitt importavhengig av elektrisk energi, er i realiteten en fallitterklæring for norsk kraftpolitikk. Hvordan har en europeisk energistormakt som Norge kunnet havne i en situasjon der vi kun i år med ekstremt mye nedbør er selvforsynte med strøm? Vi kjenner svaret. Årsakene blir ytterligere understreket her i dag når vi ser at både Arbeiderpartiet, SV og Senterpartiet er helt uinteresserte i å få utarbeidet en energipolitisk handlingsplan. 




Vi lever i dag i et høyteknologisk samfunn der selv små avbrudd i energiforsyningen kan få dramatiske konsekvenser for mange vitale samfunnsområder. Det er slik at en kraftkrise i Norge faktisk bare er et tørrår unna. Vi trenger av disse grunner et overordnet plandokument som drøfter utfordringene knyttet til det forventede kraftforbruket de neste årene. Vi trenger også en nærmere drøfting av hvordan vi kan utnytte det resterende vannkraftpotensialet vårt bedre. Vi må også drøfte mer inngående hvordan vi kan legge til rette for satsing på et mangfold av ulike energiteknologier, slik at vi kan skape et mer robust energiforsyningssystem som er mindre vannkraftavhengig. Vi trenger også en plan der vi kan drøfte innsatsnivået innen forskning og utvikling og bruk av nye alternative energikilder i Norge. 




 Norge er et rikt energiland. Vi har naturgitte forutsetninger. Vi har mye vannkraft. Vi har olje og gass, ifølge vindkartene i Europa har vi de beste vindressursene, og vi har også mange andre energiformer innenfor ny fornybar energi som bør gjøre oss til eksportør av ren energi. Verden trenger noen som setter seg som mål å eksportere ren energi. FNs klimapanel gir oss årene fram til 2015 til å redusere klimagassene i atmosfæren hvis vi skal nå målet om 2 grader økning i forhold til førindustriell tid. 




De naturgitte forutsetningene bør sette oss i førersetet. Vi har også penger vi kan bruke på teknologiutvikling. Vi har mange gode teknologiske miljøer rundt omkring i landet, og vi er så heldige at vi i tillegg til de teknologiske miljøene har mange petter smarter. De må også brukes i den utfordringen vi står overfor. 




I møte med klimaproblemet er vi nødt til å lykkes, og vi er nødt til å se helhetlig. Derfor mener Kristelig Folkeparti at vi burde hatt en helhetlig politisk handlingsplan for energifeltet. Det er trist at Regjeringen ikke ser denne nødvendigheten, når vi har det for rikets miljøtilstand og for oljepolitikken. At vi som en stor energinasjon ikke skal ha det innenfor energi, forundrer meg. 




I brevet til komiteen skriver statsråden at hovedtrekkene i Regjeringens handlingsplan ligger i Soria Moria-erklæringen. Soria Moria-erklæringen er sikkert en vel og bra erklæring å regjere ut fra, men det er noe annet å ha et offentlig dokument som har blitt utredet, som har vært på høring, og som hele Stortinget står bak når det gjelder hvilken energiproduksjon og retning vi skal ha. 




Det ble også sagt fra representanten Marianne Marthinsen at vi allerede har en energipolitisk handlingsplan - og hun viser til Soria Moria-erklæringen. 




Jeg skal ikke legge meg opp i Soria Moria-erklæringens prosesser og hvordan den ble laget, men jeg tror kanskje at det er vel frimodig å sammenligne Soria Moria-erklæringen med en handlingsplan som er laget i departementet og med den strukturen vi har der. 




Per i dag har vi i Norge dessverre det dårligste støttesystemet når det gjelder ny fornybar energi. Det vi skulle hatt godkjent 1. januar, det er ennå ikke godkjent, og vi er fem måneder på overtid. 




Det de som ønsker å bygge ut ny fornybar energi i Norge, skulle møtt, er jo den røde løperen - og ikke spikermatta, som dessverre er det de møter. Det gjelder krav som blir stilt til dokumentasjon. Det gjelder et støttesystem som ikke utløser energi. Det gjelder å få lov til å koble seg til nettet når de først ønsker å produsere. Det gjelder konsesjonsbehandlingen i NVE. Det gjelder også anketiden i Olje- og energidepartementet. 




Jeg tror at både posisjon og opposisjon er enige om at vi har utfordringer innenfor alle disse områdene. Det må da være mulig å få til noen arenaer der vi kan diskutere dette og komme fram til helhetlige løsninger. Energi er viktig for oss som enkeltmennesker. Energi er viktig for Norge med de naturgitte ressursene vi har. Energi er også viktig i et verdenssamfunn og i et bærekraftig samfunn. Derfor håper jeg at vi på et eller annet tidspunkt i denne perioden kan komme ett steg videre, kanskje med utspill fra Regjeringen, at de tar initiativ til en handlingsplan på dette området, for når det kommer fra opposisjonen, har vi iallfall ikke lyktes så langt. 




 Vi blir i dette framlegget bedne av forslagsstillarane om å støtte utarbeiding av ein energipolitisk handlingsplan som omfattar all forventa bruk og produksjon av energi samt tilgangen på ulike energiteknologiar og heilskapleg satsing på utvikling av nye energikjelder. 




Det er ikkje fyrste gongen i denne perioden at Framstegspartiet ber om heilskaplege handlingsplanar. Tanken er heilt sikkert god, men for Senterpartiet er det handlinga som fyrst og fremst tel. Dette er særleg sentralt i energipolitikken. Ny produksjon av vindkraft er f.eks. viktigare enn heilskaplege nasjonale planar for vindkraftproduksjon, og meir produksjon av småskala vasskraft er viktigare enn nasjonale planar for småkraftverk. Soria Moria-erklæringa er utgangspunktet for dei målsetjingane som Regjeringa har i energipolitikken. Regjeringa varsla i regjeringserklæringa overordna tenking på energiområdet gjennom evaluering av energilova, f.eks. 




Regjeringa er godt i gang med å oppfylle målsetjingane frå regjeringserklæringa, og det har skjedd ein markant auke i norsk elektrisitetsproduksjon i løpet av dei fyrste åra til denne regjeringa. Det er forventa at produksjonen vil auke ytterlegare i det året vi er inne i. 




Statsråden og Regjeringa har vist eit prisverdig engasjement for å fremme produksjon av ny fornybar energi, og Regjeringa har eksempelvis dobla støtta til Enova til energieffektivisering og produksjon av fornybar energi. Ein har m.a. starta samtalar med Sverige om innføring av ein felles grønt sertifikat-marknad som målsetjing. 




Senterpartiet kjem til å arbeide aktivt for å halde oppe trykket for å få auka produksjonen av ny fornybar energi for å sikre at Noreg har nok tilgang på energi, og rein energi, men òg fordi vi meiner det er viktig at Noreg i framtida skal vere ein stor eksportør av miljøvenleg energi til Europa. Klimautfordringane fordrar endå sterkare satsing for å erstatte den fossile energien med den fornybare. Senterpartiet meiner at mindre vasskraftutbygging, statsing på vindkraft on- og offshore og ei stor satsing på bioenergi er viktige verkemiddel i framtidas energipolitikk. Eit godt linjenett er avgjerande for å sikre forsyning av energi til alle delar av landet og for å sikre framføring av ny energiproduksjon. 




Vi treng no å rette innsatsen mot forsking og utvikling samt stimuli til ny produksjon framfor å bruke energien på ulike planar innanfor energifeltet. Det er eit prisverdig engasjement opposisjonen viser for å få på plass produksjon av ny fornybar energi, og det må jo tolkast som at ein her ynskjer å gje Regjeringa støtte i det viktige arbeidet ein er i gang med på dette området. 




 (komiteens leder): Venstre støtter Fremskrittspartiets forslag om en energipolitisk handlingsplan. Men jeg har lyst til å reflektere litt rundt den begrunnelse og den situasjonsbeskrivelse som Fremskrittspartiet gir, fordi jeg mener det ikke er en rett beskrivelse. 




Torbjørn Andersen sier at en de fleste år er avhengig av importert kullkraft i Norge. Situasjonen er den at dette varierer sterkt fra år til år, og at en mange år har et stort eksportoverskudd. 




En kan stille spørsmål om hvor relevant betegnelsen «normalår», som ofte brukes som fasit, er for å beskrive situasjonen. 




Men selv om bildet er mer nyansert enn slik som Torbjørn Andersen beskriver det, er det rett at det er et stort potensial når det gjelder både produksjon og energieffektivisering, som ikke er tatt i bruk på en god nok måte.




Så spør Torbjørn Andersen: Hvorfor er det slik? Jeg tror det hovedsakelig er to grunner til det. For det første har ikke politiske myndigheter vært offensive nok verken når det gjelder fornybar energiproduksjon, eller når det gjelder å ta ut sparepotensialet. Det andre er det åpenbare faktum at vi i Norge har vært i den heldige situasjonen at vi over lang tid har hatt lav pris på energiressursene, noe som har gjort at det ikke har vært lønnsomt nok verken å spare eller å lage ny produksjon. Jeg tror det er nødvendig å ha et slikt virkelighetsbilde foran seg for å kunne lage den handlingsplanen eller de tiltakene som trengs.




Venstre har altså sagt at vi ønsker en energipolitisk handlingsplan. En av grunnene til det er at det vil gi Regjeringen anledning til å rydde opp i intern uenighet og presentere sin helhetlige politikk på dette området. Det er nødvendig, for det er et område som i altfor stor grad preges av at ting gjøres stykkevis og delt. Og det hadde vært en god anledning til å få fremmet tiltak både på kort sikt og på lang sikt og få forankret det gjennom en behandling i Stortinget. 




Jeg er forundret over at regjeringspartiene begrunner at en ikke har behov for en energipolitisk handlingsplan, med at en har Soria Moria-erklæringen. Det mener jeg med respekt å melde er et utilstrekkelig dokument når det gjelder de utfordringene vi står overfor. En av de utfordringene vi står overfor, er å få samsvar mellom det vi sier vi skal gjøre, og det vi faktisk gjør, når det gjelder fornybar energiproduksjon.




Jeg hører at Erling Sande lar seg begeistre over at en nå har gjenopptatt forhandlinger med Sverige om grønne sertifikat. Ja, men det triste er jo at det har gått flere år hvor dette stod i stampe, fordi Regjeringen skrotet den løsningen. Men de gikk med på det igjen i forbindelse med klimaforhandlingene i Stortinget. 




Jeg tror også det er viktig å få en helhetlig plan når det gjelder marin energiproduksjon. Der sa Stortinget nei til Venstres forslag om å lage en slik nasjonal strategi. Derfor er det positivt at dette igjen har kommet inn i forbindelse med klimaforhandlingene. Jeg har også veldig sterkt behov for å understreke det store potensialet som er knyttet til energieffektivisering og enøk-arbeidet. De nye kilowatt-timene som vi sparer inn, er ikke bare de som er lettest å skaffe, det er også de som åpenbart har minst negativ miljøeffekt. 




Norge er i den gunstige stillingen at hvis vi kombinerer de utviklingstrekkene internasjonalt som gjør en rein energiproduksjon mer konkurransekraftig, med det store potensialet vi har, så kan vi bli en stor eksportør av rein energi. Men det vil også i framtiden være store svingninger i hvor mye som eksporteres og importeres, i en nasjon som har en så stor del av sin produksjon knyttet til vannkraften - der det varierer naturligvis fra år til år hvor mye en kan levere. 




 Regjeringa presenterte hovedtrekkene i sin energipolitikk i Soria Moria-erklæringa. Denne masterplanen ligger til grunn for Regjeringas arbeid i denne stortingsperioden. Som det går fram av erklæringa, er det overordna målet å legge til rette for sikker og effektiv energiforsyning med akseptable priser til husholdninger og industri. 




En sikker tilgang på energi er viktig både for folk flest i hverdagen, for verdiskapinga og for arbeidsplassene. Regjeringa har derfor gitt høy prioritet til arbeidet med å redusere sårbarheten i den norske kraftforsyninga.




Regjeringa vil legge til rette for økt kraftproduksjon ved en aktiv satsing på miljøvennlige energiformer. Det innebærer for det første å utnytte potensialet som ligger i opprustning av eksisterende vannkraftverk. Videre vil Regjeringa stimulere til økt utbygging av små-, mini- og mikrokraftverk. 




Satsinga på energieffektivisering, varme og elektrisitet fra fornybare energikilder er sentrale elementer i Regjeringas politikk for utviklinga av en miljøvennlig energiforsyning. Enovas ramme i år er på om lag 1 450 000 000 kr - bortimot en dobling av rammene i forhold til 2007. Den økte økonomiske rammen gir grunnlag for en styrket satsing på alle områdene innafor fornybar energi. 




Regjeringa har et ambisiøst mål, som det er nevnt her, om 30 TWh ny fornybar energiproduksjon og en energieffektivisering innen 2016. For å nå dette målet må gode ordninger som stimulerer til produksjon av fornybar energi, på plass. Regjeringa har derfor startet nye samtaler med Sverige om grønne sertifikat. Dette er også et sentralt punkt i avtalen mellom regjeringspartiene og Høyre, Kristelig Folkeparti og Venstre om klimameldinga. For å få fart på vindkraftutbygginga mens vi venter på sertifikatmarkedet, har vi utlyst en ny runde med investeringsstøtte til vindkraft gjennom Enova. 




Det skjer også omfattende forbedringer av overføringsnettet. Blant annet har NorNed-kabelen mellom Norge og Nederland åpnet. Regjeringa er opptatt av å ha et sentralnett med tilstrekkelig kapasitet i hele landet. Det er et mål at overføringsnettet utvikles og utbygges på en samfunnsmessig rasjonell måte både innenlands og mellom de nordiske landene. Statnett SF er i gang med flere store prosjekter, og har skissert en portefølje av investeringer for de neste ti årene på rundt 16 milliarder kr. 




En satsing på forskning og ny teknologi er viktig for å bygge opp under utviklinga av en miljøvennlig energiforsyning på sikt. Regjeringa vil styrke forskning og utvikling av fornybare og effektive energiteknologier og CO

2

-håndteringsteknologier med 70 mill. kr i inneværende år og med 300 mill. kr i 2009, slik det er definert i klimaforliket. I tillegg vil vi sette av 150 mill. kr til et demonstrasjonsprogram for utvikling av havvindmøller og andre umodne energiteknologier. Dette skal vi gjøre innafor rammen av Energi21, den nye FoU-strategien for energisektoren, som vi nå er i ferd med å etablere. 




Jeg fikk overrakt et forslag til strategi fra strategigruppa for Energi21 den 5. februar, og vi er nå i ferd med å opprette et styre for strategien. Styret skal bestå av representanter for energiselskap, industri, FoU-miljøer og myndighetene. Styret skal bidra til å organisere og gjennomføre Energi21-strategien i henhold til dens mål. Jeg har store forventninger til dette arbeidet og gleder meg veldig over at hele sektoren har greid å samle seg om de strategiske målene som ligger i planen. 




Regjeringa er i gang med et omfattende arbeid for å utvikle og realisere CO

2

 -håndtering. Fangst og lagring av CO

2 

er et

 svært viktig tiltak for å håndtere de store klimautfordringene vi står overfor, samtidig som det er behov for en styrket energiforsyning. Det er bevilget over 1 milliard kr til dette arbeidet i statsbudsjettet for 2008. Det legges til grunn at investeringsbeslutningene for CO

2

-fangstanleggene på henholdsvis Kårstø og Mongstad tas høsten 2009 og i 2012. Parallelt utreder vi transport og lagringsløsninger for CO

2

. 




Som en oppfølging av Soria Moria-erklæringa startet Olje- og energidepartementet vinteren 2006-2007 arbeidet med evalueringa av energiloven, og i forbindelse med dette ble flere sentrale energipolitiske temaer utredet. Det har i ettertid gått en prosess på dette med seminarer og høringer, og vi er i gang med arbeidet med sikte på å legge fram forslag for Stortinget i løpet av denne perioden. 




Regjeringa vil følge opp politikken for en sikker og miljøvennlig energiforsyning med ytterligere tiltak og vil komme tilbake til Stortinget på vanlig måte knyttet til aktuelle saker. I tillegg tar jeg sikte på å legge fram en stortingsmelding ved årsskiftet hvor jeg vil ta opp ulike sentrale energipolitiske temaer. Dermed skulle jeg tro at noe av saksordførerens - la meg tillate meg å si - rituelle kritikk faller bort, og Fremskrittspartiet bør kunne være noe mindre «sjokka» og skuffet.




 Det blir replikkordskifte. 




 Jeg lyttet med interesse til statsrådens innlegg. Men hvordan man enn vrir og vrenger på dette, er det en realitet at i seks eller syv av de elleve siste årene har vi vært avhengige av å importere strøm, gjerne dansk kullkraft eller svensk kjernekraft, for å dekke opp det innenlandske sluttforbruket i Norge. Det er en realitet - og også et hint til det som representanten Kvassheim sa på talerstolen.




Det har vært en målsetting for norsk kraftpolitikk at vi skal være selvforsynte i et såkalt normalår for nedbør. Jeg har lyst til å gripe litt fatt i det, for det å være selvforsynt i en situasjon der vi kanskje får lite nedbør, er viktig ut fra mange samfunnssikkerhetsmessige perspektiver. Jeg vil spørre statsråden: Er det et mål for denne regjeringen at Norge rett og slett skal kunne være selvforsynt med elektrisk energi? 




 Jeg syns at Fremskrittspartiet er litt smålåtne, jeg, når det eneste de ønsker seg, er at vi skal være sjølforsynte med fornybar energi. Mitt klare mål er at Norge skal bli en betydelig eksportør av fornybar energi, fordi vi har et formidabelt utgangspunkt for å bli nettopp det, i en tid hvor man på kontinentet er levende opptatt av å bruke mer rein og fornybar energi. Vi kommer ikke dit over natta, men vi må starte arbeidet nå med sikte på at dette skal bli virkelighet om noen år. Det er først og fremst ved at vi kombinerer den fantastiske ressursen som vannkrafta vår er, med offshore vindmøller, at vi kan bidra til virkelig betydelige mengder med fornybar energi. 




 Statsråden sa i sitt innlegg at vi skal ha gode støtteordninger på plass for ny fornybar energi. Mitt spørsmål blir da: Hvilken kontakt har det vært mellom Regjeringen og ESA de siste fem månedene?




 Det er svært mye kontakt mellom olje- og energiministeren og ESA og mitt departement og ESA i en rekke saker. Det handler ikke minst om CO

2

-håndtering, men det handler også om fornybar energi. 




Det som er situasjonen, er at vi har en sak liggende i ESA, en notifikasjon av feed-in-ordningen. Den velger vi å legge på is, fordi vi er opptatt av å få en ordning med grønne sertifikater på plass så fort som mulig. Realitetene er at de støttesatsene som lå i feed-in-ordningen, i hvert fall for vinds vedkommende vil være for svake, og derfor har vi valgt ikke å forfølge det sporet videre, men å utlyse en ny runde basert på investeringsstøtte for vind. 




 Det kommer stadig nye forslag til hvordan en kan utløse ny fornybar energiproduksjon, og noen av dem er begrunnet med en svartmaling av situasjonen som det ikke er dekning for. Det siste er at en rød-grønn politiker i Sogn og Fjordane synes det er en grunnleggende god idé å ta fatt på verna vassdrag og foreslå kraftutbygging der. Det er et område hvor det har vært bred enighet i Norge om at noe er bygd ut og noe er varig verna. Den brede enigheten er av stor verdi, og det å begynne å løse opp i denne modellen vil ha store skadevirkninger for miljøet. Jeg ser at Senterpartiets stortingsrepresentant fra Sogn og Fjordane også har latt seg begeistre og vil se nærmere på dette. Jeg ønsker at statsråden klargjør hva som er Regjeringens syn. Kan hun forsikre om at det er slik som det lenge har vært, at verna vassdrag skal være verna, og at de som ønsker å utløse ny energiproduksjon, får kikke på andre alternativer? 




 Det henvises til uttalelser fra Senterpartiets utmerkede stortingsrepresentant fra Sogn og Fjordane. Jeg har ikke full oversikt over hvordan ordene har falt, men jeg har vel en fornemmelse av at man som god senterpartist hadde et ønske om å uttrykke respekt for tenkninga lokalt. 




Når det er sagt, er mitt klare utgangspunkt at verna vassdrag er verna. Vi har muligheter til klok utbygging av vannkraft i Norge uten at vi skal gå inn på områder som er verna. Da snakker vi om opprustningsprosjekter og utvidelsesprosjekter, og vi snakker definitivt også om økt utbygging av småkraftverk.




 La meg følge opp der forrige representant slapp. Det var ingen tvil om det som representanten Sande sa til NRK i går, nemlig at han syntes dette var spennende, og at han gjerne skulle ha sett at dette kunne bli realisert, for det vernet som er gjort, eksisterer, men den kraftutbyggingen en ser for seg, og som vi ønsker lokalt, kan gjøres med veldig små inngrep, og som sagt, lokaldemokratiet ønsker det, men verneplanen setter en stopp. Det er et enormt vannkraftpotensial som kan realiseres på en skånsom måte, også innenfor vernede områder, og vi vet at en del av vannkraftproduksjonen i dag er i områder som i etterkant har blitt vernet. Statsråden sier at det er et potensial for å oppruste dette, men vi ser jo også at mange vannkraftverk, slik som når det gjelder Rauma i Midt-Norge, ikke kan opprustes, nettopp fordi vassdraget nå er blitt vernet. Da er spørsmålet: Vil statsråden ta initiativet til en grundig gjennomgang av Samlet plan slik at en kan få ryddet opp i dette, slik at eksisterende vannkraftverk i verneområder kan oppgraderes, men også at en ser på potensialet for skånsom utbygging i verneområdet? 




 Jeg er levende opptatt av at vi skal utnytte vannkraften i Norge på en enda bedre måte enn det vi gjør i dag, og jeg mener vi har store muligheter for å gjøre det uten at vi skal gå inn i de vernede områdene. Det betyr at jeg vil legge vekt på å bidra til kloke og fornuftige utbygginger i områder som ikke er vernet, og jeg vil definitivt også sørge for at vi utnytter de mulighetene som ligger i ny utbygging. 




 Da vil jeg gjerne ta en replikk på grønne sertifikater. Det har vært kjent at det i Soria Moria-erklæringen går fram at småkraftverk ikke skal være en del av et grønt sertifikat-marked. Tidligere har en sagt at grunnen til at en ikke fikk til en ordning med grønne sertifikater i 2006, var at det ble en skjev byrdefordeling. Analytikere fra Econ har sagt at grunnen til at denne byrdefordelingen ble skjev, åpenbart var at Regjeringen utelot småkraftverk fra grønne sertifikater. Småkraftverk ville vært den billigste produksjon av ny fornybar energi i Norge. Når du ekskluderer det, blir neste prosjekt dyrere i Norge enn i Sverige. Da er det jo veldig relevant både for småkraftbransjen, for energibransjen og for dem som jobber for grønne sertifikater, å få vite: Vil Regjeringen i denne omgang inkludere småkraftverk i et grønt sertifikatmarked? Eller står Regjeringen fast på Soria Moria-erklæringen, slik som Inga Marte Thorkildsen fra SV også sa i bladet Energi, at småkraftverk ikke skal være med i grønt sertifikat-marked, slik at vi må kunne konkludere med at det sannsynligvis ikke blir et marked denne gangen heller? 




 Vi er, som representanten Solvik-Olsen veldig godt kjenner til, inne i en prosess med Sverige knyttet til å etablere et marked basert på grønne sertifikater. Når vi er i en prosess med Sverige, er det svært vanskelig å kommentere enkelte elementer i det som vil inngå i en avtale, og det må jeg ganske enkelt be om respekt for. Slik vil det være i enhver forhandling, og derfor må jeg komme tilbake til det innholdsmessige ved en grønn sertifikatordning når vi har en avklaring med Sverige. 




 Replikkordskiftet er over. 




De talere som heretter får ordet, har en taletid på inntil 3 minutter. 




 La meg begynne med en kommentar til siste replikk fra statsråden. For selvsagt, hvis Regjeringen faktisk ønsker småkraftverk, er det ikke noe problem å si at en i utgangspunktet ønsker å inkludere det i grønne sertifikater, men vil komme tilbake til detaljene om hvordan det inkluderes. Men når det sågar går fram av Soria Moria-erklæringen at det ikke skal være med, viser jo det at Regjeringen faktisk har tatt en del prinsipielle standpunkter der. Og årsaken til at Fremskrittspartiet gang på gang fremmer dette forslaget om å få på plass en energipolitisk handlingsplan, er jo at Regjeringens energipolitikk, slik som den er nedfelt i Soria Moria-erklæringen, er så motstridende på mange områder at vi trenger å få en grundig debatt om den i stortingssalen, slik at vi kan få en helhetlig tilnærming til målsettinger, til myndighetsorganer, til støtteordninger, til forskningsprosjekter. For nå ser vi at Regjeringen gang på gang har gått ut og lovet gull og grønne skoger til bionæringen, til vannkraft, til småkraft, til vindkraft, til havvindmøller, til gasskraft med CO

2

-rensing, til forskning og utvikling, til industrikraft, men ingen av gangene har dette blitt fulgt opp med tiltak der en faktisk dimensjonerer myndighetsorganet tilsvarende, og en har ikke fulgt opp med å dimensjonere støtteordningene tilsvarende.




På Norsk vindkraftforenings årsmøte 7. april sa vindkraftbransjen selv at hvis en skal innfri målsettingen om 3 TWh vindkraft innen 2010, slik som Regjeringen har sagt, må en mangedoble støtteordningen, for det Regjeringen har lagt på bordet, er ikke godt nok. Da sa statssekretær Guri Størvold: Jammen, det skal ikke stå på penger! Problemet er jo bare at de pengene finnes ikke i den virkelige verden. Det nytter ikke å stå på årsmøtet til Småkraftforeningen, slik som statsråden har gjort, eller på årsmøtet til Norsk vindkraftforening, slik som statssekretæren har gjort, og love at mye skal skje, når det som blir levert i Regjeringen, går i en helt annen retning. Det eneste Regjeringen har levert av politikk overfor Stortinget, er en stortingsmelding, en eneste stortingsmelding, for å konkretisere noenlunde hva Regjeringen mener. Det var en stortingsmelding på fire sider om fornybar energi-politikk. Det var en historisk kort stortingsmelding, som allerede nå er skrinlagt. Vindkraftbransjen står overfor sitt tredje støttesystem i løpet av to og et halvt år - først var det grønne sertifikater, så var det feed-in-ordningen, nå er det investeringsstøtte, og alle går og håper at det allikevel skal bli grønne sertifikater. Så i løpet av fire år har en gjerne vært innom fire støttesystemer. Er det rart at bransjen, alle bransjeorganisasjonene, sitter og sier at det finnes ingen helhet i dette? Vi må få denne helheten, og det kunne en fått til i en stortingsmelding. 




Arbeiderpartiet sier at Soria Moria-erklæringen er utfyllende. Soria Moria-erklæringens punkt på energipolitikk er på lengde med en kronikk i Klassekampen. Er det nok til å si noe utfyllende om hva Regjeringen vil? Senterpartiet sier: Handling teller. Ja vel, men da er det jo på tide å komme i gang. For ser vi på resultatene, skjer det fint lite. Tvert imot fortviler jo bransjen over manglende helhet, og de fleste kraftprosjekter som har vært varslet før Regjeringen overtok, er jo blitt lagt på is. De få som realiseres, er unntaket fra regelen snarere enn en konsekvens av det Regjeringen har levert. Derfor burde en helhetlig tilnærming vært diskutert i Stortinget for å få helheten på plass. 




 Når jeg hører representanten Solvik-Olsen hisse seg så fenomenalt opp, må jeg spørre om han var i salen da jeg holdt mitt innlegg. Jeg sa jo nettopp at jeg planlegger ei energimelding som skal komme ved nyttår. Da skal vi ta for oss helheten i energipolitikken. Det skal handle om alt fra olje og gass til fornybarpolitikken. Det kommer. Det er bare å ta det med ro, og i mellomtida skal vi sørge for at det skjer masse utviklingsarbeid på fornybarfeltet. Vi skal jobbe med å få de grønne sertifikatene på plass. Det er avgjørende viktig, mener jeg. Det vil gi oss et rammeverk som i best mulig grad vil ivareta arbeidet med fornybar energi i åra framover. 




Så kan vi jo ikke sitte med hendene i fanget fram til vi har et grønt sertifikatmarked på plass. Derfor har vi - og det har skjedd etter at min statssekretær var i Vindkraftforeningen - utlyst en ny runde med investeringsstøtte til vindkraft. Den kom 21. april, og målsettinga med den runden er sjølsagt at vi skal utløse ny vindkraft, og målet om at vi skal være i gang med prosjekter konkret, slik at vi sikrer 3 TWh innen 2010, står ved lag. 




Så har vi nettopp lagt fram en bioenergistrategi. Den er viktig for at vi skal ta tak i utfordringene først og fremst på varmeområdet, hvor vi har et formidabelt potensial for energisparing.




La meg også minne om at vi 5. februar fikk planen Energi21. Der har bransjen, altså næringa, industrien, forskningsinstitusjonene og myndighetene jobba sammen for å drive fram hovedprioriteringene innenfor energifeltet - meget viktig - ikke minst fordi vi da veit at vi greier å ta helhetlige grep for å utvikle dette viktige feltet. Vi har hatt meget gode erfaringer med tilsvarende tilnærming på petroleumsfeltet, og derfor føler jeg meg veldig sikker på at dette skal bli vellykka, ikke minst fordi de prioriteringene som ble nedfelt i dette breie arbeidet, sammenfaller helt med Regjeringas prioriteringer.




Dette er et felt der det skjer mye. Stortinget får muligheten til å ta den breie debatten når energimeldinga kommer. I mellomtida skal vi jobbe systematisk på område etter område for å få ting til å skje i den virkelige verden. 




 Den retorikken vi nå hørte fra statsråden, er dessverre blitt typisk for olje- og energiministeren i denne Regjeringen. Vi hørte det under Enoksen som i løpet av sitt første halvår i statsrådstolen lovte å ordne opp i det meste som han påstod var Bondevik II-regjeringens feil. Problemet var at da han gikk av to år senere, hadde han kun levert en stortingsmelding som er blitt skrinlagt av Regjeringen. 




Det en nå hører statsråd Haga skryte av, akkurat den samme offensive tilnærmingen, er som å høre en fotballtrener skryte av flotte mål i en kamp der de ligger under 10-0. Det er ikke særlig troverdig. Når en ser det en sier om Enova og satsing på ny vindkraft - ja, en har en målsetting om 3 TWh ny vindkraft innen 2010. Jeg tror de aller fleste som hørte den målsettingen, trodde at det skulle være vindmøller som stod og produserte 3 TWh i 2010. Statssekretær Guri Størvold gav inntrykk av det i Dagens Næringsliv senest for et par uker siden. 




Samtidig har statsråden mange ganger sagt at det skal ikke være ferdig produsert vindkraft. Det er nok at det er kontraktsfestet i Enova. Statsråden bør gjerne bekrefte om det skal produseres 3 TWh vindkraft i 2010, eller er det nok at det er kontraktsfestet i Enova? Der er en veldig ulikhet i måten en framstiller dette på. Spesielt bør statsråden kommentere om dette skal realiseres på den måten som Enova føler at de nå har klarsignal til, i hvert fall ifølge et oppslag i Dagens Næringsliv for to uker siden, der en sier at målet om 3 TWh vindkraft skal nås - koste hva det koste vil. Det er jo det som har vært problemet, at Regjeringens signal underveis hele veien ikke på noen måte har vært helhetlige. Det har vært gitt signal som gjør at Enova kan bruke milliarder av kroner på å realisere den siste terrawatten eller kilowatten, bare fordi Regjeringen har sagt hva målet skal være. 




Ja, det er flott hvis Regjeringen kommer med en stortingsmelding om dette. Men da er jo spørsmålet: Hvorfor stemmer en imot dette i Stortinget? Det klarer ikke statsråden å gi et eneste svar på, og representanten fra Arbeiderpartiet snakket i sitt hovedinnlegg om at Soria Moria-erklæringen er god nok. Ja, hva er det egentlig en mener da? Jeg ser gjerne fram til en slik stortingsmelding. Problemet er at den stortingsmeldingen burde ha kommet i det første året av denne regjeringens periode, ikke i den siste. Det som eventuelt skjer når den er ferdig behandlet, er at Stortinget tar sommerferie, og så er det valgkamp. Men det er gjerne det som det greie, for da kan Regjeringen skryte av at de har lagt fram noe og gjemme seg bak det, uten at de blir vurdert på det de faktisk skal gjennomføre. Det blir som når statsråden skryter av biosatsingen. Ja, det ble lagt fram en biostrategi som heller ikke er blitt forankret i Stortinget gjennom en melding eller proposisjon. Men det som er verdt å merke seg, er at bransjen, når de skriver sine kronikker og leserbrev i bransjeorgan, slakter denne biosatsingen og sier at dette bare er gammelt oppgulp. Det er gamle penger, det er gamle tiltak. Der er ingen ting nytt, og det står ikke til troende i forhold til de mål Regjeringen har. 




 Når vi går til stortingssalen, kanskje Norges viktigste talerstol, er det viktig å forberede seg. Jeg pleier å lese gjennom dokumentene og vedleggene i enhver sak som vi har. Det har jeg også gjort denne gangen, og i den første setningen i brevet fra statsråden som vi fikk til denne saken, står det: 







«Regjeringen presenterte hovedtrekkene i sin energipolitiske handlingsplan i Soria Moria-erklæringen. Denne planen ligger til grunn for Regjeringens arbeid i denne stortingsperioden.»




Når jeg leser innstillingen til dagens sak, står det ikke et eneste lite ord om at det vil komme en egen energimelding. Så fra denne saken ble avgitt i komiteen for noen uker siden, og fram til vi står her i dag, 8. mai, har det tydeligvis skjedd noe i Regjeringen. Ingenting er bedre. For vi i opposisjonen mener at vi trenger en energimelding. Så ingenting er mer gledelig. Men det vi da nok en gang ser, er at presset fra en samlet opposisjon gir resultater. Det har gitt resultat i form av grønne sertifikater, og det vil nå gi resultat gjennom en energimelding. 




Jeg gleder meg til vi kanskje om et års tid, på denne tiden, skal diskutere energimeldingen. Jeg gleder meg til det og ser fram til det, for det er en avgjørende, viktig sak som kommer. 




 Det er sjølsagt opp til enhver stortingsrepresentant å skryte på seg akkurat det han vil, men nå er det engang sånn at det er svært lenge siden Regjeringa sa at vi skulle legge fram ei petroleumsmelding mot slutten av året - og den meldinga kommer. Og jeg utvider den til å bli ei breiere energimelding. Jeg mener at det er en klok tilnærming, for da får vi sett helheten i det jeg velger å kalle energipolitikken. For meg omhandler energipolitikken både petroleumsvirksomheten og den øvrige klassiske energivirksomheten. 




Så det vi snakker om, er at vi legger petroleumsmeldinga, som vi har omtalt i denne salen flere ganger, til grunn, og tar den som et utgangspunkt, og så utvider vi den til også å ta med det breiere energiperspektivet. 




 Flere har ikke bedt om ordet til sak nr. 2. 

(Votering, se side 3213) 





                    

 Under debatten har
Peter Skovholt Gitmark sett fram eit forslag på vegner av Framstegspartiet,
Høgre, Kristeleg Folkeparti og Venstre. Forslaget lyder: 

«Stortinget ber Regjeringen fremme sak om en energipolitisk handlingsplan
som omhandler forventet kraftforbruk og -produksjon i Norge, tilgangen på
ulike energiteknologier og en helhetlig satsing på utvikling av nye
energikilder.» 

Det blir votert alternativt mellom
dette forslaget og tilrådinga frå komiteen. 

Komiteen
hadde tilrådd: 

Dokument nr. 8:37 (2007-2008) - representantforslag
fra stortingsrepresentantene Ketil Solvik- Olsen, Torbjørn Andersen,
Tord Lien og Kåre Fostervold om en energipolitisk handlingsplan -
vedlegges protokollen. 

Votering:

Ved alternativ votering mellom tilrådinga
frå komiteen og forslaget frå Framstegspartiet, Høgre,
Kristeleg Folkeparti og Venstre vart tilrådinga frå komiteen
vedteken med 54 mot 46 røyster.

(Voteringsutskrift
kl. 18.34.19)


                    
                    

 Etter ønske fra energi- og miljøkomiteen vil presidenten foreslå at taletiden begrenses til 40 minutter og fordeles med inntil 5 minutter til hvert parti og 5 minutter til statsråden.




Videre vil presidenten foreslå at det gis anledning til replikkordskifte på inntil fem replikker etter innlegg fra statsråden innenfor den fordelte taletid. 




Videre blir det foreslått at de som måtte tegne seg på talerlisten utover den fordelte taletid, får en taletid på inntil 3 minutter. 




- Det anses vedtatt. 




 (ordfører for saken): Debatt og meninger omkring kraftsituasjonen i Midt-Norge er en vedvarende hendelse både i og utenfor Stortinget. Motivene for å reise debatten kan være flere, men jeg velger å se det positive i slike initiativ. 




Det er slik at kraftsituasjonen i Midt-Norge er krevende fordi forbruksøkningen, spesielt innenfor industrien, over mange år ikke har vært fulgt opp med tilstrekkelig produksjon av kraft innenfor regionen eller overføringskapasitet som kan ta høyde for det verst tenkelige tørrår. I et ekstremtilfelle må en påregne ekstraordinære tiltak i form av rasjonering, avtalt redusert forbruk i enkelte virksomheter eller bruk av reservekraft i form av kraft fra mobile gasskraftverk. 




Svaret på disse utfordringene er nye kraftoverføringsforbindelser, ny produksjon i form av mer vannkraft, bio og vind. Det er også mye å hente på energisparing og energieffektivisering, bl.a. gjennom støttemidler fra Enova. 




Regionen flyter over av gass. Gasskraft er en del av løsningen. 




Hovedutfordringen i Midt-Norge er, som ellers i landet vårt, total avhengighet av vannkraft, med den usikkerhet som knytter seg til svingende nedbørsmengder. Dette er nå blitt synliggjort nettopp i Midt-Norge. 




Et meget synlig tegn på ubalansen mellom regionene i det norske kraftmarkedet er at prisene på kraft til forbruker tidvis er høyere i Midt-Norge. Så lenge denne prisforskjellen er liten, er problemet lite, men om forskjellen skulle bli stor og vedvarende, er dette ikke akseptabelt. 




Olje- og energiministeren har i brev til Stortinget i forbindelse med den saken vi behandler i dag, gitt et meget godt signal, i og med at hun sier: 







«La meg imidlertid understreke mitt klare mål om at det særskilte prisområdet i Midt-Norge blir opphevet så raskt som mulig.» 




Det er bra. Jeg vet at det kreves en rekke tiltak for å få dette til, og jeg skal nevne noen. 




Faren for underdekning av kraft i regionen må reduseres kraftig. Det er meget viktig at Statnett som systemansvarlig og ansvarlig for utbygging av det sentrale overføringsnettet allerede har gjennomført en rekke tiltak med spenningsstøtte som gjør at vi kan utnytte eksisterende nett bedre. Vi har snart på plass en kraftig økning i overføringskapasiteten fra Midt-Sverige, en økning i importmuligheten på mellom 0,6 og 1 TWh. 




Så regner jeg med at bygging av ny linje fra Fardal i Sogn og Fjordane og inn i Møre og Romsdal, til Ørskog, blir satt i gang så snart konsesjonsbehandlingen er over. 




«Forsikringsordningen» i form av bruk av mobile gasskraftverk kan hindre svært uheldig utkopling.




Jeg setter også min lit til at det kan bygges gasskraftverk i Midt-Norge. Det er tre mulige prosjekter: ett i Skogn, ett på Tjeldbergodden og ett i Fræna/Aukra-området. Jeg forventer at det legges opp til en konstruktiv dialog mellom de berørte departementer og konsesjonshaverne/konsesjonssøkerne.




Jeg har merket meg at Industrikraft Møre nylig har fått inn to kraftfulle medeiere - gjennom oppkjøp til en eierandel på 50 pst. av Tafjord Kraft, en av de ledende kraftprodusentene i fylket, og en ny medeier ved at Norsk Mineral AS har gått inn på eiersiden.




Jeg har grunn til å tro at Enova ser med velvilje på ny fornybar kraft i regionen og dermed blir en viktig støttespiller både innenfor varme og vind. Selv om noen vindkraftprosjekter kan være kontroversielle - og er det - er det min overbevisning at det er vindkraftprosjekter som bør bygges ut, og som således kan være viktige bidrag til kraftforsyningen i regionen. I denne sammenheng er det viktig det energiministeren har uttrykt, at hun ikke vil sitte og vente på regionale eller nasjonale handlingsplaner, men at hun legger opp til raske og løpende beslutninger når prosjektene er klare. Det er bra. 




Jeg vil også trekke fram Regjeringens sterke satsing på bioenergi, som selvsagt vil komme Midt-Norge til gode. Et utmerket eksempel er biobrenselfabrikken som Møre og Romsdal Biobrensel har under planlegging på Averøya, en fabrikk som kan produsere inntil 450 000 tonn pellets, en tidobling av hele Norges pelletsproduksjon i dag. Denne fabrikken har fått tilsagn om nær innpå 100 mill. kr fra Enova. Vi får håpe at vi i Norge kan bli storforbrukere av pellets. 




I sum er det satt i gang, eller under planlegging, tiltak som på litt sikt kan trygge kraftbalansen i Midt-Norge. Vi får også stole på Statnetts utsagn om at også den kortsiktige situasjonen er under kontroll. Men nå må all kraft settes inn på å gjennomføre foreliggende planer, slik at all usikkerhet kan fjernes. 




 Da jeg hørte representanten Kristoffersens innlegg, fikk jeg litt déjà vu-følelse, for dette er jo akkurat det samme som vi opplevde for to år siden, sist gang vi diskuterte problemstillingen. Det er jo det som er problemet i denne saken, at i energipolitikken snakkes det mye, men det leveres veldig få resultat. Det leveres mange ord, det leveres mange tiltak og handlinger, men ingen av dem materialiserer seg, for de følges ikke opp med tilstrekkelig med penger, tilstrekkelige avklaringer når det gjelder rammevilkår, eller tilstrekkelig myndighetsorgan. I så måte er Midt-Norge illustrasjonen på politikernes fallitt i energipolitikken. 




Det er varslet i mange år at kraftsituasjonen i regionen ville bli vanskelig. Da en vedtok utbyggingen av Ormen Lange, da en vedtok utbyggingen i Sunndal, visste alle at dette ville øke kraftforbruket. Ja, bare Hydro Sunndal representerer jo like stort strømforbruk som hele Oslo by. Men skjedde det noe på kraftsiden? Nei, det gjorde ikke det. En lukket øynene for kraftsituasjonen da Ormen Lange ble behandlet i Stortinget. Verken Arbeiderpartiet, Senterpartiet, Høyre, Kristelig Folkeparti eller Venstre sa ett ord om kraftsituasjonen i Midt-Norge under Ormen Lange-behandlingen, rett og slett fordi de visste at gasskraftspørsmålet ville være sentralt i en slik debatt. Det kunne ingen av dem takle, fordi den politiske avklaringen ikke finnes i de partiene. De eneste to partiene som tok opp problemstillingen, var SV, som ikke vil ha gasskraftverk, og dermed også advarte mot Ormen Lange, og Fremskrittspartiet, som aksepterer det som en nødvendighet, og dermed argumenterte for det også når det gjaldt Ormen Lange. En lukket altså øynene - men konsekvensene forsvinner jo ikke av den grunn. 




Nå ser vi at innbyggerne i Midt-Norge må betale prisen. Stryn Energi anslår at en normal husholdning i Midt-Norge vil måtte betale over 2 000 kr mer for sin strøm enn det en husholdning i Sør-Norge må, bare for 2008, og de forventer at det vil øke enda mer i årene framover. 




Da prisområdet i Midt-Norge ble innført, lovte rød-grønne politikere at dette ville koste maks 0,5 øre til 1 øre pr. kWh. Det var alt som trengtes, lovte Ola Borten Moe på NRK 6. november 2006. Det lovte Stokkan Grande fra Arbeiderpartiet i Trønder-Avisa i de samme dagene. Nå ser vi at prisforskjellen er mange tiøringer. Dette er et åpenbart løftebrudd fra Regjeringen, og spesielt når en vet at tidligere statsråd Enoksen 20. april 2006 sa til Adresseavisen at han anså «det som uaktuelt at Midt-Norge skal ha en høyere pris på elektrisk kraft enn resten av landet». 




Regjeringens politikk er mildt sagt et flytende mål her. Problemet er at de tåkelegger hele debatten ved å love en masse som ikke innfris. Men resultatene kjennes i vanlige folks lommebok, og det merkes i industriselskapenes forsøk på å ha en framtidsrettet virksomhet. 




Det ble lovt en tiltaksplan for Midt-Norge. Sist gang vi diskuterte dette spørsmålet i stortingssalen, uttalte olje- og energiminister Odd Roger Enoksen - 1. juni 2006: 







«Jeg arbeider nå med en handlingsplan slik det blir bedt om, for å møte kraftsituasjonen i Midt-Norge - med sikte på å legge handlingsplanen fram tidlig på høsten» - altså i 2006. 




Den handlingsplanen har aldri blitt presentert for Stortinget - aldri! Så sier Regjeringen: Jo, men vi gjennomfører en masse tiltak. Ja, la oss se litt på hva Regjeringen faktisk har bidratt med som er genuint rød-grønt. Alt det Statnett gjør, er å si offentlig at dette jo er ting de planla lenge før den rød-grønne regjeringen inntok kontorene. De bare viderefører planer som allerede eksisterte. Det er ingenting genuint rød-grønt over støtteordningen til fornybar energi, utover at alt er blitt utsatt. Grønne sertifikater ville jo blitt innfridd med en annen regjering, som også hadde inkludert småkraftverk, og dermed fått til en avtale med Sverige. 




Det eneste som er genuint rød-grønt i tiltakene overfor Midt-Norge, er to mobile gasskraftverk, som koster over 2 milliarder kr, og som statsråden riktignok sier hun håper aldri skal bli brukt, men som i verste fall vil gi CO

2

-utslipp som er langt verre enn fra kullkraftverk. Og da må vi jo bare tenke oss hva vi kunne gjort med 2 milliarder kr, hvis vi hadde sagt: bruk dem på å subsidiere eksisterende tiltak. Hvis vi først sier at vi er villige til å bruke 2 milliarder kr, må vi se hvor vi får mest mulig for dem, og ikke bare dytte dem vekk i et tiltak som forhåpentligvis aldri blir brukt. For når vi kommer inn på gasskraftsituasjonen, som bransjen sier er det eneste tiltaket som kan realisere tilstrekkelig med kraft, og da fjerner kraftprisrisikoen innenfor den tidshorisonten vi snakker om, må vi se på: Hva har Regjeringen gjort på gasskraftsiden? Jo, det har vært prosjekt på Skogn, der statsministeren sa at det er bare å sette spaden i jorda. Men han har ikke gjort noe for å få gass til prosjektet. Med hensyn til Tjeldbergodden sa statsråd Enoksen at dette var han sikker på skulle realiseres. Men det har altså ikke fått hjelp, og det har nå blitt skrinlagt. Fræna har fått avslag på gasskraftverk fordi de ikke hadde CO

2

-rensing, men NVE sa også: Hvis dere ber om konsesjon med CO

2

-rensing, vil dere likevel få avslag, fordi det er samfunnsøkonomisk ulønnsomt. 




Regjeringen har ikke levert noen gode avklaringer, bortsett fra to mobile gasskraftverk. Og det er en skam overfor Midt-Norge. 




Jeg tar herved opp forslagene fra opposisjonen. 




 Representanten Ketil Solvik-Olsen har tatt opp de forslag han refererte til. 




 Dette er et forslag som tidligere er tatt opp av Høyre, og jeg har ingen verdens ting imot at dette forslaget tas opp på nytt igjen, denne gangen av Fremskrittspartiet.




Jeg tror det er på tide at dagens regjering begynner å ta inn over seg at man er i regjeringsår tre, av fire. 




Tidligere olje- og energiminister Odd Roger Enoksen lovet, vel nok i en nokså presset situasjon i begynnelsen av denne regjeringsperioden, å presentere en handlingsplan, i første omgang høsten 2006, som han ikke leverte. Han lovet deretter at denne handlingsplanen skulle komme på plass før julen 2006. Den er heller ikke levert, men svaret i dag er altså at vi trenger ingen handlingsplan, vi trenger handling. 




Ok, la oss si at det ikke trengs handlingsplan, men at det trengs handling. Men da må man sannelig ta seg bryderiet med å levere handling på dette området. Jeg kan ikke se noe fysisk, konkret tiltak som leveres, annet enn innkjøpet av to mobile gasskraftverk - altså det siste som dette forum kunne tro man skulle legge på bordet. 




Når man vet at samtlige av de tre gasskraftprosjektene som var planlagt ved regjeringsskiftet, nå stort sett er skrinlagt av dagens regjering, og man samtidig er i en situasjon hvor man i løpet av et par års tid får en underdekning i størrelsesordenen det årlige konsum i hele Stor-Oslo, da trenger man i hvert fall å komme over i en handlingsfase. 




Når man snakker om begrepet «handlingsfase», er svaret som går igjen fra rød-grønne politikere, Enova. Og så lurer man på: Hva var spørsmålet? Svaret er altså Enova. Men også der tror jeg det er på tide å kunne vise til handling, for man vet at dette tar lang tid. Det ene prosjektet etter det andre skytes opp, og vi går nå og venter på hva som kommer til å bli levert, også når det gjelder oppfølging av klimaforliket i forbindelse med revidert nasjonalbudsjett, som kommer den 15. denne måneden. 




Så må jeg si at selv om jeg har visse forventninger, tror jeg at jeg også denne gangen risikerer å bli kraftig skuffet, ikke minst på vegne av husholdninger, næringsliv og industri i Midt-Norge. Det holder ikke lenger for de rød-grønne politikerne, som også denne gangen benytter anledningen - ikke til å se fremover, ikke til å snakke om hva man skal levere, men til å snakke om snøen som falt i fjor. Man kan bokstavelig talt ikke basere seg på at det skal falle mye snø og mye regn fremover i Midt-Norge, og at det skal løse problemet. Man må levere på dette området. Hvis ikke får husholdninger og industri betale en blodig høy pris for dette. 




I går kom utspillet fra Stryn kommune, som det så vidt har vært redegjort for her i dag. Forslaget fra det rød-grønne flertallet i Stryn - det gjelder Breheimen, som ligger i samme region - var knapt skutt opp før det øyeblikkelig ble skutt ned av miljøvernministeren. Man tar seg ikke engang bryderiet med å få spørsmålet utredet for å se hvordan vi skal være i stand til å levere fornybar energi innen det korte tidsrommet vi har på oss for å klare å gjøre denne jobben. 




Alt dette tror jeg det kan være festlig, og faglig sett interessant, og polemisk flott å diskutere i valgkampen 2009, og det gleder jeg meg virkelig til. Vi skal dra frem Stoltenbergs 1.mai-taler i 2004 og 2005, og vi skal dra frem andre eksempler på løftebrudd. Men dette tror jeg må fortone seg som mager trøst for alle dem som skal utvikle og bo i denne regionen videre. Derfor er det svært viktig at man i tillegg til anskaffelsen av disse sterkt forurensende mobile gasskraftverkene, som er prestert innkjøpt av en rød-grønn regjering, nå tar seg bryderiet med å komme over i en handlings- og leveringsfase. 




 Som tidligere påpekt i flere debatter om dette temaet, er noe av årsaken til sårbarheten knyttet til kraftsituasjonen i Midt-Norge, som ellers i landet, at så godt som all kraftproduksjon er basert på vannkraft. I tillegg bruker vi nordmenn strøm til oppvarming, en situasjon som har satt mange nordmenn i en strømfelle som de sliter med å komme ut av. Samtidig har vi mye kraftkrevende virksomhet lokalisert i samme området, noe som ble satt på spissen da Ormen Lange ble satt i drift uten at den daværende borgerlige regjeringa overhodet var villig til å ta inn over seg at situasjonen allerede var anstrengt. Ansvaret for problemene må derfor deles av flere, og løsningene må være mangfoldige. 




Det er mye som kan gjøres for å avhjelpe situasjonen. Olje- og energiministeren har i brev av 4. mars 2008 redegjort for de tiltaka som er satt i verk for å hindre at regionen kommer i en situasjon der det måtte bli mangel på kraft. I tillegg har Statnett gjennomført en rekke nettiltak i Midt-Norge de siste åra, noe som er av stor betydning, ikke minst i tørrår. Det er investert i spenningsstøtte, som skal bidra til å holde spenninga innafor akseptable grenser. Det er også innført egen og lavere innmatingstariff for alle produsenter som er tilknyttet sentralnettet i regionen. Statnetts økte overføringskapasitet mellom Midt-Norge og Sverige, Nea-Järpstrømmen, skal være ferdig høsten 2009, noe som vil gi ca. 200 MW i økt overføringskapasitet til Midt-Norge. Mye annet er gjort eller er på trappene i tillegg.




Det er altså gjort en god del for å avhjelpe situasjonen. Jeg vil likevel advare mot å tro at økt produksjons- og nettkapasitet er hele svaret. Tvert imot mener vi i SV at svaret på sikt ligger et helt annet sted, nemlig på forbrukssida, sjølsagt i kombinasjon med storsatsing på ny fornybar energi. Men det er først og fremst fordi vi trenger å erstatte fossil kraft med fornybar kraft, og fordi vi har et enormt potensial på eksportsida, som Åslaug Haga var inne på i forrige debatt, og som også bl.a. Forskningsrådet er veldig opptatt av. Jeg vil derfor konsentrere innlegget mitt om behovet for energisparing, energieffektivisering og storstilt satsing på produksjon av ny fornybar energi. Økt satsing på ny fornybar energiproduksjon og energieffektivisering er viktige elementer i en strategi for en bedret energibalanse og en bedring av kraftbalansen generelt, og spesielt i Midt-Norge. I sum har denne strategien som mål å gi 30 TWh innen 2016. Klimaforliket bærer bud om gode rammebetingelser for vindkraft og annen fornybar energi. Å få bygd ut betydelig med vindkraft vil også ha stor betydning for kraftsituasjonen i Midt-Norge, en region hvor potensialet er stort. 




Jeg nevnte vannkraft som noe av årsaken til sårbarheten knyttet til kraftsituasjonen i Midt-Norge spesielt, og i Norge generelt. Vi har satt oss sjøl i en strømfelle i dette landet. Noen har sagt at norsk tradisjon med å varme opp husene våre med strøm fra vannkraft er som å vaske garasjegolvet med fem stjerners konjakk - altså temmelig råflott. Naturvernforbundet i Møre og Romsdal har på sin side påpekt at det ikke er snakk om noen kraftkrise i Midt-Norge, men en varmekrise. Vi trenger rett og slett å få folk ut av strømfella og over på energiformer som passer til behovet de har for oppvarming og kjøling. Da kan vi godt ha i bakhodet at Sverige, vårt naboland, helt siden 1950-tallet i stor grad har brukt fjernvarme for å dekke forbruket av energi til oppvarming. 




Det aller viktigste er likevel at vi jobber aktivt med energisparing på alle tenkelige områder. Naturvernforbundet har regnet ut at vi kan spare 5,1 TWh i Midt-Norge. Det er uansett svært mye å hente på en sterk satsing på energisparing og smartere måter å utnytte energien på. Et eksempel er hentet fra Enova, og ble referert av NTB tidligere i år: Ved å velge ny teknologi for belysning vil norske kommuner, fylkeskommuner og staten kunne spare nesten 500 mill. kr i året. Målinger har påvist at det er mulig å oppnå en samlet energireduksjon på helt opp til 70 pst. enkelte steder. En utfordring består i at nettselskapene delvis eier gatelysene, og dessuten gjerne vil ha gevinsten av energisparinga sjøl. Her kan vi bidra til å rydde opp. Et annet eksempel er spillvarme fra industrien. På verdensbasis går 50 pst. av energiforbruket til spille som såkalt «waste heat», fordi det ikke er laget systemer for å fange den opp og bruke den til f.eks. oppvarming. Dette er også i høyeste grad relevant for Norge. 




Møre og Romsdal har tilgang på store mengder bioenergi og trenger samtidig en satsing på bærekraftige arbeidsplasser. Biovarme er et godt alternativ i Møre og Romsdal. Regjeringa har nylig lagt fram en bioenergistrategi som forhåpentligvis vil kunne få fart på en slik satsing. Samtidig må vi fortsette å bygge ut infrastruktur for varme. Den nye plan- og bygningsloven kan bidra til å sette fart på deler av denne utbygginga. Det vi må forhindre, er at det blir bygd ut infrastruktur for distribusjon av gass til husholdningene. Det er nemlig å gå baklengs inn i framtida. 




 Både i et normalår og i et tørrår har vi utfordringer med krafttilgang i Midt-Norge. Dette må løses. Vi må tenke kraft i hele landet, for det er også andre regioner som vil komme etter Midt-Norge. 




Den beste og mest miljøvennlige kilowattimen er den kilowattimen som vi ikke bruker. Vi har alle et ansvar for å tenke energisparing. Som politikere, de som skal legge rammebetingelser, er det viktig at vi legger til rette for energisparing, og det er viktig at vi informerer om gode tiltak som vi alle kan gjøre som forbrukere, men også som bedriftseiere. Men så er det slik at samfunnet vårt trenger energi. Dette må vi også legge til rette for. Vi må velge miljøvennlig energi og utvikling og mer produksjon av ny fornybar energi. 




Regjeringens mål er at vi skal ha 30 TWh ny fornybar energi i 2016. Enova er Regjeringens viktigste virkemiddel. Det er da viktig at Enova fungerer, og at de får gjort den jobben de skal gjøre. Det er også viktig at Enova har de virkemidlene som bransjen trenger for å få utløst denne fornybare energi. 




Jeg kan skjønne vedtaket til formannskapet i Stryn om oppheving av verneplanvedtaket i verneplan IV. Hvis man ser det på bakgrunn av Regjeringens politikk i forhold til skatteomleggingen, kan jeg skjønne at man tror at Regjeringen ønsker en storstilt utbygging av større vannkraftprosjekter. Jeg skjønner, men jeg er ikke enig i, det formannskapet i Stryn prøver å legge opp til. Men ser man vedtaket på bakgrunn av Regjeringens politikk, går det an å finne argumenter for hvorfor de gjør som de gjør.




Denne regjeringen er mest opptatt av handlinger og ikke så mye av å tenke helhet og å lage handlingsplaner, har vi hørt i foregående debatt. I innstillingen har Venstre og Kristelig Folkeparti forslag til ulike handlingspunkter som kanskje Regjeringen kan vurdere. I Midt-Norge har man et godt teknologimiljø, og det er et område man kan bruke som et prøveprosjekt for å utvikle teknologi og mer ny fornybar energi. 




Vi gir dette forslaget helt gratis til Regjeringen. Det kan ligge der til den dagen Regjeringen trenger flere handlingspunkter. For dette området trenger mer handling, og vi håper at Regjeringen kan se til dette forslaget og kanskje ha nytte av det når presset blir større. 




Solveig Horne hadde her overtatt presidentplassen. 




 (komiteens leder): Selv om strømprisene i dag er 7 øre pr. KWh, er det dekning for å si at kraftsituasjonen i Midt-Norge, som er temaet i dag, er krevende. 




Den er så krevende at det er behov for en planmessig tilnærming til de utfordringene man står overfor. Vi konstaterer at Regjeringen mangler det, og heller ikke er villig til å følge opp sitt løfte om å legge fram en handlingsplan. Det vi også trenger, er samsvar mellom det man sier man skal gjøre, og det man faktisk gjør. Det er f.eks. i forbindelse med fornybar energiproduksjon slik at man i flere år har gjort tiltak som medvirker til å redusere interessen for dette, ikke stimulere den. Det var tilfellet da man skrotet opplegget med grønne sertifikater. Det er det som er effekten av et skjerpet regime når det gjelder skatt for småkraftverk. Det er det som skjer når det er lange behandlingskøer i NVE for dem som jobber med småkraft og med vindkraft. 




Venstre og Kristelig Folkeparti har lagt fram et opplegg med Midt-Norge som et eget forsyningsområde, og som et geografisk satsingsområde for utvikling av bærekraftige energiløsninger, basert på ressurser som finnes i denne regionen. Jeg har i likhet med Inga Marte Thorkildsen lyst til å påpeke de store mulighetene som finnes knyttet til enøk, energieffektivisering. Vi har en tendens til å vektlegge det for lite i energidebatter. Enøk utgjør de billigste og ofte de beste løsningene. Det ble også indikert her at på dette området kunne kommunene spare hundrevis av millioner kroner. Det kan kanskje være et kjærkomment innspill i forbindelse med innspurten om kommuneproposisjonen. Tiltak som gjør at kommunenes energiutgifter blir kraftig redusert, vil i tillegg være et godt energi- og miljøbidrag. 




Jeg er forundret over at Regjeringen har prioritert og akseptert at det brukes 2,5 milliarder kr på å anskaffe mobile gasskraftverk i denne regionen. Jeg er helt uforstående til at SV, med den fokuseringen som en har i dag, og har hatt tidligere, på energieffektivisering og enøkarbeid, har valgt å være med på å sette midlene inn på mobile gasskraftverk. Det er svært store mengder energi som kunne blitt utløst hvis en hadde brukt dette på fornybar energi-produksjon, og store mengder kunne vært spart dersom dette hadde vært kanalisert inn i støtteordninger eller tiltak som ville bidra til bedre husholdering med energiressursene. 




I denne situasjonen er det også for meg uforståelig at Regjeringen ikke har tatt imot invitasjonen fra Hafslund, som i forbindelse med bioanlegget på Averøya, som Asmund Kristoffersen omtalte, har sagt at de ønsker en avtale med staten om leveranse av reservekraft, altså den samme type leveranse som de mobile gasskraftverkene skal gi. Regjeringen er altså villig til å bruke 2,5 milliarder kr på reservekraft på mobile gasskraftverk, men er ikke villig til å gå i reelle samtaler med dem som nå skal bygge et anlegg på Averøya, og som er villige til å stille reservekraft til disposisjon. 




Hos enkelte av de foregående talerne har temaet vært at politikerne i Stryn ønsker kraftutbygging i vernede områder. Jeg tror det er slik at denne type ting skjer når det skjer lite. Hadde Regjeringen vært mer handlekraftig på dette området, tror jeg at det hadde vært mindre stemning for å gå til dette tiltaket, som jeg for øvrig er svært glad for at statsråden i dag har sagt er helt uaktuelt. Det betyr i klartekst at politikere, enten det er stortingsrepresentanter fra Sogn og Fjordane eller tilliggende områder eller lokalpolitikere, må fokusere på andre løsninger hvis de ønsker å øke fornybar energi-produksjonen. 




Jeg er en smule forundret over at Ivar Kristiansen fra Høyre er kritisk til statsrådens avvisning av det å åpne for eller vurdere utbygging i vernede områder. Jeg har hele veien trodd at Høyre var en del av det flertallet som stod bak den etablerte politikken på dette området, men det er mulig dette er et resultat av at Børge Brende har forlatt landet. For øvrig snakkes det om spenningsstøtte, og en slik støtte er det god bruk for for alle oss som følger med på energipolitikken til Regjeringen. 




 Det iverksettes et bredt spekter av tiltak for å bedre kraftsituasjonen i Midt-Norge. Det handler om økt overføringskapasitet, økt satsing på energiomlegging og ulike typer ny produksjon samt andre tiltak som skal sikre forsyningssikkerheten i regionen. Statnett har en viktig rolle i Midt-Norge, både fordi de har oppgaven som systemansvarlig, og fordi de har ansvaret for å bygge ut det sentrale overføringsnettet.




Regjeringa har etter sin tiltredelse aktivt støttet opp under de omfattende tiltakene Statnett har gjennomført og holder på å gjennomføre for å bedre kraftsituasjonen i regionen. Det omfatter bl.a. investeringer i spenningsstøtte i overføringsnettet. Dette bidrar til overføringsmuligheter inn i og i Midt-Norge. Videre har Statnett besluttet å investere i og startet bygginga av overføringskapasitet mellom Midt-Norge og Sverige. Denne forbindelsen skal være på plass høsten 2009. Statnett har oversendt konsesjonssøknad for en ny overføringsforbindelse mellom Sogn og Møre til NVE. En bygging av denne forbindelsen vil gi et viktig bidrag til å bedre kraftsituasjonen i Midt-Norge. 




Statnett har som systemansvarlig nettselskap ansvaret for å dele inn elspotområder ved forventet energiknapphet i et geografisk avgrenset område, eller for å håndtere store og langvarige flaskehalser i regional- og sentralnettet. Et eget prisområde i Midt-Norge ble etablert som ett av flere tiltak for å bedre krafttilgangen og forsyningssikkerheten i området. Hvor lenge prisområdet i Midt-Norge skal opprettholdes, er en vurdering Statnett må gjøre basert på de konkrete, fysiske forholdene. Siden Midt-Norge er et strukturelt underskuddsområde, er det viktig at det gis signal om fortsatt sparing av vann i regionen. Dette signaliseres gjennom prisområdet, og det er viktig at aktørene tar dette med seg i sin planlegging. Men når dette er sagt, er det sjølsagt mitt klare mål å oppheve et eget prisområde i Midt-Norge så raskt som overhodet mulig. 




Regjeringas økte satsing på energiomlegging er et viktig element i Regjeringas strategi for bedring av kraftsituasjonen i Midt-Norge. Det er mange aktuelle energiomleggingsprosjekter i regionen. Enovas rammer for 2008, som er på bortimot 1,5 milliarder kr - en dobling av rammene i forhold til 2007 - gir økonomiske rammer som danner et godt utgangspunkt for å styrke satsinga på dette området, som flere har vært opptatt av her, og som jeg mener er systematisk underkommunisert som en mulighet i forhold til energifeltet. 




Regjeringa har et ambisiøst mål om 30 TWh ny fornybar energi-produksjon og energieffektivisering innen 2016. For å nå dette målet må gode ordninger som stimulerer til produksjon av fornybar energi på plass. Regjeringa har, som vi allerede har snakket om før i dag, startet nye samtaler med Sverige om grønne sertifikat, og som kjent er det tiltak alle her i denne sal er enige om. 




For å få fart på utbygginga av vindkraft og i påvente av sertifikatmarkedet har vi utlyst en ny runde med investeringsstøtte til vindkraft gjennom Enova. Utlysningen finansieres gjennom de midlene som Enova disponerer gjennom Energifondet. Målet er 3 TWh i 2010, og vi kommer til å bruke mange milliarder kroner på dette i åra framover. Det fins mange gode kandidater som kan søke om støtte. De fins også i Midt-Norge. 




Jeg mener det er viktig å få rask framdrift i nye vindkraftutbygginger. Dagens støttenivå er ikke høyt nok. Det er derfor vi har lagt til rette for en ny runde med investeringsstøtte. Og vi har sagt at den må legges så høyt at vi faktisk får utløst prosjekter. 




Jeg har videre tatt kontakt med Shell som operatør på Ormen Lange for å få utredet om det er grunnlag for kraftproduksjon tilknyttet Aukra. Departementet er nå i dialog med Shell, men det er for tidlig å si om denne kraftproduksjonen er en ønsket løsning. 




I forbindelse med møtet om kraftsituasjonen som ble avholdt i Stjørdal i januar, sa jeg at jeg ville nedsette en gruppe som skulle følge arbeidet med å bedre kraftsituasjonen i Midt-Norge. Gruppa har avholdt sitt første møte. Det var et godt og konstruktivt møte. Både departementet, Statnett og deltakerne i gruppa har konkrete oppfølgingspunkter til det neste møtet. Jeg er opptatt av at vi skal styrke kommunikasjonen mellom de ulike aktørene i regionen, for jeg oppfatter at vi har vært i en situasjon hvor tilliten mellom de ulike aktørene har vært for liten. 




 Det blir replikkordskifte.




 Dette var et vel generelt innslag fra statsråden. La oss gå litt i detalj. 




En av løsningene som er blitt foreslått overfor Midt-Norge, er utbygging av gasskraftverk. Det er blitt foreslått virkelig gode prosjekter. Et av de siste var Industrikraft Møres prosjekt på Fræna. De fikk avslag fra NVE, med den begrunnelse at prosjektet ikke hadde CO

2

-rensing. NVE sa at de hadde vurdert å gi Industrikraft Møre konsesjon, under forutsetning av at det ble CO

2

-rensing - men de ville avslått også det, fordi prosjektet ville vært samfunnsøkonomisk ulønnsomt. En er altså dømt til å få nei, uansett hvilke prosjekter en leverer i Midt-Norge. 




Da er spørsmålet: Når statsråden da går videre og forteller Shell på Aukra at 

de 

skal vurdere et gasskraftverk, hvilke rammebetingelser annerledes enn det Fræna har fått, kan Shell forvente - i forhold til CO

2

-rensing, i forhold til økonomisk støtte og i forhold til framføring av gass? 




 Det er riktig at det er flere forslag om å bygge gasskraftverk i Midt-Norge, bl.a. et på Skogn. Situasjonen for Skogn er at de har både utslippstillatelse og energikonsesjon - og kan sette i gang dersom de greier å få lønnsomhet i prosjektet sitt. Utfordringen for gasskraftprosjektene i regionen er nettopp dette at man ikke greier å få lønnsomhet. Det er et forhold som jeg mener at representanten Solvik-Olsen har en tendens til å overse. 




Når det gjelder spørsmålet om Shell og Aukra, har vi bedt om å få vurdert muligheten for å etablere et gasskraftverk som er dedikert sokkelen. Det betyr at man vil kunne legge litt andre kriterier til grunn, ikke i form av rensing, men i forhold til andre elementer som kan gjøre det mer lønnsomt å bygge dette gasskraftverket. 




 Det er ingen som bestrider at Midt-Norge vil ha en underdekning på 8-10 TWh i løpet av en toårsperiode frem i tid. Da er mitt spørsmål: 




Når Regjeringen sier ja til innkjøp av mobile gasskraftverk, er det da slik å forstå at man samtidig, ut fra den debatten vi har hatt tidligere i dag, sier nei til i det minste å konsekvensutrede en eventuell utbygging av Breheimen-vassdraget, som kan gi 400-500 GWh ny fornybar energi? Har Regjeringen konkludert endelig i dette spørsmålet? Hvis svaret er ja, vil jeg tro at det er flere enn meg som lurer på hva som er logikken bak en slik beslutning. 




 Som jeg har sagt tidligere i dag, er jeg opptatt av at vi har et betydelig vannkraftpotensial i Norge. Det bør vi søke å ta ut i større grad enn det vi gjør i dag - gjennom opprusting, gjennom utvidelse og gjennom å starte opp helt nye prosjekter. 




Jeg mener at det er rikelig med prosjekter å ta tak i, og vi kan bidra med mye kraftproduksjon uten at vi går inn i de vernede områdene. Min klare tilnærming til dette er at vernede områder er vernede områder. Det respekterer vi. Vi har rikelige muligheter til å drive fram ny kraftproduksjon uten at vi går inn i vernede områder.




 Det kan sies mye om vedtaket om å bevilge 2,5 milliarder kr for å skaffe mobile gasskraftverk til Midt-Norge, men det viser iallfall en vilje til å bla opp milliarder i en situasjon hvor en føler det er nødvendig. Nå er dette kanalisert via Statkraft, men skjer i samhandling med politiske myndigheter. 




Da er mitt spørsmål: Hvorledes vurderer statsråden muligheten for å ta et lignende krafttak i et område som ikke skal stå i reserve, men som virkelig skal utløse faktisk innsparte kWh eller nye kWh? Med andre ord: Hvordan stiller en seg til storsatsing på energisparing, energieffektivisering og ny produksjon i dette området? Det er akkurat hva Venstre og Kristelig Folkeparti har foreslått i sitt opplegg: tiltak som kan gi både spart energi og ny energi i dette området. 




 Jeg mener at man har en tendens til å ta for lett på årsaken til at man har valgt å gå inn med mobile gasskraftverk i Midt-Norge.




Vi har som myndigheter et ansvar for å sikre at folk har god tilførsel på energi, og vi har definitivt et ansvar for å sørge for at de samfunnsmessige konsekvensene ved brudd ikke blir omfattende. Når vi har valgt å gå inn med mobile gasskraftverk, er det som en rein forsikringsordning for at det ikke skal gå i svart i Midt-Norge. Jeg mener noe annet ville være helt uansvarlig. For da vi tok over regjeringsmakten i 2005, hadde man altså valgt å legge opp til en situasjon i Midt-Norge hvor man ikke tok høyde for det store merforbruket som kom i regionen. 




 Regjeringen har et mål om 30 TWh ny fornybar energi innen 2016. Målene til Senterpartiet har det vel strengt tatt aldri vært noe å si på - jeg minner om klimamålene fra 1990. Det er virkemidlene som ikke er til stede. Det eneste konkrete virkemiddelet som er lagt på bordet når det gjelder ny fornybar energi, som har hatt noen særlig effekt, har vært å øke vannkraftbeskatningen med 8 øre/kWh. At det bidrar til å nå målet om 30 TWh ny fornybar energi innen 2016, tviler jeg på. Samtidig har Regjeringen valgt å bruke mellom 2 og 2,5 milliarder kr på disse midlertidige kraftverkene i Møre og Romsdal. 




Vi har altså to veldig gode gryteklare prosjekter på Harbakfjellet og på Ytre Vikna - vindkraftprosjekter som er klare til bygging. Kan statsråden love at det blir gitt virkemidler slik at disse vindmølleparkene kan realiseres så snart som mulig? 




 La meg bare først få presisere at 30 TWh innen 2016 er et ambisiøst mål. Det handler om utvikling av ny fornybar energi, men det handler også om energiomlegging. Jeg syns det er oppsiktsvekkende sjelden vi hører Fremskrittspartiet snakke om energiomlegging og sparing av energi. 




Når det gjelder vindkraft, gjentar jeg det jeg sa i salen tidligere i dag. 21. april utlyste vi en ny runde med investeringsstøtte for vindkraft. Da er det opp til dem som har konsesjon, å søke. Hvis de prosjektene som representanten Lien viser til, er tilstrekkelig gode og når opp, vil de kunne få støtte i denne omgangen. 




 Til det forrige svaret skyldes det å opplyse fra statsrådens side at kun tre prosjekter vil være klare til å søke om støtte, slik at jeg synes hun gir et litt skjevt bilde. 




Men tilbake til gasskraft, for også der gis det et veldig skjevt bilde når en påstår at det kun er økonomi som er problemet for f.eks. Fræna. Problemet for Fræna er jo ikke økonomi. Problemet er at statsrådens egen regjering har gitt NVE pålegg om å føre en politikk der en gir avslag til Fræna uavhengig av om prosjektet kommer med CO

2

-rensing eller ikke. De får altså nei til å bygge, de får nei til konsesjon uansett hva slags prosjekt de kommer med. Da kan ikke statsråden gjemme seg bak at dette handler om økonomi. Hvis alle gasskraftverk i Norge er ulønnsomme, hvorfor bygger en da på Mongstad, som Regjeringen har skrytt av så lenge? Hvis Regjeringen mener at et «dedikert» anlegg til Aukra er viktig, hvorfor kunne hun ikke sagt at Fræna skulle få den samme statusen? Da kunne en bare bygd én linje fra Fræna, forbi Ormen Lange og ut i sjøen, hvis det er det som er poenget. Fræna kan en realisere nå. En må begynne på nytt hvis Ormen Lange skal realiseres. 




 La meg først få klargjøre noe i forbindelse med det representanten sa først knyttet til vind. Vi har en rekke klagesaker liggende i departementet. Dem er jeg opptatt av at vi skal kunne få svart på relativt raskt, slik at vi har et større utbud av prosjekter som kan behandles i forbindelse med den viktige runden som vi nå har lagt opp til på vind. 




Når det gjelder gasskraftverk, er realiteten at Regjeringa og Fremskrittspartiet er uenige, for Regjeringa mener at nye gasskraftverk skal ha CO

2

 -håndtering. Det står i Soria Moria-erklæringen. Dette er vi politisk uenig om. Jeg mener at det er uansvarlig å starte opp nye gasskraftverk uten at man har rensing. Det er et politisk standpunkt. Jeg registrerer at Fremskrittspartiet har en annen tilnærming. 




 Replikkordskiftet er dermed omme. 




De talere som heretter får ordet, har en taletid på inntil 3 minutter.




 Representanten Ketil Solvik-Olsen begynte sitt innlegg med å si at Regjeringens ord ikke følges opp med penger. Det er både uriktig og villedende. Jeg nevnte i mitt innlegg flere eksempler på tiltak og tilhørende pengebruk, f.eks. Enova-penger i en størrelsesorden som få kan oppvise maken til. Milliardinvesteringer i nettforbedring og nytt nett er også penger, selv om de ikke tas direkte ut av statskassen. Store penger er satt inn i bio og varme, og investeringsstøtten som var utlyst, er, som statsråden nettopp nevnte, knyttet til vind. Jeg tror også at jeg tør å påstå at vi inspirerer kraftig til at vi får bygd ny overføringslinje fra Sogn og Fjordane når den konsesjonsbehandlingen er over. 




Statsråden nevnte også at man har utfordret Shell som operatør for Ormen Lange på Nyhamna til å utrede om det er grunnlag for kraftproduksjon tilknyttet anlegget. Etter å ha hørt på innleggene både fra Høyre og Fremskrittspartiet, må jeg spørre: Hva er disse partienes svar utover det Regjeringen faktisk har gjort og har annonsert at den vil gjøre? Skal disse partiene selv søke om konsesjoner? Jeg tror at vi står oss på å være edruelig i argumentasjonen om kraftutbygging og hvordan den faktisk foregår. Det er altså slik at selskaper søker konsesjon, de får disse konsesjonene innvilget, og så bygges det. Og så langt jeg kjenner til - jeg tar det forbeholdet - har ikke Regjeringen sagt nei til en eneste konsesjon i Midt-Norge. Derimot har Regjeringen gjort det som er mulig innenfor de spillereglene som vi har å forholde oss til, som Stortinget har vedtatt, nettopp for å sørge for at det inspireres til ny produksjon. 




Så er også Stortinget vel kjent med at Regjeringen, bl.a. i lys av miljøforliket her for en tid siden, arbeider med å forbedre rammebetingelsene for å få til mer fornybar kraft, slik også statsråden redegjorde for i sitt innlegg. 




Når det gjelder de mobile gasskraftverkene, er også svaret gitt. Behovet for dette kommer jo av tidligere regjeringers forsømmelser. Og jeg må som innbygger i Midt-Norge og som representant for et fylke i Midt-Norge si at jeg ønsker at vi skal ha denne forsikringsordningen på plass, og at vi kan unngå at husene går i svart, som statsråden nevnte her. Det kan ikke industrien tåle, det kan heller ikke privat husholdning tåle. Det var ikke mulig, mener jeg, å gå inn på Hafslunds opplegg, som var veldig uklart (presidenten klubber). Det ville i alle fall ikke vært på plass i tide (presidenten klubber igjen). Nå har vi det på plass og er vel rustet til kommende vinter. 




 Presidenten vil minne om at når den røde lampen slukner, er taletiden omme. 




 Jeg kjenner at jeg blir litt heit i toppen når jeg hører Asmund Kristoffersens siste innlegg - at det ikke er Regjeringens feil at det er kraftkrise i Midt-Norge, og at Fremskrittspartiet ikke har fremmet noen forslag som kunne ha endret det. Da ber jeg ham om å lese f.eks. Stortingets behandling av plan for utbygging og drift av Ormen Lange, hvor Fremskrittspartiets løsning ble presentert. Hadde den blitt fulgt den gang, hadde vi ikke hatt noen kraftkrise i Midt-Norge. 




Så kan man gjerne si at Regjeringen ikke har sagt nei til noen andre konsesjoner. Man har sagt nei til en konsesjon i representantens eget hjemfylke, nemlig Møre og Romsdal, i Fræna. Det ble gjort av NVE. NVE er en del av Regjeringens apparat. 




Man har også laget et støtteregime for småkraft på 4 øre pr. kWh, samtidig som man innfører en skatteskjerpelse på 8 øre pr. kWh. Man har redusert utbyggingen av Sauda, man sier i dag nei til utbygging av Stryn, og man lager rammevilkår for vindmølleutbygging som gjør at det så langt er fullstendig umulig å få bygd ut vindmøller i Midt-Norge. Så får vi se om det endrer seg i denne runden. 




Representanten sier også at innlegget til min kollega, representanten Solvik-Olsen, er villedende. Det må man i beste fall også kunne kalle Regjeringens brev til energi- og miljøkomiteen datert 4. mars, hvor det står at situasjonen i 2008 er den at man har 3 TWh for lite energi i Midt-Norge. Men det er vel ingen som har sagt at man forventer at det skal bli svart i 2008, det er jo i 2009 og særlig i 2010 - når man forventer at Hustad Marmor og TBO-lisensen går for fullt, at Washington Mills, Elkem, treforedlingsindustrien osv., osv. i Midt-Norge går for fullt - behovet kommer til å være 6 TWh og ikke 3 TWh. Så det at 2008 i det hele tatt er nevnt i brevet fra Regjeringen, er kun egnet til å villede i denne debatten. 




Så må jeg si at representanten Thorkildsen er inne på et spor når hun snakker om kost-nytte og redusert forbruk. Selvfølgelig er det smart å redusere forbruket i Midt-Norge på en fornuftig måte, men når man begynner å snakke om private boliger, må jeg si at alle de private boligene i de tre midtnorske fylkene bruker totalt 9 TW. Å redusere fra 9 TW til 3, som behovet ville ha vært, innen 2010, finner jeg fullstendig useriøst. Og jeg vil nok en gang komme tilbake til at jeg håper at Regjeringens noe uklare signaler om vindmølleutbyggingen vil medføre at vi får bygd ut både Ytre Vikna og Harbakfjellet så fort som overhodet mulig. 




 Dette blir - kanskje ikke overraskende - nok en litt tilbakeskuende debatt, men når virkeligheten er den at vi har et uløst problem i Midt-Norge som tilsier at underdekningen er på 8-10 TW i løpet av i underkant av en toårsperiode, i tillegg til at vi har en situasjon der vi har et klimaforlik som sier at vi skal ha på plass 30 TW ny fornybar energi i løpet av en åtteårsperiode i Norge, må vi i anstendighetens navn komme oss over i en handlingsfase. Da blir det ikke spørsmål om hva Fremskrittspartiet, Høyre eller andre har foreslått, for det kan vi dokumentere og legge på bordet, hyllemeter på hyllemeter, men det er tross alt Regjeringen som sitter med sine initiativ, og som må ta disse initiativene og ikke bare bedrive prat. 




Også tatt i betraktning at terrenget tydeligvis har endret seg i Norge, hvor konsumet av energi øker ganske dramatisk - siste år mellom 3 og 4 pst. - og hvor sårbarhet og underdekning i et tørrår kan bli nokså dramatisk, gjør vi oss enda mer avhengig av import, og da vet vi hva slags type energi som kommer ut av stikkontakten. 




Da blir det litt polemisk og litt pussig når komitelederen, Gunnar Kvassheim, har en visitt til Høyre og til Børge Brendes utflytting. Jeg tror at vi må forholde oss til virkelighetens verden, og den er tydelig nok beskrevet, ikke minst når det gjelder situasjonen i Midt-Norge. Det er litt interessant at Kvassheim, rettferdig nok, skyter mot SV når det gjelder anvendelse og innkjøp av mobile gasskraftverk - det er lett å forstå den type kritikk. Men når han samtidig skyter mot Høyre, som i det minste ber om en utredning av hva slags type vannkraftverk vi kan forestå utbygging for i årene fremover, blir ikke dette noe annet enn å drive et spill i politikken hvor man unngår å snakke om hvilke alternativ man selv ønsker å legge på bordet. Jeg registrerer bare at når det gjelder Midt-Norge, er lysten til å bygge 700-800-900 vindmøller som er 100 meter høye, ikke til stede i særlig grad. Lysten til å få på plass gasskraftverk er heller ikke til stede i særlig grad. Når man sier nei til omtrent ethvert tiltak, og samtidig registrerer det økte konsumet, er jeg ikke sikker på at befolkningen i Midt-Norge har grunn til å være særlig beroliget av den type politisk tilnærming. 




 Jeg synes det er ganske freidig av representanten Kristoffersen å skylde på tidligere regjeringer for situasjonen i Midt-Norge. Representanten Kristoffersen utfordres herved til å svare på hva Arbeiderpartiet gjorde da Ormen Lange ble vedtatt, for å bygge ut mer kraft i Norge. Finner en en eneste setning i innstillingen eller i debatten i stortingssalen om Ormen Lange-saken, skal representanten Kristoffersen ha troverdighet - men den finner en ikke, for den finnes ikke. 




Ja, det er greit, Statnett bruker penger på å videreføre prosjekt som ble påbegynt under den rød-grønne regjeringen. Ja, det går an å skryte av de pengene. En kan skryte av pengene som er lagt ned i et fornybar-fond på 20 milliarder kr så langt. Problemet er at en ikke får utløst ny kraftproduksjon. Det er det resultatet en måler på. Det å sette av penger der proppen er så smal at de ikke kommer ut igjen på andre siden i form av ny produksjon, det hjelper lite som skrytemekanisme. 




Regjeringen sier de ikke har sagt nei til en eneste konsesjon. Nei, men NVE, som er Regjeringens organ, og som baserer sin saksbehandling på Regjeringens signal, har sagt nei til en rekke prosjekt. Fræna er ett eksempel, oppgradering og oppjustering av Rauma er et annet eksempel. Regjeringen kan så skjule seg bak at det ikke er Regjeringen som har gjort det, men de baserer seg altså på Regjeringens signal. Er det sånn at alle saker skal bli klagebehandlet inn til Regjeringen, med den politikken en fører? Fræna er et eksempel. De fikk nei fra NVE. Når statsråden da i sitt replikkordskifte snakker om at Fremskrittspartiet og Regjeringen er uenige om CO

2

 -rensing: Ja, vi er det, for alle ser at en ikke kan basere et gasskraftverk på CO

2

-rensing i dag uten at staten tar hele kostnaden. Det har ikke staten sagt seg villig til, og dermed er konklusjonen enkel: Vil en ha gasskraftverk, må en ha dem uten rensing til å begynne med, og så få rensing på plass så fort det er kommersielt lønnsomt, eller det blir lønnsomt i forhold til CO

2

 -kvotene. Den politikken vil ikke Regjeringen følge. 




Men det blir en avsporing av denne debatten å bruke det som argument når det gjelder Fræna. Fræna søkte uten rensing, ja. De fikk nei. Men de hadde også fått nei om de hadde søkt med rensing. Det samme fikk også Hammerfest Energi. De søkte om gasskraftverk med CO

2

-rensing på Melkøya, og de fikk avslag. Jeg utfordrer statsråden til å forholde seg til disse fakta og si om det er økonomi som er grunnen til at NVE gav avslag til Fræna. Jeg synes statsråden er særdeles uærlig i sin måte å argumentere på. 




Jeg utfordrer statsråden til å svare på det som var spørsmålet: Hvorfor kan en dedikere et gasskraftverk til sokkelen på Aukra, men ikke i Fræna? I Fræna kan en realisere et gasskraftverk mye raskere, for der er planene ferdige, tomta er til og med gravet ut. Slik er det ikke på Aukra, der begynner en tvert imot på nytt. Shells entusiasme for et gasskraftverk nå etter Tjeldbergodden er ikke veldig stor.




Vi vet at Enoksen sommeren 2007 gikk ut og sa at den eneste løsningen på kraftsituasjonen i Midt-Norge er et gasskraftverk, og han foreslo å bruke et par milliarder kroner på det. Vi vet hans skjebne. Det er gjerne derfor denne statsråden ikke våger å følge opp den saken. 




 Jeg vil faktisk mane til respekt for ordbruken på denne talerstol. Jeg synes vi må strekke oss langt for også å være korrekte med det som er fakta. Det er veldig lett her å prøve å villede, for det er ingen utenfor dette hus som tar til motmæle. 




Regjeringen har ikke sagt nei til noen konsesjonssøknad fra Industrikraft Møre. Det er NVE som har sagt nei. NVE er verken Regjeringen eller Fremskrittspartiet, eller representant for noe annet parti. Nå har Industrikraft Møre sendt inn anke på denne saken. Det betyr at denne saken nå ligger på det politiske bord. Da ser jeg det som helt naturlig, som statsråden vel har antydet noen ganger i foredrag, at en må se på hele situasjonen. Men statsråden hadde utfordret Ormen Lange-driverne til å vurdere sin situasjon når det gjelder sikker krafttilgang. Det synes jeg er et meget bra utspill, for det må gjøres. 




Jeg må også få lov til å korrigere. Jeg holdt et stort sett forberedt innlegg. Når det gjaldt bakgrunnen for at situasjonen er som den er i Midt-Norge, sa jeg at det var tidligere regjeringers forsømmelser. Da var ingen nevnt og heller ingen glemt. 




Når situasjonen er slik som den er, er det helt nødvendig å gardere seg mot at mangel på kraft skal ramme næringsliv, industri, hushold. Derfor var vi satt i en tvangssituasjon, slik som statsråden meget glimrende redegjorde for, da vi overtok. Vi var nødt til å få på plass en forsikringsordning. Det var en ordning som ingen av oss - iallfall de partiene som sitter i regjering - ønsket, men det ble nødvendig. En får så håpe at ny produksjon og andre tiltak gjør at disse mobile gasskraftverkene blir i bruk så lite som mulig, om mulig ikke i bruk. 




 Jeg har en alvorlig utfordring i å se sammenhengen i Arbeiderpartiets energipolitikk. I forrige sak sa Arbeiderpartiets talsperson at man styrte energipolitikken i Norge etter Soria Moria-erklæringen, og det måtte vel være tilfredsstillende i massevis. Og så er det sånn at NVE, Norges vassdrags- og energiverk, er en etat som forvalter energipolitikken i Norge på vegne av Regjeringen. Men i denne saken sier man altså at når NVE på bakgrunn av Soria Moria-erklæringen sier nei til både det ene og det andre, på bakgrunn av politiske signaler, ønsket om CO

2

-håndtering, ønsket om å opprettholde verneplaner, osv., er det ikke Regjeringen som sier nei. Hvis jeg skal tolke Marianne Marthinsen i forrige sak, har ikke Regjeringen noen energipolitikk i det hele tatt, for det er det NVE som har. Men Asmund Kristoffersen er altså av en annen oppfatning. 




Så jeg kunne gjerne tenkt meg både å få svar fra en av Arbeiderpartiets representanter på hvem det er som forvalter Arbeiderpartiets energipolitikk, og hvem det er som har forstått og misforstått disse forholdene. 




 Ketil Solvik-Olsen har hatt ordet to ganger og får ordet til en kort merknad, begrenset til 1 minutt. 




 Statsråden har flere ganger blitt utfordret på konkrete ting, uten at hun har besvart det. Jeg gjentar det nok en gang, så statsråden ikke glemmer det før debatten er slutt. 




Hvorfor er det greit å dedikere et gasskraftverk på Aukra, men ikke i Fræna? Hva er det som er forskjellen på de to kraftverkene? Hvorfor har det blitt gitt avslag til Hammerfest Energi, når det er basert på CO

2

-rensing? Statsråden gjorde et poeng av at det var Fremskrittspartiet og Regjeringen som var uenige om prinsippet, men NVE praktiserer jo en politikk på vegne av Regjeringen, der både Fræna og Hammerfest Energi får avslag selv med CO

2

-rensing. Når man sier at man skal ha 3 TWh vindkraft realisert i 2010, skal man være oppe og produsere 3 TWh, eller er det nok at det er kontraktsfestet i Enova?




Nok et spørsmål: Opptrer NVE uavhengig av Regjeringens signal, og er statsråden fornøyd med måten NVE behandler søknader på? Og det siste spørsmålet: Før mobile anlegg ble bygd, har Regjeringen vurdert om de skulle inkluderes i fullskalaanlegg, slik Industrikraft Møre ønsket i forhold til Statnett? 




 Med all mulig respekt: Det blir fort noe rituelt over disse drøftingene, som vi har relativt hyppig. Og ting endrer seg altså ikke fra uke til uke når det gjelder disse spørsmålene. 




Når det gjelder Industrikraft Møre, er det riktig at NVE har avslått den søknaden. Den søknaden ligger i departementet, hos meg, som ankesak. Det betyr at det vil være galt av meg å gå inn i den saken. Det er det systemet vi har når det gjelder anker. Saken ligger hos meg, jeg skal behandle den, og så kommer resultatet av den behandlinga.




Vi har en tilsvarende situasjon når det gjelder Hammerfest Energi. Den ligger også hos oss. Det betyr at jeg ikke skal ha noen mening om den før vi har behandlet saken i departementet. 




Når det gjelder Aukra, er jo svaret på det gitt før, og det er rimelig opplagt. Jeg har spurt lisenshaverne i Ormen Lange om de kan se på muligheten for å lage et rammeverk rundt et dedikert anlegg. Det er sjølsagt en helt annen situasjon enn det som er utgangspunktet for Industrikraft Møre. Som sagt, når det gjelder Industrikraft Møre, ligger den saken på mitt bord, og den skal jeg forholde meg til på en ordentlig og skikkelig måte. 




Så er det spørsmål om vind og målsettinga om 3 TWh innen 2010. Det vi har sagt, og som jeg mener er godt innenfor rekkevidde, er at vi skal ha 3 TWh oppe og gå i den forstand at alle prosjektene som til sammen bidrar til 3 TWh, enten er i produksjon, eller spaden er satt i jorda for produksjon. Det handler altså om langt mer enn at vi bare skal ha en søknad som er innvilget av Enova. Det tar mange år å bygge et vindkraftprosjekt. Det innebærer sjølsagt at det vil ta noe tid før de prosjektene jeg har lagt til rette for nå gjennom den nye investeringsstøtteordninga, er oppe og står. Men vi skal ikke legge inn disse målstørrelsene våre hvis vi ikke har full klarhet i at prosjektene er i gang, spaden er satt i jorda. 




 Flere har ikke bedt om ordet til sak nr. 3. 

(Votering, se side 3213) 





                    

 Under debatten er
det sett fram to forslag. Det er 

forslag
nr. 1, frå Ketil Solvik-Olsen på vegner av Framstegspartiet,
Høgre, Kristeleg Folkeparti og Venstre 

forslag
nr. 2, frå Ketil Solvik-Olsen på vegner av Framstegspartiet
og Høgre 

Det blir først votert over forslag
nr. 2, frå Framstegspartiet og Høgre. Forslaget lyder: 

«Stortinget ber Regjeringen utrede
alternative kraftprosjekt som kan sikre en akseptabel forsyningssikkerhet
i Midt-Norge med bedre økonomi og lavere klimagassutslipp i forhold
til produsert kraft enn de planlagte mobile gasskraftverkene på Tjeldbergodden
og Aukra.» 

Voteringstavleneviste at det var 65 røyster mot og 35 røyster for forslaget
frå Framstegspartiet og Høgre. 

(Voteringsutskrift kl.
18.35.01) 

 (fra salen): Jeg stemte feil. Jeg skulle stemt for, men stemte imot.

 Då blir det 64 røyster mot og 36
røyster for forslaget frå Framstegspartiet og Høgre
- med desse stemmetala er forslaget ikkje vedteke. 

Det blir så
votert over forslag nr. 1, frå Framstegspartiet, Høgre, Kristeleg
Folkeparti og Venstre. Forslaget lyder: 

«Stortinget ber Regjeringen fremme en handlingsplan med konkrete
tiltak for å avverge en forsyningskrise i kraftforsyningen til Trøndelag
og Møre og Romsdal, og legge denne frem for Stortinget i høstsesjonen
2008.» 

Votering:

Forslaget frå Framstegspartiet, Høgre,
Kristeleg Folkeparti og Venstre vart med 55 mot 45 røyster ikkje
vedteke.

(Voteringsutskrift kl. 18.35.41)

Komiteen hadde tilrådd: 

Dokument nr. 8:41 (2007-2008) - representantforslag
fra stortingsrepresentantene Robert Eriksson, Tord Lien, Per Sandberg og
Ketil Solvik-Olsen om tiltak for å hindre langvarig kraftkrise i Midt-Norge
- vedlegges protokollen. 

Votering:

Tilrådinga frå
komiteen vart samrøystes vedteken.

 I sakene nr. 4 og 5 ligg det ikkje føre noko
voteringstema. 


                    
                    

 Ingen har bedt om ordet. 




(Votering, sjå side 3214) 





                    

 Ingen har bedt om ordet. 




(Votering, sjå side 3214) 




 Den i reglementet fastsette tida for formiddagsmøtet er snart omme. Presidenten gjer framlegg om at vi avbryt møtet no og set nytt møte kl. 18. 




- Det er vedteke. 





                    

