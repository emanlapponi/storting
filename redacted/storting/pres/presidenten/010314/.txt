 Representanten Erna 

Solberg

,
som har vært permittert, har igjen tatt sete.

Det foreligger to permisjonssøknader:

		fra Arbeiderpartiets stortingsgruppe
om sykepermisjon for representanten Leif 

Lund 

fra
og med             14. mars og inntil videre

		fra representanten Hilde Frafjord 

Johnson

 om
permisjon i dagene 14. og 15. mars for å delta i prosjektmøte
i regi av Verdensbanken i Washington 

Disse søknader foreslås behandlet
straks og innvilget. – Det anses vedtatt.

Fra første vararepresentant for Rogaland
fylke, Olaf 

Gjedrem

, foreligger søknad
om fritak for å møte under representanten Hilde
Frafjord Johnsons permisjon i dagene 14. og 15. mars av velferdsgrunner.

Etter forslag fra presidenten ble enstemmig
besluttet:

1.		Søknaden behandles straks
og innvilges.

2.		Vararepresentantene, for Hordaland fylke Kari Manger og
for Rogaland fylke Svein Helgesen, innkalles for å møte
i permisjonstiden.

3.		Kari Manger innvelges i Lagtinget for den tid hun møter
for representanten Leif Lund.

 Kari Manger og Svein Helgesen er
til stede og vil ta sete.

Valg av settepresidenter

 Presidenten vil foreslå at
det velges to settepresidenter for Stortingets møte i dag – og
anser det som vedtatt.

Presidenten ber om forslag på settepresidenter.

  Jeg tillater meg å foreslå Per Ove
Width og Øyvind Korsberg.

 Per Ove Width og Øyvind Korsberg
er foreslått som settepresidenter. – Andre forslag
foreligger ikke, og Per Ove Width og Øyvind Korsberg er enstemmig
valgt som settepresidenter for dagens møte.

Statsråd Olav
Akselsen overbrakte    2 kgl. proposisjoner:

1.		Om endringer på statsbudsjettet
for 2001 under Miljøverndepartementet som følge
av opprydningsaksjonene etter forlisene av «Green Ålesund» og «John
R» (St.prp. nr. 47 for 2000-2001)

2.		Om endringer på statsbudsjettet for 2001 i
forbindelse med overføring av ansvaret for Arbeidsmiljø- og
sikkerhetsavdelingen for Kommunal- og regionaldepartementet til
Arbeids- og administrasjonsdepartementet (St.prp. nr. 54 for 2000-2001)

 Proposisjonene vil bli behandlet
på reglementsmessig måte.

Representanten John I. Alvheim vil fremsette
et privat forslag.

  På vegne av representanten Harald
T. Nesvik og meg selv fremmer jeg forslag om å utvide pasientombudenes
rolle til også å dekke primærhelsetjenesten.

 Representanten Inge Lønning
vil fremsette et privat forslag.

  På vegne av representantene Jan Petersen,
Petter Løvik og meg selv tillater jeg meg å fremsette
forslag om gjeninnføring av støtte til delvis dekning
av skolepenger for elever ved utenlandske eller internasjonale videregående
skoler.

 Representanten May Britt Vihovde
vil fremsette et privat forslag.

  På vegner av Lars Sponheim, Odd Einar
Dørum, Gunnar Kvassheim og meg sjølv vil eg fremja
eit forslag om kriseprogram mot overdoseepidemien. 

 Representanten Morten Lund vil fremsette
et privat forslag. 

  Jeg vil få legge fram et forslag
på vegne av Odd Roger Enoksen og meg selv om å gjennomføre
tiltak slik at hensynet til matvaretrygghet og dyre- og
folkehelse blir bedre ivaretatt i Norges handelsavtaler med andre
land. 

 Forslagene vil bli behandlet på reglementsmessig
måte. 





                    
                    
                    

 Stortinget mottok mandag meddelelse fra
Statsministerens kontor om at følgende regjeringsmedlemmer
vil møte til muntlig spørretime: 

		statsråd Tore Tønne 

		statsråd Karita Bekkemellem Orheim 

		statsråd Olav Akselsen

De annonserte regjeringsmedlemmer er til stede,
og vi er klare til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes om å reise seg. – Takk. 

Vi starter da med første hovedspørsmål,
fra representanten Kjell Magne Bondevik.

  Jeg har et spørsmål til helseministeren. 

Vi har fortsatt uløste oppgaver innenfor
helsevesenet og sykehussektoren. Det er et spørsmål
både om penger og om organisering. Sykehusene kan helt åpenbart
drives bedre, men jeg tror neppe eierskapet til dem er det viktigste.
For pasientene er det likegyldig om det er stat eller fylke som
eier hvis en ikke får den behandling en har krav på. 

Forslaget om at sykehusene nå skal
bli statseide foretak, drives fram i et voldsomt tempo, med nedkortede
høringsfrister og kort tid for Stortinget. Jeg setter pris
på en handlekraftig statsråd, men det må ikke
forveksles med et overdrevent hastverk. Nå ser vi at viktige
brukergrupper ikke har blitt hørt. Vi ser at politikere
rundt i landet som i utgangspunktet er for statlige sykehus, går
imot helseministerens forslag. Det er viktig at reformen blir skikkelig
og forsvarlig behandlet, ellers kan skadevirkningene bli store. 

Vil Regjeringen på tross av dette
kjøre reformen gjennom fra kommende årsskifte
uansett?

  Vi ser en omorganisering av sykehussektoren
som meget viktig for å få til de nødvendige
forbedringer i sektoren, som representanten Bondevik også peker
på bør være mulig. Det er riktig at en
statlig overtakelse alene ikke er det helt avgjørende i
en slik sammenheng, men det er, slik jeg har vurdert det, en forutsetning
for å kunne gjennomføre de organisatoriske endringer
som anses som nødvendige. Det er bakgrunnen for at vi ønsker å fremme
et forslag, hvor et utkast har vært på høring
i et stort antall høringsinstanser i Norge. 

Under arbeidet med dette forslaget er det fra
så å si alle hold blitt gitt uttrykk for at dersom
en slik reform skal gjennomføres, vil det være
viktig for alle parter at den gjennomføres raskt. Det har
således også helt fra starten av vært
lagt opp til at en gjennomføring burde kunne finne sted
i løpet av inneværende år. Den tidsplanen
vi nå arbeider etter, hvor vi nå har bak oss en
omfattende høringsrunde som ble avsluttet for en knapp
uke siden, legger opp til at vi skal kunne fremme en odelstingsproposisjon
for Stortinget før påske, og dermed i tide til at
Stortinget kan inviteres til å fatte vedtak i inneværende sesjon.
Om så skjer, mener jeg det vil være fullt forsvarlig å gjennomføre
selve endringene innen årsskiftet 2001/2002.

  Som jeg sa, er det viktig å få en
skikkelig, forsvarlig behandling ellers kan skadevirkningene bli
store. Jeg tror det er store forbedringsmuligheter selv
om ikke sykehusene blir statseid. Departementet har fått
inn over 700 høringsuttalelser, så vidt
jeg vet, og har uhyre kort tid på å behandle dem
på en skikkelig måte. Stortinget vil, om denne
proposisjonen kommer 6. april, få svært
kort tid på en så stor sak. Det er viktig at det
ikke går prestisje i datoer så dette blir hastverk
i stedet for handlekraft. 

Jeg tror den lokale forankring lett kan bli
svekket ved den modellen som foreslås. Det er en fare for
fjernstyring, det er en fare for pulverisering av det politiske
ansvaret for sykehuspolitikken, og det er ikke bare gode erfaringer
fra andre land, som Storbritannia og New Zealand. Nå har
statsråden i dag i Aftenposten varslet endring i en av
lovutkastets paragrafer. 

Ser statsråden allerede nå behov
for endringer av andre paragrafer og prinsipper i det lovutkastet
han har lagt fram?

  Det er som sagt en meget omfattende høringsprosess
som er gjennomført. Det ble også ved utsendelsen
av høringsdokumentet understreket at det er en reell høringsprosess
som gjennomføres – selvfølgelig er det
det. I det ligger at man også må være innstilt
på å gjøre endringer på basis
av de høringsuttalelser som kommer, i forhold til det utkast
som sendes ut. Det er ikke et fullt ferdig utkast som sendes ut,
som høringsrunden nærmest skal betraktes som en
sandpåstrøing for, det er en reell høringsprosess
det dreier seg om. Det følger av det at hele utkastet vil
bli gjennomgått og forsøkt tilpasset på en
så god måte som mulig i forbindelse med utarbeidelsen
av proposisjonen. Jeg mener at det her dreier seg om en fullt forsvarlig
saksbehandling. Det har ikke gått noen prestisje i dette.
Jeg skal selvfølgelig ikke uttale meg om Stortingets behandling,
men fra departementets og min side vil det bli lagt opp til en meget
forsvarlig behandling av alle innkomne høringsuttalelser. 

 Det blir oppfølgingsspørsmål – Harald T.
Nesvik.

  Det er vel ikke så forunderlig at
representanten Bondevik fra Kristelig Folkeparti både ber
om utsettelse og annet i denne saken. Kristelig Folkeparti har jo
uttrykt sin skepsis til den statlige overtakelsen.

Spørsmålet mitt til helseministeren
er som følger: Er det ikke viktig å kjøre
dette tempoet som det har vært lagt opp til her, nettopp
fordi man er redd for at det kan oppstå et vakuum internt
i organisasjonen dersom dette trekker langt ut i tid? Vi ser også nå at
det i flere organisasjoner bygges opp en motstand mot reformen,
der det jobbes mot akkurat dette. Er det ikke akkurat sånne
ting som gjør det viktig å få dette veldig
raskt på plass, slik at organisasjonen kan begynne å jobbe
innenfor de rammene det nye systemet skal innebære, og
at organisasjonen dermed kan forplantes på en skikkelig
måte?

  Som jeg tidligere også nevnte, har
jeg under forberedelsen av denne saken fra så å si
alle hold – uavhengig av hvilke prinsipielle holdninger
de måtte ha til en slik reform – fått
det råd at skal en slik omstilling gjennomføres,
er det svært viktig at den gjennomføres raskt.
Ingen parter kan se seg tjent med at en så omfattende prosess
drøyer ut over flere år, med de uklarheter og
den usikkerhet det innebærer for nåværende eiere,
for administrasjon, for de ansatte og ikke minst for befolkningen,
som har krav på klarhet og ryddighet når det gjelder
organiseringen av et så viktig område som sykehussektoren
er. Så jeg er også av den oppfatning at en slik
prosess bør gjennomføres så raskt som
overhodet mulig, innenfor krav til forsvarlig behandling.

 Annelise Høegh – til
oppfølgingsspørsmål.

  Det var godt å høre at helseministeren
ikke har tenkt å drøye lenger enn nødvendig.
Og jeg har jo også merket meg at det er de som er mest
kritiske til det helseministeren nå prøver å gjøre,
som vil ha lengre tid, samtidig som de har presentert en motmelding som
forelå nesten dagen etter at helseministerens eget forslag
forelå. Så hva de trenger så veldig god
tid til, det lurer nå jeg på.

Det jeg lurer enda mer på, er imidlertid
hva helseministeren mener med dagens uttalelser i Aftenposten. For hva
er et sykehus? Det er vel et sted hvor man får behandling
og pleie. Det spiller ingen rolle for pasientene om maten kommer
utenfra, eller om laboratorieprøvene sendes til private
laboratorier og røntgeninstitutter. Og det ser jeg jo også at
Arbeiderpartiets hovedtalskvinne, Gunhild Øyangen, sier at de skal
få fortsette med. Så hvis disse sykehusene skal
få være fri fra politisk daglig innblanding i
driften – slik har jeg oppfattet helseministeren, og det
er bra – hvordan kan han da nekte dem å finne
ut av på egen hånd hvilken organisering de for øvrig
vil ha?

  Jeg har hørt innslag i media i dag
av typen: Helseministeren vil likevel ikke gå inn for privatisering
av sykehusene. Dette er formuleringer som har noe til felles med
det kjente spørsmålet: Har De sluttet å slå Deres
kone? Forholdet er jo at helseministeren aldri har foreslått
noe i retning av en omfattende privatisering av offentlige sykehus
eller privatisering av offentlige sykehus overhodet. Det dreier
seg om et forslag hvoretter staten skal overta og eie de offentlige
sykehusene 100 pst. – organisere dem i foretak
som staten skal eie 100 pst. Det kan ikke oppfattes som
opplegg til noen privatisering.

Så er det et forslag til paragraf
som regulerer helseforetakenes samarbeid med andre. Hvis det er
slik at det er blitt oppfattet som en mulighet for privatisering
av sykehusene, (presidenten klubber) så er det
det jeg ønsker å endre på, slik at slike
misforståelser ikke skal forekomme.

 Presidenten har 

ikke

 sluttet å slå med klubben.

(Munterhet i salen)

Odd Einar Dørum – til oppfølgingsspørsmål.

  Jeg konstaterer at statsråden har
lagt seg på det vi kaller Hernes" reformlinje:
gjennomføre reformen i så stort tempo at de fleste
ikke oppfatter hva som skjer, og etterpå roer seg ned når
makta er brukt.

For min del og på vegne av Venstre
er jeg imidlertid bekymret for en del av brukerne, pasientene, og
jeg er spesielt bekymret for det som knytter seg til psykiatrien. Vi
vet at norsk psykiatri har slitt under vanskelige forhold i mange år.
Vi vet at det gjennom de senere årene, med utgangspunkt
i den regjeringen jeg selv satt i, med bred støtte i Stortinget,
omsider har blitt satset for å hjelpe dem. Er statsråden
helt overbevist om, helt sikker på, at denne pasientgruppen
skal komme uskadd, forbedret, ut etter hans reformer, at han nesten
kan utstede en garanti? For testen på en reform er jo som
oftest hvordan de mest sårbare, hvordan de svakeste, blir
beskyttet – ikke hvordan de sterkeste sikrer seg, ikke
hvordan profesjonene sikrer seg, ikke hvordan fagorganisasjoner
sikrer seg, men hvordan pasienter som strir med livet sitt, blir
sikret. Derfor er min utfordring til statsråden: Er statsråden
beredt til å avgi en slik garanti på vegne av
psykiatrien i Norge?

  For det første er det absolutt ikke
slik at det er noen taktikk bak dette som går ut på å gjennomføre
en så omfattende reform i et så raskt tempo at
ingen oppdager hva det er som er i ferd med å skje. Det
er jo ikke derfor vi har sendt et utkast på høring
til over 760 instanser og senere også har fulgt opp med
ytterligere samtaler med dem som i første omgang ikke fikk
utkastet til høring. Det er nettopp for å sikre
at alle berørte er behørig klar over hva som foreslås,
og at de også skal få anledning til å uttale
seg. Det har skjedd at enkelte som burde ha fått det til
høring, ikke har fått det, og de har vi kontakt
og løpende samarbeid med for at også deres synspunkter
skal komme fram.

Når det gjelder det å avgi
garantier for effekten av slike reformer, skal en være
forsiktig. Men jeg er selv overbevist om at det er en reform som
vil være til fordel for alle brukergrupper.

 Olav Gunnar Ballo – til
oppfølgingsspørsmål.

  Det sentrale med forslaget til sykehusreform
ser ikke ut til å være at staten skal overta,
men at sykehusene skal fristilles. Helseministeren har tatt til
orde for at man skal ha såkalt profesjonelle styrer,
både i de fem helseregionene og ved de ulike sykehusenhetene.
Og det som er profesjonelt ved disse styrene, er at de ikke lenger
skal ha folkevalgte representanter. 

Med en så klar grad av fristilling,
hvor det offentliges mulighet til styre virksomheten ved sykehusene
nærmest synes fraværende, vil jeg spørre
helseministeren: Hvordan tenker han gjennom denne typen modell å hindre
at man etter hvert får en sterk grad av sentralisering
av sykehusvesenet, der sykehus som Kirkenes, Sandnessjøen, Tynset
eller Stensby – bare for å nevne noen eksempler – etter
hvert vil bli avviklet fordi styrene rett og slett tar til orde
for det? 

  For det første tror jeg ikke begrepet «fristilling» er å finne
i det forslaget som er sendt ut til høring. Jeg mener heller
ikke at et forslag som går på at staten skal overta
og eie sykehusene 100 pst., innebærer noen «fristilling» i
den forstand at sykehus, i likhet med en hvilken som helst annen
virksomhet, kan ses som «fristilt» fra sin eier.
Enten det nå er en 100 pst.-eier eller en annen eier, mener
jeg at «fristilling» fra eierskap representerer
en ganske meningsløs tankegang. 

Gjennom en organisering i foretak ønsker
vi å sikre en mye klarere ansvars- og rolledeling mellom
det å eie, det å styre og det å lede
sykehus. Det er en meget viktig ansvarsavklaring, som med en ryddig
drift og utøvelse av eierskapet i sektoren vil gjøre
den bedre.

 Åse Gunhild Woie Duesund – til
oppfølgingsspørsmål.

  Det virker som om helseministeren er glad
i fart og liker å kjøre utenfor merkede løyper.
Vi har sett at det har utløst «ras» i
fagbevegelsen, ikke minst i LO, i Kommuneforbundet og i Sykepleierforbundet. 

Jeg vil tro at hensikten med reformiveren er
at pasientene skal få en bedre helsetjeneste. Da er det
underlig at kun 2 av 60 pasientorganisasjoner har fått
høringsnotatet. Ingen innen psykisk helse og ingen pårørendeorganisasjoner
har fått mulighet til å gi en uttalelse. Noen
blant de siste jeg nevnte, har nå i ettertid fått
lov å gi sin uttalelse innen én uke. Synes helseministeren
det er forsvarlig?

  For det første må jeg si – uten å gå inn
på de enkelte høringsuttalelser, der en naturlig nok
har kritiske merknader til det utsendte forslag – at det
i høringsuttalelsene ikke i noen stor grad rases over det
tempoet som er lagt opp i denne saken. Tvert imot får jeg
også gjennom dem støtte til at om dette skal gjennomføres,
så bør det tas sikte på å gjennomføre
det i løpet av inneværende år.

Når det gjelder utvalget av høringsinstanser,
må jeg for det første si at når det gjelder
brukerinstitusjoner, er høringsnotatet gitt til deres paraplyorganisasjoner – i
likhet med i tidligere saker som har vært sendt på høring – men
det er ikke sendt til alle underorganisasjoner av disse paraplyorganisasjonene.
Vi har imidlertid hatt møte med dem etterpå, når
vi har oppdaget at heller ikke paraplyorganisasjonene har invitert
sine medlemmer til å gi uttalelser, for å rette
opp dette, og vi har – som jeg har sagt – også hatt
særskilte møter med noen innenfor psykisk helsevern,
som ved en feiltagelse ikke fikk uttale seg.

 Ola D. Gløtvold – til
oppfølgingsspørsmål.

  Først har jeg lyst til å spørre helseministeren én
gang til om han mener at utsagnet fra representanten Nesvik har
gyldighet, der det sies at det nå bygges opp motstand i
ulike organisasjoner og fraksjoner som gjør at dette bør
skje fort. Er helseministeren enig i at det er en av hovedgrunnene
til at denne reformen skal gjennomføres fort? I så tilfelle
er det et interessant demokratisk spørsmål.

Så til gjennomføringstiden.
Det er klart at det finnes argumenter for å foreta denne
overtakelsen raskt, men det burde ha vært mye bedre utredet
i forkant. Det er mindre reformer og mindre saker enn denne store
saken som har gjort seg fortjent til f.eks. offentlige utredninger. Mener
ikke helseministeren at det burde ha vært en bedre konsekvensutredning
av f.eks. de helsefaglige sider, av koordinering og av samarbeidsproblematikken,
bl.a. av «linkingen» mot førstelinjetjenesten
i helsevesenet vårt, og at dette er hovedgrunnen til den
veldige kritikken nå om at det går for fort? Da
ville områder som psykiatri, barnevern, rus og tannhelse
også ha vært på plass. 

  Som jeg har sagt flere ganger, ligger det
ikke noen taktiske vurderinger bak det tempoet som er lagt opp i
denne saken. Det er slett ikke slik at tempoet er valgt ut fra at
det innenfor ulike organisasjoner angivelig skal utvikle seg motstand
mot å gjøre dette. Dette tempoet ble lagt opp
og fremlagt allerede ved utsendelsen av høringsutkastet,
ut fra den tanken at reformen skal kunne la seg gjennomføre
i løpet av inneværende år.

Når det gjelder utredningsspørsmålet,
finnes det sikkert mindre saker som er blitt utredet i større
grad – kanskje også i større grad enn
det har vært behov for. Jeg er av den oppfatning at dette
spørsmålet er mer enn tilstrekkelig utredet gjennom
de årene man har arbeidet med ulike alternativer for organisering
av sykehussektoren. Vi bygger også på disse utredningene
i det som her fremmes, og har slik sett ikke funnet behov for ytterligere
utredninger. 

 Are Næss – til
oppfølgingsspørsmål.

 Omtrent det eneste som synes helt klart i denne
saken, er at helseministeren ikke ønsker folkevalgt
politisk innflytelse på politiske avgjørelser
som bl.a. har med samarbeid og funksjonsfordeling mellom sykehusene å gjøre. 

Jeg merker meg at statsråden presiserer
at høringsprosessen skal være reell. Jeg vet ikke
om det er snakk om 300 eller 700 høringsuttalelser som
departementet har ca. en måned på å utrede,
samtidig som en skal ferdigstille et lovforslag – som statsråden
påpekte ikke er ferdig – og avklare alt som er
uklart. Åpner en for privatisering av sykehustjenester, eller gjør
en det ikke? Hva skal omfattes av denne reformen? Omfatter den psykiatrien,
omfatter den rusfeltet? Og hva mener en om ansettelsesforholdene?
Synes statsråden virkelig at dette opplegget er forsvarlig?

 Igjen vil jeg hevde at opplegget for saksbehandling
og saksfremlegging i denne saken er fullt forsvarlig. Vi følger
i denne saken de regler og den sedvane som er nedfelt for behandling
av saker som skal fremmes for Stortinget, og jeg mener som sagt
at de er fullt forsvarlige. 

Jeg kan ikke være enig i at et forslag
som innebærer at sykehusene skal være 100 pst.
eid av staten og under en helseministers overordnede eieransvar,
er uten folkevalgt kontroll. Det er vel ikke minst i denne sal unødvendig å understreke
at de nettopp da er under folkevalgt kontroll. Det er fullt mulig å gjennomgå de
høringsuttalelser som nå er kommet, og ta hensyn
til dem i det fremlegget som kommer til Stortinget.

For øvrig synes jeg ikke jeg skal
gå inn i en debatt med Stortinget om en sak som ennå ikke
er fremmet for Stortinget.

 Vi går da videre til neste
hovedspørsmål.

 Mitt spørsmål går
også til helseministeren.

Den seneste tid er sterke motkrefter mot sykehusreformen
og statlige sykehusforetak kommet på banen uten at jeg
kan se at Regjeringen eller helseministeren har korrigert den desinformasjon
og de direkte usanne påstander om den nye reformen om statlige
foretak som har fremkommet. Det er særdeles viktig at desinformasjon
og feilaktige opplysninger om reformen blir tilbakevist fra autoritativt
hold så raskt så mulig. Beklagelig synes jeg også det
er at enkelte helsepersonellprofesjoner og Norsk Kommuneforbund
ut fra særinteresser desinformerer og bringer sykehusreformen
i vanry i utgangspunktet.

Fremskrittspartiet har gitt positive signal
om at partiet i det vesentlige vil støtte forslaget til
sykehusreform slik det er skissert i høringsutkastet. Om
Regjeringen etter press nå reduserer datterforetakenes
frie stilling og eksempelvis stenger for samarbeidet med andre sekundære funksjoner,
må Fremskrittspartiet revurdere sin støtte til reformen.
Vil helseministeren kommentere dette?

 Jeg har også registrert at det i debatten
omkring det høringsutkastet som vi har sendt ut, er oppstått
en del åpenbare misforståelser, bevisste eller ubevisste.
Det er vel av de forhold man må regne med når
en så vidt omfattende sak sendes ut på høring,
og at det dermed også blir debatt. Det er ikke alltid like
lett å klare å tilbakevise det som kan oppleves
både som misforståelser og det representanten
Alvheim kaller desinformasjon. 

Det er dessuten slik at i en høringsperiode
er man kanskje litt tilbakeholden med å delta i en åpen
debatt med de høringsinstanser som er invitert til å uttale
seg. Men det vil jo bli anledning til i det som vi nå skal
fremlegge for Stortinget, å rydde opp i det som vi opplever
som misforståelser i denne saken.

Det vil aldri være snakk om at man
i en slik prosess gir etter for press fra noen. Men det er ikke
det samme som at man ikke skal ta hensyn til synspunkter som kommer,
som kan bidra til å rydde misforståelser av veien, bidra
til å avklare ting som i et utkast kan ha vært
uklart, og bidra til å forebygge at det blir åpning
for fortolkninger som det ikke er grunnlag for verken i lovforslagets intensjon
eller bokstav. Så den type tilpasninger mener jeg det er
naturlig å gjøre når man har en åpen
høringsprosess, uten at det er å gi
etter for press.

 Jeg takker helseministeren for svaret.

RV-politikeren overlege Gilbert med flere har
laget en såkalt motmelding til forslaget om statlige sykehusforetak
som er ganske oppsiktsvekkende og skremmende, og den representerer
et lavmål av argumentasjon. Det hevdes der at sykehusene
etter reformen kun vil behandle de inntektsgivende pasientene, og
at kronikere og eldre syke vil bli nedprioritert. Jeg håper
helseministeren ikke vil la seg påvirke av denne typen
motkrefter, men at sykehusproposisjonen vil foreligge i april slik
som annonsert tidligere. Vil helseministeren her og nå i
denne sal bekrefte at stortingsproposisjonen om statlig sykehusovertakelse vil
foreligge for Stortinget til behandling i begynnelsen av april måned?

 Jeg har også lest denne såkalte motmeldingen,
og så vidt også vært i debatt med noen
av forfatterne. Jeg vil ikke gå inn på den annet
enn å si at den vel er et innlegg i debatten den også,
og jeg vil behandle den som det debattinnlegget den er ment som.

For øvrig kan jeg bekrefte at Regjeringen
fremmer odelstingsproposisjonen om statlig overtakelse av spesialisthelsetjenesten
som planlagt den 6. april.

 Vi går da videre til neste
hovedspørsmål.

 Mitt spørsmål går
til barne- og familieministeren.

Jeg har registrert at Arbeiderpartiet nå forbereder valgkampen
på basis av løfter om barnehagedekning, barnehagepriser
osv. – løfter fra 1990-tallet som ennå ikke
er oppfylt. Det er greit nok. Det er bedre å ta med seg
det gamle enn å utstede nye garantier man ikke kan holde.

Men mitt spørsmål går
egentlig på hva som er grunnen til at Arbeiderpartiet i
denne periode og i inneværende år har sett det
som nødvendig å svekke barnefamilienes økonomi,
samtidig som man nå forsikrer om at man vil satse på barn
og barnefamiliene. Faktum er jo at i løpet av de to årene
Arbeiderpartiet har hatt hånd om budsjettet, enten de har
lagt det frem selv eller inngått i et forlik, så har
de fremmet forslag om å svekke barnetrygden, slik at en
familie med f.eks. to barn i løpet av et par år
har fått 1 000 kr mindre å rutte
med, samtidig som man underregulerer statsstøtten til barnehagene
på en slik måte at kommunene faktisk må øke
prisen til foreldrene, i strid med hva man har lovet.

  Først til barnehageutbyggingen. Det
har vært slik at vi har hatt en meget sterk barnehageutbygging
i Norge på 1980- og 1990-tallet. Det som skjedde da vi
fikk Bondevik-regjeringen for noen år siden, var at barnehageutbyggingen ble
sterkt reversert. Det som skjedde da Bondevik kom til makten og
fikk tilslutning til sitt budsjett med Høyres støtte,
var nettopp at en kun fikk bygd en femtedel av det antallet nye
barnehageplasser som en gjorde i 1997. Vi vet alle årsaken
til det. Men det var jo en villet politikk fra høyresiden
i Stortinget å ha andre typer løsninger for småbarnsfamilier
enn barnehager. 

Arbeiderpartiet har hele tiden vært
opptatt av at vi skal ha en offensiv satsing på barnehager,
og vi legger nå det siste løpet, som faktisk også Høyre
har vært med og gitt sin tilslutning til, nemlig at vi
skal nå en fullt utbygd sektor i løpet av 2003.
Det er ingen tvil om at det vil være usikkerhet rundt tallene,
alt avhengig av hvordan prisen på dette tilbudet vil utvikle
seg. Det jeg har sagt på det punktet, er at vi fortløpende
må vurdere og komme med nye anslag og prognoser, slik at
vi får muligheten til å legge en utbyggingstakt
de neste årene som også fanger opp en eventuell
prisreduksjon.

Når det gjelder utsagnet om Arbeiderpartiets
svekkelse av barnefamiliene, så er ikke det riktig. Det
var faktisk slik at Arbeiderpartiet for første gang på mange år
i budsjettet for i år la inn en full priskompensasjon bl.a.
til barnehager. Vi la også inn en økning
av statsstøtten, som    ikke Bondevik eller Høyre
har gått inn for. Jeg vet også at det er et yndet
tema å si at Arbeiderpartiet styrer på bakgrunn
av Bondeviks barnehagemelding. Det som skjedde ved behandlingen
av denne meldingen, var at Arbeiderpartiet satset på å øke
det statlige tilskuddet opp til 50 pst. 

Men så helt til slutt har jeg lyst
til å si at det er ingen tvil om at Arbeiderpartiets utfordring
er å føre en økonomisk politikk som ikke
gjør at renten begynner å stige. Da vil vi kunne
få oppleve en svært dramatisk situasjon for mange
småbarnsfamilier.

  Jeg bør vel takke for svaret, men
samtidig gjøre oppmerksom på at renten har steget, så statsråden
er jo da ikke oppdatert. De utgiftene tar altså også barnefamiliene. 

For øvrig er det et faktum at man
ved de to siste budsjettforlik i Stortinget ikke har prisjustert
barnetrygden. Der er tapt flere hundre kroner for en barnefamilie.
Det er også et faktum at statsstøtten til barnehagene
ikke har fulgt kostnadsutviklingen i barnehagene. Det er et poeng for
barnehager som er rimelig tett befolket med personell, at kompensasjonen
knytter seg til lønnskompensasjon og ikke priskompensasjon.
Bare i dette ligger det flere hundre kroner, som innebærer
at kommunene enten må legge mer i potten selv eller må ta
mer av foreldrene. Erfaringen tyder dessverre nå på at
70 pst. av kommunene er i ferd med eller planlegger å øke
prisen til foreldrene, og det er en villet konsekvens av flertallets
politikk. Det synes jeg Arbeiderpartiet kan ta ansvaret for og vedkjenne
seg. De har ikke bare hatt en hånd på rattet ved dette årets
budsjett, men faktisk hatt rattet.

  Nå er det slik at det var et meget
bredt flertall i Stortinget da vi behandlet barnehagemeldingen.
Der var Høyres representant i komiteen med på flertallsinnstillingen.
Et av de virkemidlene vi ønsker å gå inn
på, er nettopp å få på plass en
kommunal utbyggingsplikt og en generell lovfesting på linje
med skolefritidsordningen. Men vi innser at den økte statlige
andelen til barnehager ikke har medført       at foreldrene
har fått en redusert pris i alle landets kommuner. Det
er et dilemma, og det bør være et dilemma for
flere enn Arbeiderpartiet. Noe av det vi sitter og jobber med, er
nettopp at vi skal klare å legge et løp som gjør
at foreldrebetalingen reelt sett går ned når staten
går inn med mer penger. Så det blir helt feil å si
at ikke Arbeiderpartiet har lagt inn mer penger til barnehager. Som
sagt: Det var første gang på svært mange år
en slik sum ble lagt inn i budsjettet som vi klarte i år.

 Det blir oppfølgingsspørsmål – May-Helen
Molvær Grimstad. 

  Det skulle berre mangle at Arbeidarpartiet
ikkje la inn meir pengar i budsjettet, for Stortinget hadde jo alt
slutta seg til ein opptrappingsplan. 

No må statsråden slutte å skyte
på Bondevik-regjeringa. Det skjedde ei vidare utbygging
på barnehagesektoren også under Bondevik-regjeringa.
For 2000 la vi opp til 6 000 nye barnehageplassar. Det
var ikkje godt nok for Arbeidarpartiet, sa dei då, men
då dei kom i opposisjon og føreslo 6 000
nye barnehageplassar for inneverande år, så var
det ei kjempesatsing. Så her er det forskjell i taktikken
frå Arbeidarpartiet. Vi føreslo også og hadde
eit stimuleringstilskot til bygging av nye barnehageplassar. Det
føreslo ikkje Arbeidarpartiet i inneverande års
budsjett.

Mitt spørsmål til statsråden
er: Når ein etter det budsjettet som vi også var
med på i fjor, ser at det er ein kraftig auke i barnehagesatsane,
vil då Arbeidarpartiet, om dei har eit oppriktig engasjement
for barnehagen, allereie i revidert nasjonalbudsjett kome med meir
pengar? Vi ser no at sju av ti kommunar varslar auka foreldrebetaling.

  Jeg tror vi må holde oss til fakta
først, og faktum er at barnehageutbyggingen stoppet nesten
helt opp under Bondevik-regjeringen. Det har vi statistikk på.
I Bondevik-regjeringens første år ble det utbygd
bare en femtedel av det antall plasser som ble bygd i 1997. Men
la det være. Vi fikk på plass et forlik mellom
Arbeiderpartiet og sentrum der vi faktisk fikk økt driftstilskuddet
med 100 mill. kr og lagt inn 2 000 nye barnehageplasser. 

Jeg må si at jeg synes det er positivt
at vi nå får en konkurranse i Stortinget om hvem
som er best på barnehagepolitikk. Det har ikke vært
situasjonen tidligere. Situasjonen tidligere har vært en
konkurranse om hvem som kunne gi mest kontantoverføring
til småbarnsforeldrene. Det som er situasjonen nå,
er at vi vet at det tilbudet småbarnsforeldrene i dag ønsker,
er barnehageplasser. Det kan ikke være noen tvil om at
både den forhistorien Arbeiderpartiet har med satsing på barnehager,
og det vi nå kommer til å legge inn i budsjettet
for 2002, vil bevise at vi er et barnehageparti også for
framtiden.

 Per Sandberg – til oppfølgingsspørsmål.

  Det kan lyde som om familieministeren lider
av en pengeillusjon, at dess mer penger det offentlige pøser
inn i barnehagene, dess billigere blir de. Prisen på en
barnehage er rundt regnet 100 000 kr uansett hvem som betaler
barnehageplassene.

Så registrerer jeg også at
familieministeren på en måte tilbakeviser påstander
fra representanten Foss om at vilkårene for barnefamiliene
er svekket de siste årene, og særlig under Arbeiderpartiets
regime. Ser ikke familieministeren at det også er andre
områder der familiene sliter, der familieministerens kollega
i noen kommuner eksempelvis innfører eiendomsskatt, øker
kommunale avgifter og øker boligskatten, og at dette også er
belastninger som barnefamiliene lider under? Vil ikke familie-ministeren
også konsentrere seg om disse problemene, istedenfor kun å rette
oppmerksomheten mot én gruppe familier, altså mot
de som har barn under skolepliktig alder?

Og så vil jeg gjerne spørre
(presidenten klubber): Hvem er det som skal betale dette kalaset?
I tillegg til fire timer obligatorisk barnehage ønsker
Arbeiderpartiet doblet permisjon (presidenten klubber), og har også allerede
i barnehagemeldingen bevilget 1 milliard kr.

  Presidenten gjør hr. Sandberg
oppmerksom på at når klubben markerer, bør
ordstrømmen stoppe.

  Først har jeg lyst til å si
at det er ingen tvil om at Arbeiderpartiet er opptatt av den generelle
situasjonen til småbarnsfamiliene. Og det er ingen tvil
om at det er mange ulike faktorer som gjør at småbarnsfamiliene
sliter med sin økonomi. Vi mener at det å få ned
barnehageprisen vil være et svært viktig incitament.

Når det gjelder spørsmålet
om finansiering, må jeg si at er det noe Arbeiderpartiet
ikke har pleid å bli beskyldt for, så er det at
vi er uansvarlige i den økonomiske politikken. Tvert imot
har vi vel nettopp fra denne talerstolen gjentatte ganger fått
høre at vi er altfor tilbakeholdne med å bruke
skattebetalernes penger. Vi synes jo på et vis at det blir
litt komisk – om jeg kan få si det slik – at Per
Sandberg, som representerer Fremskrittspartiet, nå plutselig
blir veldig bekymret for og opptatt av norsk økonomi og
hvordan vi skal finansiere, når vi hørte at Carl
I. Hagen i går kveld på TV sa (presidenten klubber) at
vi gjerne kunne bruke mer oljepenger.

Men jeg kan love én ting (presidenten
klubber): Vi legger fram et prosjekt med en ansvarlighet og med
en inndekning vi kan stå oppreist på.

 Presidenten minner om at begrensninger i
tiden også gjelder statsråder.

Trond Helleland – til oppfølgingsspørsmål.

  Det er underlig å lese om løftene
fra Halvorsbøle om lavere barnehagepriser, om gratis kjernetid,
samtidig som Statistisk sentralbyrås statistikk viser at
det har vært en kraftig økning i barnehageprisene.

Før jul sa statsråden at
barnehageprisene, foreldrebetalingen, ville gå ned med
det opplegget Arbeiderpartiet presenterte. Jeg har lyst til å understreke – og
det er vel et faktum som statsråden ikke kan gjendrive – at
Høyre la inn 275 mill. kr ekstra i statstilskudd til barnehager
neste år, spesielt for å hjelpe de private barnehagene.
Det som blir problemet, er at Arbeiderpartiet lover og lover når det
gjelder barnehager, men så lenge de ikke har kontroll over
den offentlige finansieringen, så lenge kommunene ikke
tar sitt ansvar, spesielt for de private barnehagene, så hjelper
det lite hva statsråden lover.

Jeg har et spørsmål i tilknytning
til noe statsministeren sa, nemlig at han ville ha øremerkede
tilskudd. Betyr det at Arbeiderpartiet nå støtter
Høyres modell med brukerstyrt finansiering, der pengene
skal gå direkte til barnehagen og ikke via kommunen?

  Vi har faktisk fulgt opp det vi har lovt når
det gjelder barnehager. Vi vet at vi ikke har nådd målet
om full barnehagedekning i 2000, på grunn av en ordning
som ikke var Arbeiderpartiets, men vi er opptatt av å legge
et løp som gjør at   vi kommer i mål.
Og det er jo helt riktig som representanten Helleland sier, at foreldrebetalingen øker
i mange kommuner. Jeg har heller ikke sagt at det ikke medfører riktighet.

Det er jo slik i dag at for å få på plass
denne sektoren er vi, siden vi har kommunalt selvstyre, avhengig
av kommuner som ønsker å bygge barnehager.
Men det Regjeringen har sagt, og det statsministeren har sagt, er
at vi nå ønsker å gå inn
og se på sterkere virkemidler, slik at vi sikrer oss at
de pengene staten gir, går til barnehager, og at kommunen
er nødt til å ta sin andel. Og det er en kjensgjerning at
da vi behandlet statsbudsjettet, og da vi behandlet meldingen,
var ikke Høyre eller sentrumspartiene villige til å bruke
sterkere virkemidler enn det vi har gjort nå.

Men jeg tar til etterretning det representanten
sier, og så får vi håpe at vi får
flertall for de forslagene vi kommer med.

 Karin Andersen – til oppfølgingsspørsmål.

  SV er veldig glad for at Arbeiderpartiet nå vil
ha en storoffensiv for både billigere og flere barnehager.
Det er jo god SV-politikk.

Men Kommunal Rapport har gjort en undersøkelse
som viser at i 70 pst. av kommunene har prisene det siste året ikke
gått ned, men økt, på tross av mer penger.
Og kommuneøkonomien er i ferd med å rakne under
mange oppgaver og altfor trange rammer. Derfor trengs det forpliktende,
klare avtaler mellom staten og kommunene om hvordan dette skal betales.
Der er det nå en ordning med konsultasjoner mellom KS og
Regjeringa, noe som skal være de nye grepene for å kunne
få finansieringa av bl.a. billigere barnehager på plass,
for det er jo slik at foreldrene burde få sett noen resultater
av det vi holder på med.

Kan Regjeringa tenke seg å inngå slike
forpliktende avtaler med kommunene gjennom konsultasjonsordninga,
slik at de målene vi setter oss, blir en realitet?

  Det arbeidet er vi i gang med, vi har konsultasjoner
med bl.a. KS og PBL, og vi er opptatt av at vi nå skal
komme fram til klare og gode løsninger på dette
punktet som gjør at vi nettopp oppnår den målsettingen
vi har satt. Det er selvfølgelig er en kjensgjerning at
den kommunale økonomien er av betydning, men det som også har
vært en kjensgjerning i en del kommuner fram til nå,
er at foreldrebetalingen har økt med opptil 15 pst., uten
at kostnadsindikatorene har økt tilsvarende. Vi vet at
lønn er den største utgiftsposten for mange barnehager,
men lønnen har ikke økt med 15 pst. fra ett år
til et annet. Derfor opplever mange foreldre en stor frustrasjon
ved at foreldrebetalingen kan øke så mye. Det
er disse tingene vi jobber med, og vi vil komme til Stortinget med
en konkret pakke og en løsning på dette punktet.

  Marit Tingelstad – til
oppfølgingsspørsmål.

  Det er svært positivt at det har
blitt konkurranse mellom partiene om hvem som har den beste barne-
og oppvekstpolitikken. Jeg har til og med lagt merke til at statsministeren
nå vil kalle seg barnehageminister, så jeg
skjønner at statsråd Karita Bekkemellem Orheim
vil få konkurranse også om tittelen.

La meg likevel komme til det seriøse.
Vi synes fra Senterpartiets side det er svært positivt
at det kommer forslag fra Regjeringen om å øke
innsatsen på barnehagesektoren – selvsagt
synes vi det. Men vi synes det er en noe bakvendt rekkefølge
at en lover gratis barnehageplass før en har full barnehagedekning,
for full barnehagedekning er jo en forutsetning for den
valgfriheten som Senterpartiet ønsker at småbarnsforeldre
skal ha. Og da må vi også ha et prisnivå,
slik flere har vært inne på, som foreldre kan
akseptere, slik at en faktisk kan benytte seg av barnehagetilbudet.

Da har jeg lyst til å spørre:
Hvilken plan har Regjeringen for å følge opp Stortingets
vedtak om dette med likebehandling? Kommuneøkonomien er
helt sentral. Jeg forventer også at det svares på om
det kommer noe i revidert nasjonalbudsjett – noe det ikke
ble svart på i stad.

  Først vil jeg si at vi er veldig
innstilt på at vi skal få til en god likebehandling
mellom private og kommunale barnehager. Det er vi helt nødt
til å få på plass. Vi vet at de private barnehagene
står for ca. 40 pst. av det totale tilbudet.

Men det er ikke riktig at vi begynner i feil
ende. Her går det jo to løp parallelt: Vi legger
oss nå i sluttfasen for å få til fullt
utbygd sektor, samtidig som vi ønsker å redusere
foreldrebetalingen. Og det er ingen tvil om at det vil være
usikkerhet rundt tallene. Det legger jeg ikke skjul på,
for det er som sagt helt avhengig av den prisen vi klarer å gi
på dette tilbudet. 

Men som sagt: Vi er innstilt på å legge
opp en offensiv satsing på barnehagene. Det tror jeg også at
Stortinget vil merke når vi legger fram statsbudsjettet
for neste år.

 Vi går videre til neste
hovedspørsmål.

  Mitt spørsmål går til
helseministeren. Det gjeld Schengen og nye utfordringar for helseministeren.

Bakgrunnen er eit oppslag i Berlingske Tidende
av 12. mars der nye reglar for medisinattestar blir omtala. Det
gjeld krav om å kunna visa fram attestar for medisinar
til eigen bruk for dei som vil ha med seg pillene sine når
dei passerer grensa ut av Danmark – ein attest for kvar
medisin, pris pr. attest 300 kr, gyldigheit i 30 dagar. Det
høyrest ut som eit eventyr eller ein aprilspøk.
Det er ikkje det. Den danske regjeringa er no i full gang med å sjå på korleis
dei skal handtera dei enorme reaksjonane som har kome av dette.
Kva opplegg har den norske helseministeren? Skal f.eks.
norske pensjonistar på reise frå Kristiansand
til Hirtshals betala 300 kr pr. attest og med gyldigheit
i 30 dagar?

  Jeg beklager at jeg ikke har lest Berlingske
Tidende for 12. mars. Jeg har heller ikke på annen måte
noen oppdatert informasjon om hvordan man skal forholde seg til
den utvikling i Schengen-avtalen som det her er snakk om. Det er
for øvrig et arbeid som i første omgang hører
inn under justisministerens ansvarsområde. 

Jeg er klar over at det her dreier seg om en
utvikling av et regelverk som vil fordre at man kan attestere forskrivning
av medisiner hvis man reiser med medisiner som bl.a. inneholder
narkotiske stoffer. Og vi er vel i ferd med å avklare hvilke
konsekvenser dette eventuelt skal få for de regler som
vi eventuelt skal implementere i Norge.

  Helseministeren sitt svar er urovekkjande.
Noreg er medlem av Schengen-avtalen, som vert innført frå 25.
mars.

Eg forventar ikkje at helseministeren les kvar
einaste danske avis, men eg forventar at den norske regjeringa med
dei ulike fagministrane følgjer med når det gjeld
dei reglane som det vert forventa at Noreg òg innfører.
No synest den norske regjeringa påfallande opptatt av å tekkjast
EU. Er det faktisk slik at den norske regjeringa ikkje følgjer
med når det gjeld dei motførestellingane som no
blir debatterte i ulike EU-land? Dette handlar altså om
moglegheita for den enkelte til å passera ei grense med
medisinar til eige forbruk. Det vert i Danmark allereie
snakka om A- og B-reisande.

  Det er ikke slik at ikke den norske regjering
følger med i utviklingen innenfor Schengen-samarbeidet.
Men jeg må igjen bare beklage at jeg ikke på det
nåværende tidspunkt kan gi nøyaktige
opplysninger om hvordan vi eventuelt skal implementere de endringer
i avtaleverket som det her er snakk om.

 Presidenten er noe i tvil om vi kommer lenger
med dette – Are Næss.

  Dette regelverket fra EU er ubegripelig, og
det viser jo at fantasien i EU nå strekker seg utover agurkkrumming
og kondomstørrelse.

Men jeg tror jeg har en resept til helseministeren.
Jeg vil foreslå at hvis dette må gjelde i Norge,
lar en det bare gjelde for reseptpliktige medikamenter, og så tar
en reseptene med seg.

  Jeg noterer representanten Are Næss" forslag.

  Presidenten tror det da er tryggest å skifte
til nytt hovedspørsmål.

  Da vil jeg skifte tilbake til det viktige
temaet barnehager og vil gjerne stille spørsmål
til barne- og familieministeren.

Barnehager er bra for barn. Det er den viktigste
fellesarenaen for barns utvikling. For å sikre alle like
muligheter til denne fellesarenaen må prisene ned, slik
det også har vært debattert for tidligere i dag.
Derfor hilser vi i SV løftene fra Halvorsbøle
om gratis kjernetid og lavere foreldrebetaling jublende velkommen.
Det er langt i retning av det SV har foreslått flere ganger.
Men skal dette bli noe mer enn fagre valgkampløfter, må det
handling til. Det er enkelt å gjøre noe med det,
og Regjeringa har virkemidlene. Jeg vil derfor utfordre
statsråden til å si hvordan hun har tenkt seg å gjøre
det mulig å innføre gratis kjernetid,
og hvor fort hun kan se for seg at dette kan bli en realitet.

  Først vil jeg si at jeg er helt enig
med SV i at barnehager er bra for barn. 

Når det gjelder løftene fra
Halvorsbøle, er det ikke slik at det nå plutselig
har skjedd en revolusjon i Arbeiderpartiet over natten.
Det er faktisk vi som har stått for den sterke barnehageutbyggingen
og det løftet vi har hatt på denne sektoren de
siste årene. Men jeg kan love representanten en ting, og
det er at vi vil legge fram et budsjett som fanger opp våre
løfter. Jeg har lyst til å si at også Stortinget
må være klar over at vi styrer denne sektoren gjennom
det vil legger inn i de årlige statsbudsjettene. Jeg forventer
også at vi må kunne legge opp et slikt løp
i den kommende tiden, og at vi ikke nå kan begynne med enkeltsaker
annenhver uke avhengig av hvordan denne sektoren utvikler seg. Det
vi gjør, er å følge opp to ting. Vi følger
som sagt opp det Stortinget har sagt og bedt om i meldingen; nemlig å få en
kommunal utbyggingsplikt og en generell lovfesting, og i tillegg
til det har statsministeren sagt at vi ønsker å se
på ulike modeller for å få ned foreldrebetalingen.
Da vurderer vi både en gratis kjernetid og en maksimaltakst.
Vi er i gang med et arbeid der vi går inn i dette og ser
på de ulike måtene å fange opp de målsettingene
på som vi har på dette feltet. 

  Jeg takker for svaret. Nå var det også slik
at da Regjeringa la fram budsjettet sist, ble det lovet drastisk
nedgang i foreldrebetalingen. Så har altså ikke
skjedd. 

For oss er det viktig å se at gratis
kjernetid må henge sammen med maksimalpris på foreldrebetalingen,
slik at de som ønsker mer tid, ikke må betale
for en slik reform i form av økt betaling. SV har nå lagt
fram et forslag om både gratis kjernetid og maksimal foreldrebetaling.
Vi mener at her må det statlige forpliktelser til også i
forhold til kommuneøkonomien, det er staten som må betale en
slik satsing. 

Jeg vil gjerne høre om statsråden
vil støtte det forslaget som vi har lagt fram om gratis
kjernetid og maksimalpriser, som svenskene har råd til å innføre
uten oljepenger. 

  Jeg vil vise til det svaret jeg nettopp gav,
og også til det statsministeren har sagt i ulike intervju.
Vi kommer tilbake med en helhetlig satsing på barnehager.
Noe særlig utover det synes jeg ikke det er riktig å si
nå. 

 Det blir oppfølgingsspørsmål – Erna Solberg.

  Statsråden sa at det ikke hadde skjedd
noen revolusjon i Arbeiderpartiet når det gjelder barnehager.
Men jeg håper statsråden nå kan bekrefte
at gitt at Arbeiderpartiets budsjettalternativer de siste fire årene
hadde vært lagt til grunn, ville det ikke vært
en krone mindre i foreldrebetaling i barnehagene for dem som i dag
har barn i barnehager. Det er resultatet av de budsjettoppleggene
som Arbeiderpartiet enten har fremmet totalt i opposisjon eller
har vært med på i kompromisser. 

Så det andre spørsmålet
jeg har til statsråden: Det er jo slik at vi har hatt en
diskusjon om barnehager, kontantstøtte og andre tiltak
for barnefamiliene over flere år. Foran forrige valgkamp
var det ett tema Arbeiderpartiet lovte som alternativ til kontantstøtte,
og det var faktisk utvidet svangerskapspermisjon. Ja, faktisk gikk
man rundt og lovte – både daværende kvinnepolitisk
leder og daværende statsminister Jagland – at
man skulle opp i et år ekstra i svangerskapspermisjon fordelt
over ti år. Hvor er det blitt av det løftet? Og
hvilken troverdighet har da barnehageløftene?

  Det er slik at vi har hatt en intensjon om
en tredeling for å fordele barnehageutgiftene. Det har
vært slik fram til Stortinget behandlet barnehagemeldingen
at staten skulle stå for   40 pst., kommunene for 30 pst.
og foreldrene for 30 pst. Dette har ikke vært noe annet
enn gode intensjoner. Vi vet at svært mange av kommunene
har redusert sin andel, for dermed å kunne øke
foreldrebetalingen og har brukt det som en inntektskilde. Det er
selvfølgelig et dilemma, og det blir et større
dilemma når staten øker sine tilskudd og gir mer
penger i statsstøtte. Og når vi ser at vi ikke
når den målsettingen vi har, vil selvfølgelig
Regjeringen gå en ny runde på det. Men det er
viktig å få sagt at de virkemidlene
vi har i dag, har det jo vært bred enighet om i Stortinget.
Nå skjønner jeg at opposisjonen er utålmodig og ønsker
sterkere virkemidler, og jeg kan berolige representanten med at
vi jobber med disse tingene og vil legge det fram. 

 Presidenten har en følelse
av at det nå er tildelt flere oppfølgingsspørsmål
enn barnehageplasser, men tar likevel sjansen. 

Per Sandberg – til oppfølgingsspørsmål. 

  La meg med en gang slå fast at Fremskrittspartiet
selvfølgelig ikke er bekymret over å bruke mer
penger på barnefamiliene. Sannheten er jo den at vi brukte
1,2 milliarder kr mer enn Arbeiderpartiet på inneværende års
budsjett, også på familiebudsjettet.

Det som bekymrer undertegnede, og det som bekymrer
mange familier rundt omkring, er når Arbeiderpartiet gir
lovnader hvor bare dette med obligatorisk kjernetid i barnehagene
vil koste mellom 3 og 5 milliarder kr, når de ønsker å utvide
fødselspermisjonen, som kanskje vil koste 3–4
milliarder kr, og når de allerede gjennom barnehagemeldingen
har sagt at de vil bruke over en milliard kr. Da er det betimelig å spørre
hvor Arbeiderpartiet ønsker å ta midlene fra for å finansiere
disse valgkamplovnadene. Det er klart at når statsministeren
samtidig som han slenger ut disse valgkampsakene presiserer at han
ikke ønsker å øke skatter og avgifter
og heller ikke ønsker å bruke mer penger av oljefondet,
synes jeg det er betimelig og riktig av Regjeringen å gi
signal om hvordan man skal finansiere de store valgkamplovnadene
sine. 

  Først har jeg lyst til å si:
Ja, dette kommer til å koste. Det vil bli dyre reformer.
Men jeg har lyst til å si tilbake at i forhold til det
forslaget som Fremskrittspartiet har i sin familiepolitikk, som
representanten Sandberg gjentatte ganger har tatt til orde for fra
denne talerstolen, om å gi kvinner lønn for at
de skal kunne være hjemme, blir kontantstøtten
peanøtter, og da må vi legge inn helt andre beløp
for å kunne fange opp det Fremskrittspartiet er opptatt
av. Så når det gjelder hvem som er mest utgiftskåte
med hensyn til barnefamiliene, spørs det faktisk om det
ikke er Fremskrittspartiet som leder med forslaget om å gi
alle kvinner muligheten til å gå tilbake til kjøkkenbenken,
og at de skal ha en statlig lønn på ca. 100 000
kr i året for det. 

Men når det gjelder finansieringen,
vil jeg si det jeg har sagt før: Arbeiderpartiet har en
tradisjon for å legge fram ansvarlige budsjett, med balanse
både på utgiftssiden og inntektssiden.
Det vil vi også komme til å gjøre denne
gangen.

 Siste oppfølgingsspørsmål – May-Helen Molvær
Grimstad.

  Statsråden sa at Stortinget ikkje
var villig til å gå inn for sterkare verkemiddel
då vi behandla barnehagemeldinga. Kva slags verkemiddel
foreslo Arbeidarpartiet ved behandlinga av barnehagemeldinga som
Stortinget ikkje ville gå inn for? Eg kan ikkje hugse eit
einaste forslag. Barnehagemeldinga legg opp til at kommunen skal
ha ei plikt til å tilby barnehageplass, og at lova skal
tre i kraft frå 2004. No viser det seg at barnehagar i
ein del kommunar ikkje legg opp til full barnehagedekning – vi
kan lese om det i avisa – før det tidspunktet.
Ein annan ting som låg i barnehagemeldinga som ikkje fekk
tilslutning frå Arbeidarpartiet, var ei lovfesta plikt
til å inngå samarbeidsavtalar med dei private
barnehagane. Så mitt spørsmål til Regjeringa
og statsråden er: Kva slags verkemiddel har Arbeidarpartiet foreslått
som dei ikkje har fått tilslutning til?

  Jeg har jo gjentatte ganger sagt at det har
vært en meget bred enighet i Stortinget ved behandlingen
av barnehagemeldingen. Det var bred tilslutning til de to virkemidlene
som representanten nå selv var inne på.

Jeg har nå sittet i denne stolen i
nøyaktig et år, og jeg følger denne sektoren
med argusøyne. Og vi vet at statsministeren har sagt at
vi ønsker å se på mer målrettede tiltak
for å nå målsettingen i forhold til det
vi har lovet småbarnsfamiliene. Jeg sier ikke at det er
en ny situasjon, vi vet at foreldrebetalingen har økt gradvis,
men vi ønsker å gå inn i dette og få et
løft på denne sektoren, slik at vi kan nå denne
målsettingen. Det var bred enighet i Stortinget for noen
få måneder siden da vi behandlet denne meldingen – vi
var faktisk svært enige.

 Tiden for den muntlige spørretimen
er nå omme, og vi går over til den ordinære
spørretimen.





                    
                    
                    

 Det blir noen endringer i den oppsatte spørsmålslisten,
og presidenten viser i den sammenheng til den oversikt som er omdelt
på representantenes plasser i salen.

De foreslåtte endringer i dagens spørretime
foreslås godkjent. – Det anses vedtatt.

Endringene var som følger:

Spørsmål 1, fra representanten
Gunnar Kvassheim til utenriksministeren, vil bli besvart av arbeids-
og administrasjonsministeren på vegne av utenriksministeren, som
er bortreist.

Spørsmål 2, fra representanten
Ansgar Gabrielsen til nærings- og handelsministeren, er
trukket tilbake.

Spørsmål 4, fra representanten
Kjellaug Nakkim til finansministeren, vil bli besvart
av arbeids- og administrasjonsministeren på vegne
av finansministeren. 





                    
                    








        

Spørsmål 1


    
        

Spørsmål 2


    
        

Spørsmål 3


    
        

Spørsmål 4


    
        

Spørsmål 5


    
        

Spørsmål 6


    
        

Spørsmål 7


    
        

Spørsmål 8


    
        

Spørsmål 9


    
        

Spørsmål 10


    
        

Spørsmål 11


    
        

Spørsmål 12


    
        

Spørsmål 13


    
        

Spørsmål 14 


    
        

Spørsmål 15


    
        

Spørsmål 16


    
        

Spørsmål 17


    
        

Spørsmål 18


    
        

Spørsmål 19


    
        

Spørsmål 20 


    
        

Spørsmål 21


    
        

Spørsmål 22


    



                    

 Dette spørsmålet,
fra Gunnar Kvassheim til utenriksministeren, vil bli besvart av
arbeids- og administrasjonsministeren på vegne av utenriksministeren.

 «Etter flere år med økt åpenhet
i Utenriksdepartementet har det etter regjeringsskiftet vært
en markert endring. Det ble i fjor nektet innsyn i 20 pst. flere
saker i Utenriksdepartementet enn året før. 

Hva er bakgrunnen for at Utenriksdepartementet øker omfanget
av hemmelighold og ikke prioriterer arbeidet med større åpenhet,
slik den forrige regjeringen gjorde?» 

  Jeg vil bestemt avvise at Utenriksdepartementet
siden regjeringsskiftet har innskjerpet sin praksis når
det gjelder praktiseringen av offentlighetsloven. Departementet
praktiserer meroffentlighet og gir innsyn i alle dokumenter der
dette er mulig.

Departementets avslagsprosent de siste fem–seks årene
har ligget mellom 27,5 og 32. Avslagsprosenten på 32 i år
2000 – regnet på basis av de elektroniske bestillingene – var
marginalt høyere enn året før, og knapt
2 prosentpoeng høyere enn gjennomsnittet for de siste fem–seks årene.
Årsaken til at det kan bli forskjell fra år til år, er
at antall avslag vil variere etter sensitiviteten i de sakene det
bes om innsyn i, og dette vil igjen variere avhengig av hvilke saker
som står på den utenrikspolitiske dagsordenen.

Det siste året har det bl.a. vært
mange forespørsler knyttet til Norges kandidatur til FNs
sikkerhetsråd – dokumenter som det av hensyn til
andre land ikke har vært mulig å frigi. I slike
tilfeller kan det lett oppstå en motsetning mellom vårt ønske
om størst mulig åpenhet og reglene og tradisjonen
i vedkommende land eller organisasjon.

Denne problemstillingen vurderes da også i
et interdepartementalt utvalg vedrørende offentlighetsloven.
Det er også etablert en intern arbeidsgruppe i Utenriksdepartementet
som ser nærmere på spørsmålet.
Videre er det opprettet en egen stilling i Utenriksdepartementet
som koordinator for offentlighetsspørsmål, med
ansvar bl.a. for intern opplæring i praktiseringen av offentlighetsloven
og mest mulig effektiv håndtering av forespørsler om
innsyn.

La meg avslutningsvis understreke at Utenriksdepartementet – på linje
med øvrige departementer – ønsker størst
mulig åpenhet i forvaltningen. Størst mulig grad
av åpenhet er en forutsetning for å skape den
nødvendige tillit og tiltro til de oppgaver vi utfører
på vegne av fellesskapet. Vi kan selvfølgelig
også på dette området bli enda bedre,
og det vil vi bestrebe oss på.

  Det er bekymringsfullt at statsråden
betrakter en økning i avslagsprosenten fra 27 til 32 pst.
på ett år som en marginal endring. For alle som har
fulgt utviklingen på dette området i Utenriksdepartementet,
er dette en betydelig endring. Etter flere år med reduksjon
i antall saker som ble hemmeligholdt, var det en økning
på 20 pst. i fjor. Det burde gi grunnlag for bekymring
og for en aktiv politikk i departementet som stresser dette fra
dag til dag. Og min oppfordring er at departementet lager rutiner
som følger dette tett, og som gjør det lettere å si
ja til saker. Ett av de elementene som jeg da vil anbefale, er en
vær åpen-plakat som beskriver hvordan en skal
gå fram for å tilstrebe større åpenhet,
og mitt spørsmål er om en vil sette i gang konkrete
tiltak på bakgrunn av denne markerte endringen det siste året.

 Jeg har redegjort for hvilken politikk som
føres i Utenriksdepartementet og i og for seg også i
alle de andre departementene, og som går på å ha
en levende åpenhetspolitikk i forhold til både
offentlighet og meroffentlighet. Men jeg må si at det er også bekymringsfullt
hvis representanten ikke er i stand til å se at hvor stor
avslagsprosenten blir fra år til år, er avhengig
av hvilke politiske saker som er på dagsordenen. Det er
jo det som er avgjørende, ikke saksmengden totalt. Og det
er helt åpenbart at i et år der Utenriksdepartementet
har vært meget aktivt i forhold til en rekke store utenrikspolitiske
saker, vil sannsynligvis avslagsprosenten være høyere
fordi interessen fra media er betydelig større på disse
områdene. Men jeg kan forsikre om, som jeg redegjorde for
i svaret, at Utenriksdepartementet er svært opptatt av å overholde
både sine forpliktelser og sin politikk om størst
mulig åpenhet i forvaltningen.

  For øvrig vil jeg understreke at
også de siste årene Bondevik-regjeringen satt,
var det forberedende arbeid med sikte på at Norge skulle
få plass i Sikkerhetsrådet. Til tross for dette
gikk avslagsprosenten ned. Jeg står her med en oversikt
over en rekke saker fra Utenriksdepartementet som er unntatt offentlighet,
og svært mange av dem har ingenting å gjøre
med det området som statsråden bruker
som begrunnelse/unnskyldning for å forklare at
det har vært økt hemmelighold.

Min oppfordring til statsråden er
at han ikke tar dette som en naturgitt utvikling fordi man har mange
vanskelige saker å forholde seg til, men tar dette som
et tilbakeslag som man møter offensivt med flere tiltak
enn de som statsråden har redegjort for, og som altså ikke
har fungert etter hensikten i året som har gått.
Dette var en prioritert sak for Bondevik-regjeringen; det bør
det også være for den nye regjeringen. Og da må målet
være at man i de departementer, òg i departementet
til den statsråden som nå svarer, som ikke har
noe med Sikkerhetsrådet å gjøre, men
hvor det var økt hemmelighold i fjor, setter i gang tiltaksplaner
som er mye mer offensive enn de som det redegjøres for
her.

  Jeg må på det sterkeste
ta avstand fra at denne regjeringen har en annen politikk og ikke
har like mye fokus på offentlighet i forvaltningen som
den forrige regjeringen hadde.





                

 Dette spørsmålet
er trukket tilbake.





                

 Dette spørsmålet,
fra representanten Kjellaug Nakkim til finansministeren, vil bli
besvart av arbeids- og administrasjonsministeren på vegne
av finansministeren.

 Jeg vil få stille følgende spørsmål
til stedfortredende finansminister, arbeids- og administrasjonsministeren:

«Tannteknikere kan etter gjeldende
rett importere tanntekniske arbeider og omsette disse til tannleger
uten å måtte legge til moms. I endringsloven av
21. desember 2000 om merverdiavgift § 5 første
ledd nr. 1 bokstav b er det presisert at det kun skal gjelde «egne
fremstilte tanntekniske produkter». Det virker som om lovendringen
vil få en rekke konkurransevridende virkninger.

Harmonerer dette med EU-direktivets artikkel
13 og med EUs konkurranseklausuler?» 

 Problemstillingen som tas opp i dette spørsmålet,
er av avgiftsteknisk art og har vært tatt opp med Finansdepartementet
flere ganger, bl.a. av EØS-avtalens overvåkingsorgan ESA.

Jeg vil først redegjøre for
hva som er gjeldende rett.

Det skal ikke beregnes merverdiavgift av tjenester
utført av tannleger og tannteknikere. Disse tjenestene
er likestilt med andre helsetjenester. Når tannleger eller
tannteknikere også omsetter varer fra sin virksomhet, er
denne vareomsetningen også unntatt. Regelen om omsetning av
varer fra disse virksomheter er et unntak fra hovedregelen
om at det skal beregnes merverdiavgift ved all vareomsetning i Norge.
Unntaket medfører at tannleger og tannteknikere ikke har
fradragsrett for anskaffelser til sin virksomhet. Andre virksomheter
som forhandler tanntekniske arbeider, omfattes ikke av unntaket
og skal således beregne avgift av omsetningen.

Det skal også beregnes merverdiavgift
ved innførsel av varer. Ved innførsel av tanntekniske
produkter har Finansdepartementet imidlertid med hjemmel
i § 70 samtykket i at avgiftsberegningen kan begrenses
til materialdelen.

Verdien av selve det tanntekniske arbeidet
kan således holdes utenfor beregningsgrunnlaget for merverdiavgift ved
innførsel. Dette fritaket gjelder kun der hvor tannlegen
eller tannteknikeren selv innfører produktet, og medvirker
etter departementets mening til en avgiftsmessig likebehandling
av innførsel og innenlandsk omsetning av tanntekniske produkter.
For disse gruppene er fritaket etter vår vurdering ikke
i strid med EØS-avtalens konkurranseregler. ESA fant helle ikke
grunnlag for å gå videre med saken. EUs sjette
merverdiavgiftsdirektiv er for øvrig ikke gjort til en
del av EØS-avtalen.

De vedtatte endringene i merverdiavgiftsloven
fra     1. juli 2001 vedrørende tanntekniske produkter
tar sikte på å videreføre gjeldende regelverk
på dette området. Departementet vil likevel, på bakgrunn
av en nylig mottatt betenkning angående omsetning av tanntekniske
produkter, vurdere hele sakskomplekset nærmere.

  Jeg takker statsråden for svaret.

Det ser ut til at man nå gir en viss åpning
i og med at man sier at man vil vurdere hele sakskomplekset på nytt. Og
det er bra, for her vil det kunne bli en ganske stor forskjellsbehandling
mellom importert vare og ikke-importert vare. I lovproposisjonen
har man egentlig presisert at egenproduserte varer skal være
unntatt avgift. Og slik man forstår loven pr. i dag, vil
det måtte bli moms, og den avgiften vil bli overført
direkte på pasienten. Men egentlig har vi altså sagt
at disse tjenestene skal være avgiftsfrie. 

Jeg forstår det altså slik
at man vil vurdere dette på nytt og kan tenke seg å komme
med et eventuelt lovendringsforslag. Og da må jeg spørre
statsråden: Når vil man kunne ta dette opp?

  Det kan ikke jeg svare på. Men jeg
kan vel si så mye at på dette tidspunkt går
det ikke an å forhåndskonkludere hva den nærmere
gjennomgangen vil gi som resultat. 

Det er helt åpenbart at dagens praksis
ikke er i strid med EØS-avtalens konkurranseregler. Men når
vi vurderer disse spørsmålene, skal vi selvsagt
først og fremst ha forbrukernes interesser i sikte. Det
er hva forbrukerne skal betale og det å forhindre ulik
konkurransevridning i markedet som må være det
avgjørende for hvilke fremtidige lovregler vi skal ha på dette
området, ikke om vi er innenfor eller utenfor EUs og EØS-avtalens
bestemmelser og konkurranseregler. 

Derfor må jeg bare nok en gang si
at Finansdepartementet har meddelt at dette går de igjennom
på nytt med – jeg hadde nær sagt – nye
briller for å se på hvordan man skal håndtere
dette i fremtiden. Hvor lang tid den gjennomgangen kommer til å ta,
er det umulig for meg å svare på, og jeg kan heller
ikke redegjøre for hva jeg tror blir konklusjonen på den.

  Jeg takker for så vidt igjen for svaret.
Jeg forstår at arbeids- og administrasjonsministeren ikke
vil dra noen konklusjoner på vegne av Finansdepartementet.

Det jeg synes er viktig å presisere
i denne sammenheng, uavhengig av om vi må ta hensyn til
EU og EØS-regelverket, er at man i hvert fall både i Sverige,
Danmark og Finland har unntatt alle disse tjenestene fra moms. Det
henvises det også til i lovproposisjonen. Det er forunderlig
at man har kommet fram til den konklusjonen man har, at man skal
ilegge importerte varer moms. Vi regner med en oppfølging
av dette, og at man senest får det i revidert nasjonalbudsjett.
Hvis ikke vil Stortinget følge dette opp. Jeg håper
at man kan henvise til det eksisterende regelverk i de andre landene
i Norden.

  Jeg kan ikke love noe tidspunkt, det skjønner
sikkert representanten Nakkim.

For øvrig er dette forholdsvis kompliserte
merverdiavgiftstekniske spørsmål, som jeg tillater
meg å si jeg ikke synes egner seg for Dokument nr. 8-forslag
i Stortinget.





                

 Det foreligger ikke noe referat.





                    
                    
                    

