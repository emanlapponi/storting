 Ærede medrepresentanter!

De tidligere stortingsrepresentantene Roald
Åsmund Bye, Ola H. Kveli og Olai Ingemar Eikeland er avgått ved
døden.

Det var med sorg vi mottok meldingen om at
tidligere stortingsrepresentant 

Roald Bye 

er død, knapt 75 år
gammel.

Roald Bye ble født 7. november 1928
i Malvik i Sør-Trøndelag. Både
det levende politiske miljøet i Hommelvik og det forhold
at han var dattersønn av tidligere statsminister Johan
Nygaardsvold, inspirerte ham til tidlig politisk engasjement og
arbeid. Roald Bye var meget aktiv både i kommunepolitikken,
i partipolitisk arbeid og som kulturformidler.

Roald Bye kom tidlig med i arbeidet her på Stortinget. Allerede
som 26-åring i 1961 møtte han i lange perioder som
vararepresentant for Arbeiderpartiet. Det var derfor en erfaren
politiker som i 1969 ble valgt inn som fast representant for Sør-Trøndelag
fylke.

Roald Bye var opptatt av sosialpolitiske spørsmål
og hadde et sterkt sosialt engasjement hele livet. I alle sine tre
perioder på Stortinget var han medlem av sosialkomiteen.
Han var svært opptatt av å bedre levekårene
for folk flest, og det bar hans arbeid i sosialkomiteen
preg av. Han var sterkt opptatt av saker som dreide seg om barnetrygd,
krigspensjon, dagpenger og sykepenger og hadde budsjettansvar
for disse sakene.

I sitt arbeid her på Stortinget var
han også bl.a. saksordfører
for viktige trygdesaker som nedsettelse av pensjonsalderen fra 70
til 67 år, sykepengereformen, som gav full lønn
under sykdom, og for opprettelsen av Likestillingsrådet.
Han arbeidet også aktivt for at det ble bygd ut
et godt helsestasjonstilbud til alle barn i Norge.

Da Roald Bye forlot Stortinget i 1981, gledet
han seg til å komme hjem til Hommelvik – til formannsjobben
i tiltaksnemnda, til å videreføre sitt arbeid
i Framfylkingen og til bygdebokskriving. Han var også i hele
sitt liv en drivende kraft som manusforfatter og regissør
for lokalrevyen i Hommelvik.

Roald Bye var en humørfylt og svært
omgjengelig person. Han hadde et brennende engasjement og var en varm
forkjemper for de svakeste i samfunnet. Det bar hans arbeid preg
av, både i rikspolitikken og på lokalplanet.

Tidligere stortingsrepresentant 

Ola H. Kveli 

døde i sitt hjem
22. april, dagen før han skulle ha fylt 82 år.
Han var stortingsrepresentant
for Venstre og Nord-Trøndelag i to perioder,
fra 1965 til 1973. Det siste året meldte han seg over i
Det Nye Folkepartiet. Senere var han i to år gruppesekretær
for partiets representant Ole Myrvoll. Senere kom han tilbake til
sitt gamle parti.

Også på andre
poster gjorde Kveli en stor samfunnsinnsats, bl.a. som ordfører
i Lierne kommune i 14 år, mangeårig representant
i Statens Naturvernråd og fylkesmann i Nord-Trøndelag
i 12 år – frem til oppnådd pensjonsalder.
Hans innsats er kronet med HM Kongens fortjenstmedalje i gull.

Kveli var aktiv til det siste – flere
mil på ski dagen før han overraskende døde.
Uken før møtte han i utvalg for rullering av arealdelen
av kommuneplanen for Lierne. Han ble av alle beskrevet
som en meget behagelig person, ofte med et lunt smil,
stor vennlighet og en god kommentar.

Kveli startet sin yrkeskarriere som skogsarbeider
og som skogoppkjøper for det svenske selskapet
Kramfors. Som 30-åring i 1951 ble han kjent i offentligheten
da han som listetopp for Venstre gikk rett inn i ordførerstolen
i hjembygda Lierne. Han var før dette utdannet på Mære
Landbruksskole. Han ble en samfunnsbygger av format, bl.a. i saker
om skoleutbygging og kraftforsyning.

I perioden 1961–1969 var Kveli varamann
til Stortinget, og rykket inn da Bjarne Lyngstad ble landbruksminister
fra 1965. I 1969 toppet Kveli selv Venstres liste i Nord-Trøndelag.
Han ble valgt til en rekke utredningsverv på det kommunalpolitiske
området, og var ikke redd for å gå nye
veier. Det vakte oppsikt da han fikk sin kommune til å sette
utbygging av en vei ut på entreprise – lenge før
det ble en vanlig tanke. Han var en sterk talsmann for Distrikts-Norge.

Ola H. Kveli var ikke den store taler eller
agitator. Hans form var den rolige og saklige. Når han
tok ordet, var det gjennomtenkt, og det ble lyttet. Han likte ikke
høylytt strid, og var selv diplomatisk
og løsningsorientert.

Kveli mistet sin kjære hustru, Gudrun,
for noen år siden. Sammen hadde de tre barn,
og han hadde familien hos seg i påsken – hjemme
i Kvelia. Andre påskedag gikk han fredfylt og
stillferdig bort.

Tidligere stortingsrepresentant
for Senterpartiet 

Olai Ingemar
Eikeland 

er avgått ved døden, 87 år
gammel.

Eikeland ble født i Vennesla. Alt
som 18-åring reiste han til Hillerød i Danmark
for å ta landbruksutdanning, og han overtok farsgården
da han kom tilbake.

Eikeland kom tidlig med i politisk arbeid.
Han ble valgt inn i kommunestyret i Vennesla 32 år gammel,
og dette var starten på over 30 års deltakelse
i ulike politiske tillitsverv.

Eikeland representerte Senterpartiet
på Stortinget fra 1961 til 1965, og var vararepresentant
perioden før. På Stortinget var han medlem av
landbrukskomiteen, og utviklingen i landbruket opptok Eikeland gjennom hele
livet. Han la ned en meget betydningsfull innsats for Bondelaget,
bl.a. som leder av fylkeslaget i Vest-Agder i nesten 30 år.
Han ble utnevnt til æresmedlem i Norges Bondelag i
1983.

Eikeland hadde mange interesser. Han nedla
et omfattende arbeid for Den evangelisk lutherske
frikirke. Kulturen var også svært viktig
for Eikeland, og han opptrådte gjerne med sang og dikt.

Eikeland hadde et stort samfunnsengasjement,
og han hadde omsorg for mennesker han møtte. Han var optimist,
samarbeidsvillig, og med et strålende humør, noe som
skaffet ham svært mange venner.

Vi minnes Roald Åsmund Bye, Ola H. Kveli og
Olai Ingemar Eikeland med dyp respekt og takknemlighet og lyser
fred over deres minne.

Representantene påhørte stående
presidentens minnetaler.

 Representanten André 

Kvakkestad

, som har vært permittert,
har igjen tatt sete.

Det foreligger en rekke
permisjonssøknader:

fra Stortingets delegasjon til EFTA-parlamentarikerkomiteen
og Den felles EØS-parlamentarikerkomiteen, undertegnet av delegasjonens
leder, stortingsrepresentant
Morten Høglund, om permisjon for representantene Vidar 

Bjørnstad

, Julie 

Christiansen

, Morten 

Høglund

 og Ivar 

Østberg 

i
dagene 20. og 21. mai for å delta i møter
i EØS-parlamentarikerkomiteen i Ålesund

fra representanten Haakon 

Blankenborg 

om
permisjon i tiden fra og med 20. mai til og med 22. mai for å delta
i møter i Europarådets parlamentariske forsamling
i Sarajevo

Etter forslag fra presidenten ble
enstemmig besluttet:

1.	Søknadene behandles straks
og innvilges.

2.	Følgende vararepresentanter innkalles for å møte
i permisjonstiden: 
For Akershus fylke: Sverre 

Myrli

, Mette 

Korsrud

 og Harald 

Espelund


For Oppland fylke: Reidun 

Gravdahl

For Troms fylke: Leif Christian 

Johansen

3.	Mette Korsrud og Leif Christian Johansen innvelges i Lagtinget
for den tid de møter for representantene Julie Christiansen
og Ivar Østberg.

Valg av settepresident

 Presidenten vil foreslå at
det velges en settepresident for Stortingets møte
tirsdag 20. mai – og anser det som vedtatt.

Presidenten ber om forslag på settepresident.

 Jeg foreslår Finn Martin Vallersnes.

 Finn Martin Vallersnes er foreslått
som settepresident. – Andre forslag foreligger
ikke, og Finn Martin Vallersnes anses enstemmig valgt som settepresident
for tirsdag 20. mai.





                    
                    
                    

 Vi er da rede til å gå til
votering.





                
                
                

Voteringen i en sak finnes i slutten av referatet for hver enkelt sak.


            


            

