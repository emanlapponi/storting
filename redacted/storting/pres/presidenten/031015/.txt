 Representanten André 

Kvakkestad

, som har vært permittert,
har igjen tatt sete.

Valg av settepresident

 Presidenten vil foreslå at
det velges en settepresident for Stortingets møter i inneværende
uke – og anser det som vedtatt.

Presidenten ber om forslag på settepresident.

 Jeg foreslår Kjell Engebretsen.

 Kjell Engebretsen er foreslått
som settepresident. – Andre forslag foreligger
ikke, og Kjell Engebretsen anses enstemmig valgt som settepresident
for Stortingets møter i inneværende uke.

Representanten May Britt Vihovde vil framsette
et privat forslag.

 Eg vil på vegner av representanten
Trine Skei Grande og meg sjølv fremma forslag om at Stortinget
nemner opp ein kommisjon for å vurdera lokaldemokratiets
vilkår og utvikling.

 Forslaget vil bli behandlet på reglementsmessig
måte.

Så har presidenten den glede å opplyse
at en delegasjon fra Bosnia-Hercegovinas parlament, bestående
av samtlige presidenter i begge hus, i dag innleder et offisielt
besøk i Stortinget og er til stede på gjestegalleriet.

Vi ønsker gjestene fra Bosnia-Hercegovina
velkommen og ser fram til et nyttig og hyggelig besøk.
Hjertelig velkommen!





                    
                    
                    

 Stortinget mottok mandag meddelelse fra
Statsministerens kontor om at følgende regjeringsmedlemmer
vil møte til muntlig spørretime:

statsråd Odd Einar Dørum

statsråd Hilde Frafjord Johnson

statsråd Børge Brende

De annonserte regjeringsmedlemmer er til stede,
og vi er klare til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes om å reise seg. –

Vi starter da med første
hovedspørsmål, fra representanten Sylvia Brustad.

 Mitt spørsmål går
til miljøvernministeren.

Klimaendringer og forurensninger er i ferd
med å endre norsk natur. Det er vekst i alger
på trær, hekkesesongen for fugler starter tidligere
nå enn før, og vi ser at det er mye uvær – regn,
vind og flom – for å nevne noen eksempler.
Klimaproblemene er en av våre aller største
utfordringer. Vi er nødt til å få ned
utslippene, og vi er nødt til å samarbeide med
andre land for å få det til. Derfor var
det viktig at Norge sluttet seg til Kyoto-avtalen. Desto
mer overraskende og oppsiktsvekkende var det at vår statsminister
nylig sådde tvil om hvorvidt Norge ville oppfylle
målene i Kyoto-avtalen.

Mitt spørsmål er: Mener
miljøvernministeren at Norge bør stå ved
de forpliktelsene, eller støtter miljøvernministeren
seg til statsministeren, som har sagt at det ikke er sikkert
at Norge greier det?

 Det er klart at Norge vedstår
seg sine folkerettslige forpliktelser i henhold til Kyotoprotokollen.
Dagsavisen har utlagt statsministeren noe annerledes, basert på et
intervju med to miljøorganisasjoner
som hadde vært til stede på et møte
som statsministeren hadde. Statsministeren har da også overfor
Dagsavisen fastslått at Norge er et land som
står på for at vi skal få tøffere
forpliktelser etter den første forpliktelsesperioden
knyttet til Kyotoprotokollen, altså etter 2012.
Det er riktig som representanten Brustad også er inne
på, at det vi nå ser av tøffere vær – i år
var det tørke og hetebølge i Europa, i fjor var
det oversvømmelser – er noe vi vil se mer av i årene
fremover hvis vi ikke greier å stoppe
de dramatiske klimaendringene som nå pågår.

Vi kan ikke dokumentere at dette
har noe med klimaendringer å gjøre, dette tøffere
været som har vært i Europa, og den brune skyen
over Asia. Men det som FNs klimapanel fastslår, er at den type
vær blir det mye mer av hvis klimaendringene blir slik
som IPCC sier at de i verste fall kan bli, nemlig
at klimaet kan endre seg med mellom 1,4 ºC
og 5,8 ºC de neste hundre år. Siden
forrige istid, for ca. 10 000–15 000 år
siden, har kanskje temperaturen på jorda endret
seg med 6–8 ºC, så i løpet av hundre år
kan vi altså endre nesten like mye
som vi har gjort i løpet av en så lang periode.
Derfor er Regjeringen meget opptatt av at vi i Norge skal
oppfylle våre forpliktelser gjennom nasjonale tiltak kombinert
med bruken av de såkalte Kyoto-mekanismene, som var en
klar forutsetning, og som også er en forutsetning
for at u-land nå skal være villige til å påta
seg en ytterligere forpliktelse etter 2012, og at Russland
skal ratifisere.

 Jeg er glad for at miljøvernministeren
avkrefter den tvilen som statsministeren virkelig sådde
ved de uttalelsene han hadde bl.a. i Dagsavisen – og jeg
oppfatter ikke at statsministeren har feid vekk den tvilen – for
det er avgjørende viktig at vi greier å nå våre forpliktelser,
og at vi står ved våre forpliktelser.
Og det er enorme utfordringer. Arbeiderpartiet
har fremmet en rekke forslag i Stortinget som Regjeringa så langt
har sagt nei til, f.eks. det å elektrifisere sokkelen vår,
altså bytte ut de forurensende gasskraftverkene som står
rundt omkring på oljeplattformene ute i Nordsjøen,
med gasskraftverk som ikke forurenser så mye.
Det har Regjeringa foreløpig ikke applaudert.
Vi har også tatt til orde for å bruke
betydelig mer penger på å forske og utvikle
ny teknologi, også knyttet til dette, og en rekke
andre forslag.

Mitt spørsmål blir da: Når
kommer Regjeringa med meldinga om hvordan vi skal følge
opp disse utfordringene og følge opp konkret
det som Stortinget behandlet i forbindelse med klimameldinga?

 Det er litt vanskelig å hevde at
statsministeren har uttalt seg uklart i Dagsavisen, da han faktisk ikke
har uttalt seg. Det var basert på noen som hadde
hørt et innlegg fra ham. Det han sa da han faktisk ble
intervjuet i Dagsavisen, var at det er ingen
tvil om at Norge skal oppfylle sin folkerettslige forpliktelser i
forhold til Kyotoprotokollen. Nå er det selvsagt noe tvil med
hensyn til om Kyotoprotokollen faktisk vil tre i kraft, men det
skyldes jo at f.eks. USA, som er ansvarlig for
25 pst. av alle klimagassene i verden, har meldt
seg ut, og at Russland nå har lagt seg på været.

Det Regjeringen har gjort, og som mange regjeringer også har
gjort de siste årene, er i Norge å gjennomføre det
tøffeste sett med klimapolitiske virkemidler som jeg tror
noe land har gjort. Vi var nesten først ute med CO2-avgift,
og vi har bortimot den høyeste CO2-avgiften. Det har ført
til at utslippene har blitt 20 pst. lavere enn de ville
ha vært uten denne. Vi gjennomfører en omlegging av
avfallspolitikken, som også er viktig i så måte.

 Det blir oppfølgingsspørsmål – Synnøve Konglevoll.

 Jeg synes det er positivt at miljøvernministeren
nå slår helt klart fast at Norge skal følge
opp sine forpliktelser i perioden 2008–2012.
Jeg er også glad for at han nevner CO2-avgiften
som et virkemiddel, et virkemiddel som ble innført av Arbeiderpartiet,
men foreløpig ser det ut som om det går svært
sakte med å nå de målsettingene vi har
satt oss.

Mitt spørsmål er: Hva slags
konkrete virkemidler vil Regjeringa nå ta tak i i de nærmeste årene
for at vi faktisk skal få ned utslippene? Det er nemlig
utfordringa vår i dag.

 Det er selvsagt bra at man synes det er positivt
at jeg fastslår noe som er en helt selvfølgelig
ting, nemlig at Norge skal oppfylle sine folkerettslige
forpliktelser i henhold til Kyotoprotokollen. Det har det aldri
vært skapt tvil om, og det vil det ikke bli skapt
tvil om.

Når det gjelder klimagassutslipp
i Norge, gikk de i fjor ned med 2,5 pst., så nå ligger
vi 5 pst. over det nivået vi hadde i
1990. Nedgangen i fjor skyldes jo mye at vi har økonomisk
tøffe tider, og en omlegging av magnesiumproduksjonen.

Når det gjelder CO2-avgiften, var
det så vidt jeg husker regjeringen Syse med finansminister
Skauge som fremmet denne, men jeg skal ikke ta opp noe
kappløp med Arbeiderpartiet
om hvem som er flinkest til å innføre skatter
og avgifter i så måte. Men i forhold til konkrete tiltak
jobber jeg da med oppfølgingen av denne klimameldingen
som vi har fremmet. Blant annet skal vi innføre et nasjonalt
kvotesystem for prosessindustrien, som står for 30 pst.
av klimagassutslippene i Norge.

 Ingvild Vaggen Malvik – til
oppfølgingsspørsmål.

 Jeg er glad for at både statsråd
Brende og statsminister Bondevik i et brev til SV bekrefter
at Regjeringen står på Kyoto-avtalen, og dermed også bekrefter
det klimasamarbeidet som Regjeringen har hatt med SV, og det klimaforliket
som vi har inngått.

Et godt råd fra en som har erfaring,
er at en skal ikke lytte så mye til Arbeiderpartiet
i klimapolitikken – selv om det også hender
at en blind høne finner et korn. Men klimaforliket
betyr at man må gjøre de tiltakene som er nødvendige
for å redusere utslippene. Og da er spørsmålet:
Er bygging av gasskraftverk og Regjeringens gasskraftpolitikk i
tråd med norsk klimapolitikk? Hvis man bygger de gasskraftverkene
som Regjeringen fastslår konsesjonene til, skal man da
forby privatbilismen, eller skal man legge ned norsk prosessindustri?
Hva blir resultatet i forhold til klimamålsettingene dersom
gasskraftverkene blir realisert?

 Det er selvsagt et paradoks at våre
klimagassutslipp øker når
vi nå eksporterer gass til Europa som kommer
i stedet for kull. Kull slipper ut iallfall dobbelt så mye
CO2 som den norske gassen. Men vi løser da dette
problemet med å gjennomføre
nasjonale tiltak til lavest mulig kostnad. Likevel vet
vi at det å gjennomføre en reduksjon
i Norge er mye tøffere, for vi har basert vår
elektrisitetsproduksjon 100 pst. på fornybar energi,
vannkraft. Vi har ikke kullkraftverk som vi kan nedlegge,
og vi har allerede de tøffeste virkemidlene – trolig
i hele verden – i forhold til klimagassutslipp.
Vi vet at f.eks. å investere i å oppgradere et
kullkraftverk i Botswana koster en sjettedel av hva det betyr og
innebærer å gjennomføre tilsvarende
reduksjon i Norge. Det er like bra
for klimaet. Derfor tror jeg vi også må fastslå at
vi skal gjøre viktige skritt hjemme, men samtidig må vi
bruke Kyoto-mekanismene, som var en forutsetning for ratifikasjonen,
og for at det skal bli noe av Kyotoprotokollen.

 Vi går til neste hovedspørsmål.

 Jeg har et spørsmål til justisministeren.

Det dreier seg om Regjeringens syn
på problemstillingen kriminalomsorg
i forhold til psykisk helsevern, hvor jeg synes Regjeringen tidvis
virker noe beskjeden i å uttrykke hvor den faktisk står.
Det er dessverre et faktum i dag at mennesker
med psykiske problemer i stor grad begår
kriminalitet, de er et problem for en del «vanlige» mennesker.
Vi har kjente mennesker som Celina Midelfart og andre, som terroriseres
av mennesker som har lagt sin elsk på dem, og det er også vanlige
mennesker som utsettes for dette.

Vi har et politi som bruker masse ressurser
på å transportere folk mellom psykiatriske
institusjoner og fengsler. De bruker sine ressurser til
det, og det kan da ikke være i tråd
med det vi ønsker oss. Justisministeren har i brev til
meg sagt at det ikke skal være slik
at mennesker med psykisk lidelse har fribillett til å begå omfattende eller
plagsomme lovbrudd. Og da blir spørsmålet: Hva har
ministeren konkret tenkt å gjøre?

 Representanten tar opp et viktig, men vanskelig
forhold, forholdet mellom strafferett og helsevesen – psykiatri
og psykiske lidelser – med andre ord forholdet mellom
straffelovgivningen, og i dette konkrete tilfellet, slik jeg oppfatter
representanten, psykisk helsevern. Jeg oppfatter at representanten
i dette spørsmålet tar opp de forhold hvor folk ikke
rammes av det vi kaller strafferettslige særreaksjoner.

Det som har skjedd på dette området – og
det er helt rett, man skal ikke ha en fribillett til å begå omfattende eller
plagsomme lovbrudd – er at Riksadvokaten i et eget rundskriv
har understreket at påtalemyndigheten i slike tilfeller
må forvisse seg om at lovbryteren virkelig er utilregnelig,
før saken henlegges. Og det er slik som Riksadvokaten har
markert, at en psykosediagnose i seg selv ikke er tilstrekkelig,
i hvert fall ikke i mer omfattende og plagsomme situasjoner.
Representanten og jeg kjenner til slike situasjoner – de
er omtalt i offentligheten. Riksadvokaten understreker at det bør
begjæres en rettspsykiatrisk undersøkelse selv
om lovbruddene i seg selv ikke kan gi grunnlag for en
særreaksjon, slik at man i hvert fall skal ha sikkerhet
for at straff ikke benyttes.

Dette området ligger i grenselandet mellom
helsevesen og justisvesen. Det har vært kontaktvirksomhet mellom
Helsedepartementet og Justisdepartementet på dette området.
Den vil bli intensivert, og jeg har sagt i svar til representanten
Ellingsen når det gjelder strafferettslige særreaksjoner – og
jeg vil gjenta det her – at jeg vil ta skritt for at den
etterprøving som normalt skjer etter en viss
periode, skal skje tidligere. Det er rett og slett for at grensesonen – det
vi vil kalle gråsoneproblematikk – ikke
skal få leve sitt eget liv.

Jeg deler representantens engasjement. Selv
om det er vanskelig, får vi gå inn i det.

 Jeg takker for svaret så langt.

Jeg ser fram til at vi får mer «fart» – for å bruke
et slikt begrep – på dette, for dette er en utfordring.
Vi har mennesker som daglig lider på grunn av dette. Jeg
hadde sist fredag «gleden» av å besøke
en dame som har vært terrorisert i fire år.
Politiet sier at de står
maktesløse. De transporterer vedkommende fra a til b – og
sender vedkommende tilbake igjen. Da har vi et system som ikke virker
godt nok.

Justisministeren har også uttrykt
at han er opptatt av intelligent straff og intelligente reaksjoner.
Da forutsetter jeg at han også tenker på offerets
rolle i dette, noe noen av oss har savnet vektleggingen
av i slike tilfeller. På nytt registrerer jeg hva justisministerens
sier, at han vil vurdere å framskynde dette. Er det da
slik at justisministeren vil vurdere å se på om
dagens særreaksjoner er gode nok? Eller
ser han bare for seg en videreføring av dagens ordning?

 Jeg er helt sikker på at representanten
Ellingsen og jeg er helt enige om at man skal reagere
intelligent. Vi er f.eks. helt enige om at det er bra å «snu» en
tiåring før han blir 15 og kriminell.

Så er det også slik
at selv om Justisdepartementet etter hvert dekker omtrent
de fleste forhold av menneskelivet, dekker det ikke alle
departementsområder. Det er en egen utfordring
for alle folkevalgte, også for dem
som har tillitsverv på vegne av det norske folk
som statsråd – som jeg har – å gå inn
i gråsonene, selv om det kan være slik
at man vegrer seg for det. Dette har jeg sagt at jeg aktivt vil
gjøre. Jeg har gjort det når det gjelder barne-
og ungdomskriminalitet, jeg har gjort det når det gjelder mennesker
som er rusavhengige, og jeg kommer til å gjøre
det på dette området. Jeg er vel kjent med politiets etter
min mening tålmodige og kloke innsats i samfunnet for mennesker
som 

egentlig

 trenger psykiatrisk hjelp, hvor
politiet må være
transporttjeneste. Jeg har selv vært inne i situasjoner
i Trondheim hvor politiet har hatt slike jobber,
og hvor man etter en stund fant løsninger.

Så representanten har mitt ord på at
jeg har et engasjement i det, og så får jeg da – med
den intensitet jeg har – grave meg gjennom problemstillingen,
selv om det vil ta noe tid.

 Det blir oppfølgingsspørsmål – Anne Helen
Rui.

 Jeg er veldig glad for at statsråd
Dørum har et engasjement i denne saken, for det er ikke
tvil om at mye av den volden, den kriminaliteten og den mishandlinga
som skjer ute i vårt samfunn, begås av mennesker
med psykiske problemer.

Vi er midt oppe i en opptrappingstid
for psykiatriplanen, mens det Norge rundt nå ser
ut til at helseforetakene er i ferd med å kutte innen
psykiatrien. I neste øyeblikk ser vi at det er
politiet som får problemene – med
transporten. Mitt spørsmål blir da: Har justisministeren
tenkt å gjøre noen konkrete grep innad
i Regjeringa for å få mer penger til psykiatrien – eller
eventuelt at politiet gjør
en annen jobb?

I alle fall må det gjøres noen
konkrete grep når det gjelder den gråsonen som
vi har.

 Representanten Rui og jeg deler sikkert den
virkelighetsforståelse at svært ofte er
politiet i praksis den heldøgnskontinuerlige
tjeneste i Norge som fungerer som et sosialapparat. Det
er den siden ved norsk samfunnsvirkelighet som representanten tar
opp overfor meg.

Regjeringen har – så vidt
jeg husker – gjennom sin psykiatrisatsing på et
annet departementsområde lagt inn en betydelig økning,
700 mill. kr, i budsjettet for neste år. Jeg konstaterer
at mange må stå i kø, og det er jo slik
at de som f.eks. sitter inne, er i samme system som de som er på utsiden,
er i. Jeg har et engasjement i det, og det jeg gjør som
regjeringsmedlem – og her får representanten trekke
meg til ansvar – kommer da til uttrykk gjennom Helsedepartementets
budsjett. Det jeg gjør i tillegg, er å prøve å nedkjempe
gråsonene. For å si det på en annen måte:
Jeg gjør mitt for at helsevesenet opptrer
med lavest mulig dørstokk overfor dem som ikke
alltid regnes som de mest lekre blant oss.

 Vi går videre til neste
hovedspørsmål.

 Jeg har et spørsmål til miljøvernministeren.

Miljøvernorganisasjonen Grønn
Hverdag avslørte gjennom programmet «Puls» at
kosmetikkprodukter og pleieprodukter for barn inneholder miljøgiften
parabener. Dette er en gift som kan forstyrre hormonbalansen hos mennesker.

For fem år siden hadde vi en lignende
sak. Da avslørte man at barneleker av plast inneholdt miljøgiften
ftalat, som er en mykgjører. Den gangen valgte Regjeringen å forby
ftalater til bruk i barneleker. Mitt spørsmål
er: Vil statsråd Børge Brende ta initiativet – som
en start iallfall – til å forby bruk av miljøfarlige
parabener i alle pleieprodukter ment for barn?

 Også jeg fikk med meg oppslagene i
ulike medier om at et spesielt produkt inneholder tilsetninger
som kan ha negative virkninger på barn. Jeg undersøkte
saken. Det er en sak som hovedsakelig
hører inn under helsemyndighetene, men jeg har også bedt
Statens forurensningstilsyn ta kontakt med de riktige helsemyndighetene
for å gå igjennom de opplysningene som Grønn
Hverdag her har kommet med. Når det er gjort, vil jeg ha
en samtale med helseministeren. Vi vil se på den rapporten
som da har kommet fra de aktuelle direktoratene.

Vi tar på alvor den rapporten som
Grønn Hverdag har presentert, men jeg er selvsagt avhengig
av å få Regjeringens fagmyndigheter til å gjennomgå den,
for det er alvorlige påstander i forhold til et ganske
stort og mye brukt kosmetikkmerke. Selv jeg har kjennskap til det. Hvis
man har hatt små barn, er det vel det man har brukt.

I forhold til ftalater, som representanten
Sørensen tar opp, har Statens forurensningstilsyn hatt
ulike kontroller de senere årene og faktisk avdekket
at dette stoffet fortsatt brukes i en del plastleker for barn. Jeg
synes det er bra at Statens forurensningstilsyn prioriterer denne
saken, at de har kontroller og slår hardt ned på det.

 Jeg takker statsråden for at han tar
problemet alvorlig.

Vi som har jobbet med miljøgifter
over en viss tid, vet at det eneste vi kan si med sikkerhet, er
at om fem år vil vi få en ny overraskelse i forbindelse
med en ny stoffgruppe hvis vi ikke klarer å ta noen
nye grep – også internasjonalt – i
kjemikaliepolitikken.

Det fins hundre tusen forskjellige
kjemikalier ute i markedet, og i dag er det slik at det er myndighetene, miljøorganisasjonene eller
faginstansene som må bevise at et stoff er farlig før
det kan forbys. Det er det statsråden nå beskriver
i forhold til parabener, altså at bevisbyrden ligger hos
myndighetene. Det skulle ha vært motsatt. Det skulle ha
vært slik at det er selskapene som må bevise at
et produkt eller et stoff er ufarlig. Jeg håper
statsråden kan være med og ta et initiativ
til en bred gjennomgang av kjemikaliepolitikken, og sørge
for at Norge kan bli et foregangsland i å snu
bevisbyrden.

 I den stortingsmeldingen som jeg presenterte
for Stortinget i vår om rikets miljøtilstand,
og som Stortinget nå skal behandle, har vi skissert en
tøffere nasjonal kjemikaliepolitikk,
og vi har også vist hva Regjeringen gjør
internasjonalt i forhold til å komme farlige kjemikalier
til livs.

Det er riktig, som representanten Sørensen
fastslår, at det er over 50 000 kjemikalier ute
i markedet, og mange av dem kjenner vi ikke de langsiktige
helsevirkningene av. Derfor bør man følge føre
var-prinsippet. Derfor har også EU-kommisjonen
nylig fremlagt et forslag til en mye tøffere
kjemikaliepolitikk i EU-området, det såkalte REACH-systemet.
Det er nå en tøff diskusjon i EU om dette, for
vi må ikke glemme at kjemikalier også er
viktig i forhold til vårt moderne samfunn – mange
bedrifter er bekymret for et byråkratisk system. Men hovedlinjene
i denne tøffere kjemikaliepolitikken støtter nå også Regjeringen.

 Det blir oppfølgingsspørsmål – Karin Andersen.

 Vi i SV er glad for at Regjeringen vil se på denne
konkrete saken som har kommet opp. Det er heller ikke noen
tvil om at det er behov for å forsterke myndighetskontrollen
på disse områdene. Jeg lurer av og til på hvor
mange vekttall i kjemi og biologi man må ha for å tørre å gå i
butikken, og for å tørre å gi noe til sine
barn eller til sine barnebarn.

Vårt politiske ansvar og vårt
politiske engasjement må være å sette
disse standardene og sørge for den kontrollen som må være
der, fordi den enkelte forbruker sjølsagt ikke
har noen mulighet til å kunne lese
seg fram til alle spesifikasjonene på et produkt.
Det er det ene.

Det andre er: Ministeren ble spurt
av representanten Sørensen om han var enig i prinsippet
at det må være en omvendt bevisbyrde.
Det svarte ikke statsråden på, så jeg vil
utfordre statsråden igjen: Er det ikke
rimelig, med den veldige mengden av kjemiske stoffer og problemene
i forbindelse med dette, at det er omvendt bevisbyrde?

 Jeg er ikke uenig i at
det er mange kjemikalier der ute som vi ikke vet de langsiktige helsekonsekvensene
av. Samtidig har vi et ansvar som politikere for å fastslå at
vi i Norge har veldig god kontroll, vi har et godt apparat
innenfor dette området. Hvis man skulle lese
i avisene hver dag om hva man ikke kan spise og hva man ikke
kan bruke o.l., kunne man bli virkelig bekymret. Det går ikke
an å følge alle de anvisningene som
kommer, og som er basert på medieoppslag.

Vi har et system i Norge med fagmyndigheter
som har et sterkt ansvar i forhold til å varsle
om produkter og stoffer som skal forbys. Jeg legger i stortingsmeldingen f.eks.
opp til å forby to kjemikalier, som bromerte flammehemmere,
som kan ha noen av de samme virkningene som miljøgiften
PCB.

Når det gjelder spørsmålet
om en konsekvent omvendt bevisbyrde, har ikke det blitt
reist overfor meg tidligere. Det jeg har vært opptatt av,
er å ha en streng kjemikaliepolitikk. Vi får komme
tilbake til det spørsmålet.

 Marit Arnstad – til oppfølgingsspørsmål.

 Jeg føler at den undersøkelsen som
ble gjennomført av Grønn Hverdag, viser to ting. Det
ene er at det nok ikke er så enkelt som statsråden
sier, at vi har faglige myndigheter som forbyr det som er farlig – for
hormonhermere finnes, og de finnes i pleieprodukter til små barn.
Det andre undersøkelsen viser, er at det finnes gode
alternativer. Det er fullt mulig å produsere den typen
produkter uten disse hormonhermerne som det her er snakk om.

I arbeidet med farlige kjemikalier synes jeg
det hadde vært en fordel om en kunne ha skilt ut disse
såkalte hormonhermerne som påvirker hormonbalansen,
og som også akkumulerer seg, særlig
overfor barn. Er det ikke en mulig veg å gå her
at vi forbyr stoff som er såkalte hormonhermere, at vi
forbyr det definitivt i alle produkter rettet inn mot
barn, fordi det vil kunne påvirke deres helse
i et langsiktig perspektiv?

 Når det kommer et avisoppslag
om at en miljøorganisasjon som Grønn Hverdag hevder
at et meget brukt kosmetikkprodukt for barn inneholder stoffer som
er miljøskadelige, bør jeg ta kontakt med fagmyndighetene.
På dette området er det hovedsakelig
helseministeren som har et ansvar, men jeg har også undersøkt
saken. Vi vil da få en rapport fra våre
fagdirektorater. Jeg tror vi må avvente den. Det skylder
vi også de som produserer dette. Vi kan ikke rope
ulv, ulv uten at vi først finner ut hva som er situasjonen.

Når det gjelder farlige kjemikalier,
har vi i den stortingsmeldingen som er fremlagt for Stortinget,
strammet til den nasjonale kjemikaliepolitikken. Blant annet har
vi nå lagt opp til å forby to stoffer som så langt
er tillatt, som bl.a. brukes for å redusere brannfaren
i forhold til tekstiler o.l. Når det
gjelder hormonhermere generelt, har vi dem under overvåking.
Vi har også en meget streng politikk overfor
dem. Det er godt omtalt i denne stortingsmeldingen.

 Vi går videre til neste
hovedspørsmål.

 Mitt spørsmål går
til justisministeren.

Alle i denne salen er opptatt av
at ressursene i politiet skal utnyttes på en
best mulig måte. Senterpartiet forstår imidlertid ikke
at større enheter og sentralisering må være svaret.
Mange steder i landet utredes nå en sammenslåing av
lensmannskontor. For eksempel foreslås
det på Romerike bortimot en halvering. Dette vekker reaksjoner, ikke fordi
man ikke er åpen for endring, men fordi all erfaring tilsier
at sentralisering gir dårligere tilbud til folk, i dette tilfellet
at politiet ikke blir så synlig
og ikke har så god oversikt lokalt som folk faktisk ønsker
seg. Så er det jo fullt mulig å tenke samarbeid
på tvers av lensmannsdistrikter, uten sammenslåing.
Utvikling av spisskompetanse og kompetanseutvikling kan skje på tvers.

Mitt spørsmål er ganske
enkelt: Hvilken holdning har justisministeren til sammenslåing
av lensmannskontor?

 Jeg tar utgangspunkt i det som skjedde ved
stortingsbehandlingen av politireformen for noen år
siden. Her stod representanten Haga og jeg sammen om å mene
at det ble for få politidistrikter. Det tapte vi. Men det
som helt klart stod i innstillingen den gang i Stortinget, var at
da man skulle gå inn i fase 2 av reformen, altså det
som går på tjenestestedene rundt omkring i distriktene,
skulle man ikke redusere tjenestesteder, man skulle beholde
dem. Og når det gjelder spørsmålet om
hva slags distrikter man skal ha, er jeg åpen for en prosess,
gitt at det skjer faglig fundert og lokalt klokt. Men jeg er nok
først og fremst opptatt av at man skal finne en samordning
administrativt, slik at noen gjør en jobb som ikke alle
sammen må gjøre. Og vi vet – gjennom hele
Norges land – at det klarer man. For eksempel
har man ytterst i Sogn og Fjordane hatt et vaktsamarbeid i mange år,
lenge før politireformen. I de mest uveisomme strøk
får man det til. I mer veisomme strøk får
man det ikke alltid til. Det er kultur som settes her. Selv
har jeg også gjort det helt klart i budsjettproposisjonen
at uansett hvordan dette nå omorganiseres, slik at man
får fordelen av at noen tar det administrative
ansvaret, fester det seg klok forståelse og tillit til
begrepene «lensmannskontor» og «lensmann».
Det å skjønne psykologien, som er en del av den
grunnleggende tilliten til politikk, er helt avgjørende.
Det har jeg skrevet i budsjettproposisjonen, og det står
jeg på. Denne prosessen foregår nå i
politiet, i tett kontakt mellom politiets organisasjoner
og i kontakt med berørte lokalsamfunn, og vil til sjuende
og sist komme til departementet og bli vurdert ut fra de prinsipper
som er presentert i budsjettproposisjonen.

Men la meg gi ett eksempel, fra noe som skjer
lokalt. Karlsøy kommunestyre
ber om å få en sammenslutning mellom
Karlsøy lensmannskontor og Tromsø politistasjon,
og vi regner med at det folkevalgte vettet er til stede for å vurdere
slikt. Men jeg har ikke tenkt å ta stilling til enkelthetene.
Jeg vil gjerne se det som en helhet, ut fra den tankegang jeg nå har
skissert overfor representanten.

 Det er vel neppe vettet som er folkevalgt,
men det er representantene.

 Det Senterpartiet frykter,
er at vi står foran en totrinnsrakett. Først reduseres
antall lensmannskontor, og deretter reduseres innsatsen på tjenestestedene, også som
en følge av at ressursene er knappe. De som taper, er periferien,
enten vi snakker om sentrale strøk, eller vi
snakker om Distrikts-Norge.

Sammenslåingsprosessen foregår etter
vår oppfatning i altfor stor grad av stillhet. I praksis
pålegges lensmenn og folk i politiet
munnkurv. Det betyr at vi heller ikke får den
fagligheten inn i debatten som hadde vært ønskelig.

Mitt oppfølgingsspørsmål
til statsråden blir da: Hva vil statsråden gjøre
for å bidra til større åpenhet på et
område som betyr svært mye for folk i hverdagen?

 Åpenheten når det gjelder prinsippene,
er skissert i budsjettproposisjonen. Det foregår også lokale
debatter. Senest i går var jeg på besøk
i Gudbrandsdal politidistrikt, hvor man opererer etter
to modeller: Kan man lage andre driftsenheter, eller skal
man gjøre noe annet med de driftsenhetene man har? Det
er viktig med en åpen prosess, åpen diskusjon,
og en tilnærming som ikke er konkludert, fordi man rett
og slett må finne ut av hva som er klokt, og hvor hele
utgangspunktet er – for å si det folkelig – at
det ikke må bli slik at sognepresten blir den
siste statstjenestemann eller  kvinne som er
nærværende i et lokalsamfunn. Jeg skal iallfall
bidra til at politiet er der.

Det er også omtalt et grep
til i budsjettet: Jeg går inn for at den sivile rettspleie
på grunnplanet forblir hos namsmannen. Det betyr at de
stillinger som er tilknyttet politiet, og som er i tilknytning til
lokalsamfunnet, nettopp skal styrkes, slik at man skal
skjønne at Norge er et land som er forskjellig.
Er det store snøskavler om vinteren og dårlig
brøyting, kommer du ikke fram selv om du kan
kjøre langt med bil ellers, på sommerstid.
Jeg har det som utgangspunkt og skjønner at landet er sammensatt på den
måten.

 Det blir oppfølgingsspørsmål – Magnhild
Meltveit Kleppa.

 Eg er overraska over at statsråden
bagatelliserer det engasjementet og dei debattane som no er ute
i landet.

Eg har her ei underskriftsliste frå Liabygda
på Sunnmøre, eg har eit avisutklipp
frå Suldalsposten om ein ordførar som vil kjempa
mot ei samanslåing av lensmannskontora i Sauda og Suldal,
og det finst mange andre eksempel. Årsaka er det som no
er på gang når det gjeld oppfølging av
politireforma, fase 2. Det handlar om tryggleik
i kvardagen, i by og i bygd. Det handlar om å styrkja det
førebyggjande arbeidet, om å styrkja ei oppklaring
av kriminelle handlingar, ikkje om å svekkja
dette.

Kven er det som til slutt skal konkludera?
Er det den ansvarlege statsråden, eller lèt
han no desse prosessane gå sin gang og tvettar sine
hender?

 For det første bagatelliserer
jeg ikke dette. Det har vært en meget åpen
debatt om dette i forkant av høstens tidligere lokalvalg.
Mange har deltatt i den, også Justisdepartementets
representanter, nettopp fordi vi lytter og forstår
at politifaglige forhold er mer enn mekanikk.

Jeg brukte i mitt tidligere svar til representanten
Åslaug Haga eksempel på at Norge er forskjellig.
Jeg mener det, jeg forstår det, og det er jo
slik at det er tryggheten som er det helt avgjørende. Det
er det helt grunnleggende. Og jeg brukte med vilje betegnelsene «lensmann» og «lensmannskontor»,
som er innarbeidede begrep i Norge, fordi Norge ser forskjellig
ut. Ett sted i Norge kan du ta på deg tettkledd
politibrynje, for å si det slik. Et annet sted i Norge
kan du ha en reservetjeneste. Landet er forskjellig, og jeg er innstilt
på å fange det opp, og det er ikke det
politifaglige som er det avgjørende, det er et politisk
skjønn. Det kommer til Justisdepartementet, det kommer
til meg, og det ender ikke i Politidirektoratet.

 Knut Storberget – til oppfølgingsspørsmål.

 En av forutsetningene og en av de viktigste
premissene i politireformen var jo nettopp at politiet
skulle komme nærmere borgerne, at man skulle løfte
hodet litt, bort fra saksbehandlingstid og oppklaringsprosent, og
at nærhet til både lensmann og polititjenestemann
var avgjørende i forhold til folks trygghetsfølelse.
Derfor var det med glede vi kunne registrere
at statssekretæren i Justisdepartementet i valgkampen gikk ut
og fredet lensmannskontorene og i hvert fall sa at de ikke
skulle legges ned uten kommunalt samtykke eller samtykke
fra dem som bor i distriktet.

Er det en garanti som justisministeren står
fast ved? Og vil justisministeren også foreta
seg noe i forhold til de lensmannskontorene og politistasjonene
som i dag stenger dørene kl. 16 og henviser både
voldsofre og andre utsatte borgere til steder lenger borte,
gjennom ringeklokkeaktivitet?

Vil justisministeren foreta seg noe for å gjenåpne
de politistasjonene som i dag faktisk tilbyr langt dårligere service
enn det man har gjort i de siste 20-30 årene?

 Politireformen, med den visdom som ligger til
grunn for min håndtering av denne saken, ble lagt fram
av regjeringen Stoltenberg og behandlet i Stortinget.
Der står det at man skal ikke legge ned tjenestesteder,
og det står veldig klart presisert at man skal ha en nærhet
til folk.

Representanten Dørum, som da ikke
var justisminister, var veldig forsiktig med å love
store resultater av reformen. Jeg har ytterligere gjort mitt ytterste
for å følge opp det som stortingsflertallet den
gangen la til grunn, nemlig at man i politiet
skulle flytte folk, fra å flytte på papir til å kunne
ha kontakt med mennesker – det vi kaller for aktiv polititjeneste,
dvs. enten å være ute eller å følge
opp en sak inne. Og hadde ikke den prosessen skjedd, hadde
vi jo tapt folk i politiet. En femte ferieuke alene
ville tatt 200 årsverk, så i denne prosessen har
man omdisponert ca. 1 260 stillinger, tror jeg, og 414
er stilt til rådighet for folk gjennom aktivt politi. Det
er jo det samme antall folk som er til stede i politiet, i tillegg
til at budsjettene har økt fra 1998 og til nå,
med en betydelig ramme. Så jeg er opptatt av at vi nå skal
evaluere reformen, og evaluere
betyr også å lære
av reformen.

 Vi går til neste hovedspørsmål,
som er fra representanten Knut Storberget, som allerede står
der.

 Nå skulle jeg egentlig ha hentet huskelappen
min, men jeg tror jeg husker det likevel.

Vi står overfor en situasjon
i forhold til strafferettspleien som er svært alvorlig.
Én av fem vinningsforbrytelser i dette landet oppklares. Vi står
overfor en situasjon hvor 4 600 straffesaker
står i kø for å få behandling
i norske domstoler. Og endelig vet
vi at soningskøen i Norge har vokst med nærmere
70 pst. siden Dørum ble justisminister i 2001,
og nå er det 2 800 mennesker i den køen.
Dette betyr at vi står overfor et strafferettsapparat som
i stor grad ikke fungerer.

Mitt spørsmål til justisministeren
er: Hva er årsaken til at Regjeringens kamp mot kriminalitet ikke
lykkes?

 Det er jo et svært retorisk spørsmål,
men jeg skal holde meg til en mer nøktern tone
i svaret.

Det er jo slik at i politikk arver man også noe
fra andre, men jeg skal ikke la den arven bli
et vesentlig poeng. Det er riktig at soningskøen har økt.
Derfor har tilbudet når det gjelder soningsplasser, også økt.
Fra 2002, inkludert neste års budsjett og inkludert
tidligere løslatelser, som jeg oppfatter at representanten
Storberget tidligere har foreslått, har det økt
med i alt 396 plasser. Det tilsvarer Trondheim Fengsel og fengslene
Ullersmo og Ilseng, og det skjer nettopp fordi det er
uverdig at vi ikke øker soningskapasiteten.

I budsjettet for 2003 var domstolene styrket.
De har et strammere budsjett i år. Det er helt
riktig, men vi har samtidig også lagt vekt på å bruke
den tilståelsesrabatten som Stortinget har lagt opp til,
men som brukes i for liten grad i det som i gamle dager het forhørsretten,
men som nå er forhørsrettsdelen av tingretten.
Spesielt i Oslo, hvor det har vært lagt ned et
betydelig arbeid for å få unna soningskøer
i domstolene, ser jeg at dette med å løse
en sak gjennom forhørsrett, ligger lavere enn andre
steder i landet. Derfor er det her lagt opp til et bredt forvaltningssamarbeid mellom
påtalemyndighet, politi, domstoler og kriminalomsorg
for å se hvordan man kan effektivisere sakene og sørge
for at sakene kommer bedre fram.

Vi vil også i forbindelse
med tvistemålsreformen se på hvordan sivilprosessen
kan få en bedre utvikling, og det ligger jo en
sak i justiskomiteen som
går på ankesummene i en slik sammenheng.

Når det gjelder strafferettsrestansene
i domstolene, er de faktisk gått ned i tingrettene fra
2002 til 2003 første halvår. Så summen
av disse tiltakene er der.

Når det så gjelder politiet,
er det helt riktig at det er en lav oppklaringsprosent på vinningsforbrytelser,
for de utgjør ca. halvparten av alle forbrytelser.
Mange av dem har ikke kjent gjerningsmann eller
spor, men politiet lærer gjennom politireformen,
bl.a. ved å samle opplysninger om hvor hendelser foregår,
og har her i Oslo sentrum fått effektivitet
i å bekjempe lommetjuveri, som er viktig, fordi man samarbeider
med de bransjer hvor dette ofte skjer, bl.a.
restauranter.

 Det som bekymrer meg i forhold til denne debatten,
og den krisen vi egentlig har i hele strafferettskjeden,
er jo at Stortinget, Justisdepartementet og aktører når
det gjelder kriminalpolitikken, nettopp har pekt på strafferetten
som et viktig område for å løse
de utfordringene vi har i forhold til kriminalitetsbekjempelse.
Så følger man på mange måter ikke
opp med å gi tilstrekkelige midler eller tilstrekkelig
redskap for å ta unna med det virkemiddelet som
man på mange måter har pekt på.

Og det er ikke noe rart at folk mister
tillit til et slikt system, hvor en 17-åring må vente
kanskje ett og et halvt år med å få saken
til doms, og så skal han vente i to år med å få sone.
Da har han blitt en voksen mann, som kanskje, heldigvis, har klart
seg bra – eller kanskje det har gått
dårlig.

Ser justisministeren nå at det er
behov for helt andre tiltak enn det man varslet i 2001,
i 2002 og i 2003, all den tid alle disse køene
faktisk øker, at vi nå faktisk er avhengig av
bredere tiltak, og langt mer aggressive tiltak, i forhold til dette?

 Representanten Storberget og jeg har jo tidligere
vært i debatt hvor vi har vært enige om å tenke
på andre tiltak – la meg formulere det
på følgende måte: Det er et poeng å være
hard mot kriminaliteten, men intelligent i reaksjonene overfor de kriminelle.
Derfor er vi inne på tiltak som bygger på den enkle
erkjennelse at man «snur» en 10-åring
lettere enn en 15-åring, og en 15-åring lettere
enn en 19-åring. Derfor har vi hatt et system med ungdomskontrakter,
som har gitt positive resultat, og som vi vil føre
videre. Vi innfører økt bruk av konfliktråd,
som jeg vet gir resultat, og vi ser en gledelig utvikling i bruk
av samfunnsstraff. Det er jo ikke noe mål å la
folk sitte inne. Målet er å stoppe folk som holder
på å miste fotfestet. Stortinget har tidligere
prisverdig og på en god måte behandlet
et forslag fra Regjeringen om hvordan man kan samarbeide bl.a. for å sørge
for at barn og ungdom ikke kommer inn i dette systemet.

Representanten Storberget er også gjennom
budsjettet kjent med at vi utreder en ordning med «Drug
Court», slik at stoffavhengige som ellers ville fått
en betinget dom, skal slippe å komme i kontakt med fengselssystemet.
Vi er nødt til å tenke alternativt. Altså:
Soningskøer kan forkortes ved at man ikke kommer
dit, og det kan gjøres ved at kapasiteten økes.

 Det blir tre oppfølgingsspørsmål – først Anne
Helen Rui.

 Som et eksempel på at
straffesakskjeden henger nøye sammen, kan jeg
fortelle at i politidistriktet i Øst-Finnmark var de veldig flinke
med å avsløre en internasjonal storsvindel med
nye Mercedes-biler på grensa mellom Norge
og Russland. Men når de skulle ha de menneskene de anholdt,
i varetekt, måtte de ha dem i varetekt i Oslo, i Trondheim,
i Bodø, i Tromsø og i Vadsø. Det kostet
dette politidistriktet over 1 mill. kr. – hele
saken har kostet dem over 2 mill. kr.

Da er mitt spørsmål: Når
vi ser slike utslag av at vi nå har kø til fengslene – hva
skal vi egentlig gjøre? For dette kommer til å være
et problem i ethvert politidistrikt. Vi har også vært
i politidistrikter som ikke torde å begynne,
fordi de så at de hadde sju kriminelle de måtte
ta, men faktisk ikke hadde celler nok til å varetektsfengsle alle
sju.

Hva gjør vi, statsråd?

 For det første er jeg vel kjent
med politidistriktet i Øst-Finnmarks utmerkede innsats for å plukke
opp stjålne Mercedeser på vei gjennom Øst-Europa,
transportert av kyniske, organiserte kriminelle, og jeg er enig
i rosen som er gitt av representanten for det.

Det er slik at det var ikke bare
Harald Hårfagre som samlet Norge til ett rike,
Fengsels-Norge er også ett rike. Det betyr at
vi utnytter kapasiteten der hvor den er, og er det mulig å flytte
folk fra Hedmark og Hamar til Vadsø fordi en har bruk for
en celle til en person som er voldelig, kan man flytte innsatte også andre
steder.

Det vi gjør i neste års budsjett,
er flere ting, men ett av grepene vi tar, er å foreslå at
de som har dommer på mindre enn 90 dager, og
de som har dommer på over 90 dager, skal få slippe
fri henholdsvis fem og ti dager før tiden, gitt at de oppfyller
vilkårene for prøveløslatelse. Da får
vi tilgang på cellekapasitet. Vi iscenesetter også det
mobile fengsel, elementfengselet, som representanten kan studere
i Tromsø, som har en meget god kvalitet internt. Det kan
settes opp på en utmerket måte, og vi setter det
innenfor eksisterende ringmurer forskjellige steder i landet, behørig
presentert i budsjettproposisjonen.

Landet skal ses under ett, det gjelder også soningsplassene.

 Den mest intelligente reaksjonen av dem alle
er vel at det i det hele tatt kommer en reaksjon, og at
den kommer veldig raskt. Det vi ser nå, er at både
domstolene, politiet og kriminalomsorgen advarer
oss justispolitikere mot at reaksjonene kommer til å komme
seinere i framtida enn det de har gjort til nå,
på grunn av et særdeles presset budsjett, som
i tillegg lider under at budsjettene har vært presset over
lengre tid. Jeg har nå vært med på å behandle
tre budsjetter, og soningskøene har økt hver eneste
gang. Svaret er delvis bruk av dublering, noe vi vet ikke
er en særlig intelligent løsning hvis man ønsker
endring innenfor fengselsmurene.

Mitt spørsmål til statsråden
er derfor: Vil statsråden være med på en
dugnad hvor vi prøver å finne helt andre og
radikale grep, ved f. eks. å konvertere en del av de dommene
til domfelte som har stått lenge i kø, slik at
vi kan få en rask reaksjon? Det er det aller viktigste.

 Nå har denne statsråden vært
med på å flytte penger til støtte for
kriminalomsorgen i budsjettet for 2003, som bl.a. representanten Thorkildsen
og representanten Storberget har tatt til orde for, og det skjer også i
budsjettet for 2004. Det er en betydelig økning i budsjettet – 8,2
pst.

Samtidig deler representanten Thorkildsen og
jeg det syn at vi kan reagere tidligere. Men
når folk står i en domskø, står
de i den køen – den vil bli avviklet,
men vi kan jo sørge for at den ikke fylles opp.
Da blir samfunnsstraffen viktig, da blir ungdomskontrakten viktig,
da blir konfliktrådsmeglingen viktig, for i de sammenhengene vet
vi alle at det gis resultater. Vi har gjennom denne lokalvalgkampen
fått gode eksempler på det.
Det er ungdommer som sier at det er helt ålreit
at du stopper meg nå, før jeg blir sprø i
hodet. – Fint, da får vi sørge for det, da.
Men politiet kan ikke gjøre
det alene, de må gjøre det sammen med andre
kloke mennesker, enten det er i skolen eller andre
steder. Når politiet får en
sak, er det som oftest mange andre som har sett noe tidligere,
og disse må se sammen.

 Jeg lar meg ofte fascinere av justisministerens evne
til å beskrive situasjonen. Det er ikke så ofte
jeg kjenner meg igjen i den, men at han har en ambisjon om å være
fornuftig, det skal jeg la han få ære for.

Det er for meg et paradoks når han
nå på nytt snakker om mulighetene med soningskø og
reduksjoner, og gjør det bl.a. ved å innføre
en ekstra strafferabatt i systemet. Det er slik at Stortinget
skal være representativt i forhold til dem som befinner
seg utenfor dette huset, og da forutsetter jeg at det skal være
en viss sammenheng og forståelse når vi kommuniserer
herfra og ut. Jeg tror at vanlige folk der ute sliter med å forstå stengte
politikamre, stengte politistasjoner – som representanten
Storberget var inne på.

Tror justisministeren at folk vil ha forståelse
for at man nå åpner for enda større
strafferabatt, eller er det slik at folk flest tar feil,
og at det er justisministeren som har en riktig beskrivelse av virkeligheten?

 Nei, det er vel ingen som alene har en riktig
beskrivelse av virkeligheten, derfor skal politireformen evalueres
i 2004. Da skal den evalueres for at vi skal lære både
av det vi har gjort bra, og av det vi kan forbedre. Evaluering
er læring for absolutt alle, inkludert statsråder.

Når det gjelder soningskøen,
var den på ca. 7 000 på begynnelsen av
1990-tallet, nå er den på 2 800. Det
er gjort en rekke aktive tiltak for å redusere den. Jeg
trodde at representanten skulle gi meg stor anerkjennelse for det flyttbare
fengselet, det fengselet som kan studeres i Tromsø, til
full begeistring for alle. På innsiden
er det meget bra, det kan settes opp og kan utnytte den eksisterende
infrastruktur.

Når spørsmålet så kommer
om soningskø, tror jeg folk vil være
enige i at det ikke er noe poeng i at man skal sitte og
vente, hvis vi kan sørge for at vi tar vedkommende raskere
inn, mot at noen som oppfyller vilkårene for prøveløslatelse,
blir sluppet fri fem dager før ved en 90 dagers dom og
ti dager før hvis det er en dom på over 90 dager.
Jeg tror folk har praktisk sans for at det er et virkemiddel som
kan hjelpe som et midlertidig virkemiddel, men ikke som
et fast virkemiddel. Slik tenker iallfall jeg om dette.

 Vi går videre til neste
hovedspørsmål.

 Jeg vil stille et spørsmål
til uviklingsministeren.

Statsministeren sa i trontaledebatten at Regjeringen ville
fornye kampen mot arbeidsledigheten, og at dette var en hovedsak
for Samarbeidsregjeringen. Med bakgrunn i disse uttalelser og den
erkjennelse at deler av norsk industri, ikke minst langs
kysten, sliter, vil statsråden revurdere sin holdning til
bundet bistand når det gjelder matvarer, og bidra til at
norsk fiskeforedlingsindustri fortsatt kan få kontrakter
om levering av mat som nødhjelp og bistand og dermed unngå oppsigelser
og nedlegging av viktige arbeidsplasser i Kyst-Norge?

 Et viktig prinsipp i norsk utviklingspolitikk
og i norsk bistandspolitikk har
vært å kvitte seg med en gammel, dårlig
ordning som innebærer å binde bistand
til kjøp av norske varer og tjenester. Med andre
ord, pengene kommer ikke med mindre det er vi
som leverer varene.

Vi har lang erfaring for at dette er dårlig
bistand, og det er dyrere bistand. Med andre ord: Det
er sløsing med bistandsmidler. At det er dårligere,
vil si at man ikke får gode nok resultater
ute, og dyrere vil si at man anslagsvis får 20–25 pst. økning
i utgiftene, fordi det ikke er en internasjonal konkurranse
om leveransene. Derfor er vår generelle politikk at vi
i likhet med de aller fleste likesinnede giverland – i
hvert fall når det gjelder alle MUL-landene,
og ellers mange andre land – ønsker å avvikle binding
av bistand. Dette omfatter også etter
vår vurdering matvareområdet, altså Verdens
Matvareprogram. Nå har ikke jeg kommet med noen
verdivurdering av verken varene eller leveransene, som
representanten sikter til, jeg sikter til den generelle politikken.
Men vi mener også her at det er viktig
at det er opp til Verdens Matvareprogram selv å velge hvilke
varer man vil bruke til hvilken tid, at man selv vurderer
hvor varene bør komme fra, og selv vurderer hvem som skal
levere, uten at Norge skal legge føringer for
dette.

 Takk for svaret. Når det gjelder
prinsippet om binding av varer og tjenester, deler jeg langt på vei
statsrådens synspunkter. Nå gjaldt dette matvarer
spesielt, og det er heller ikke en del av de anbefalinger
som OECD har. Hvis det var slik at anbud ble praktisert når
det gjelder fiskehermetikk, som det her er snakk om, hadde det sikkert
vært veldig fornuftig. Men de siste tre årene
har det ikke vært lagt ut et eneste anbud når
det gjelder fiskehermetikk. Dette kjøpes direkte.

Når det ikke er et fungerende
marked, som statsråden ønsker seg og
beskriver, vil Norge i påvente av det da sørge
for at de bedrifter og de arbeidsplasser som er avhengige av dette,
fortsatt kan få kontrakter, som de har hatt i mange år,
slik at vi kan være med på en del av
dette, i likhet med andre land vi konkurrerer med?

 Det som er tilfellet, er at vi har hatt en
dialog med Verdens Matvareprogram om disse leveransene
og betydningen av at innkjøp skjer lokalt. Vi ønsker
at utviklingslandene selv skal kunne levere og bruke dette
til egne arbeidsplasser og egen økonomisk utvikling
og vekst. Det er den beste løsningen i et utviklingsperspektiv.

Så har vi sagt at vi er opptatt av
at det skal være en åpen konkurranse
om disse leveransene, og at det ikke skal være
slik at man skal løpe til konkurrentene, altså Japan
og Canada, som har vært leverandører for dette sammen
med Norge, men at man primært skal gå til utviklingslandene.
Dersom denne ordningen viser seg ikke å fungere,
har vi sagt til både leverandørene og
til WFP at vi må revurdere vår holdning. Men vår
holdning er at det er utviklingslandene som bør levere.
De kan også produsere disse varene, og de har
faktisk mye større behov for disse arbeidsplassene enn
vi har i Norge, som tross alt har en annen økonomisk situasjon.

 Vi går videre til neste
hovedspørsmål.

 Eg vil òg stille eit spørsmål
til utviklingsministeren.

Eg har eit spørsmål som dreier
seg om den situasjonen vi no er oppe i, med omsyn til å blande
humanitær innsats med militær innsats. I Afghanistan
og Irak har fleire bistandsarbeidarar blitt drepne i løpet
av hausten, nettopp på grunn av at folk ikkje
har skilt mellom kven som var soldatar, og kven som var
humanitære hjelpearbeidarar. Vi bør no kunne tore å ta
ein debatt om kva som er humanitært. Er det mogleg å vere
humanitær med kryssarrakettar, med våpen?

Det vi ser, er at fleire organisasjonar, bl.a.
Raudekrossen og Legar utan grenser, ser ein klar samanheng mellom
valden og den amerikanske militære
innblandinga i det humanitære hjelpearbeidet. Militære
agerer som hjelpearbeidarar, deler ut mat og medisinar med maskingevær
på ryggen. Og det er jo klart ein stor risiko for at terrorgrupper
oppfattar hjelpeorganisasjonane som allierte med militærstyrkane.

 Primært er nok dette et ansvarsområde
som ligger under utenriksministeren, men jeg skal likevel
svare på spørsmålet.

Det er helt klart en bekymring internasjonalt
for at en større bruk av militære styrker i humanitært
hjelpearbeid kan skape en situasjon hvor usikkerheten
for hjelpearbeiderne øker.

Statssekretær Vidar Helgesen har fokusert
sterkt på dette. Dette er også noe som
kommer til å være et tema
i forbindelse med Røde Kors’ internasjonale
samling nå. Det er ingen tvil om at det blant de humanitære
aktørene er en bekymring for dette. Det gjør
at man også i diskusjonen når det gjelder
Afghanistan i forhold til vurderingen
av hvorvidt Norge skal engasjere seg ytterligere, eller
i samarbeid og samtaler med andre
land, er veldig bevisst på at de militære skal
ta seg av de sikkerhetsmessige forholdene og prøve å skape
rammevilkår for de frivillige organisasjonene, for de humanitære
organisasjonene og deres gjenoppbyggings- og hjelpearbeid.
Dette hadde jeg senest veldig sentrale diskusjoner om med de ulike
aktørene da jeg var i Afghanistan
for noen få uker siden.

 Det er klart at vi er i ein situasjon
der forskjellen mellom soldatar og bistandsarbeidarar
blir viska ut. Vi ser jo at bruken av norske soldatar kostar
mykje meir enn f.eks. å gje pengane til Norsk Folkehjelp,
som heilt klart er mykje meir effektivt. Organisasjonen er privat,
det er ein bistandsorganisasjon som kan mykje meir, og som bruker
lokalt tilsette for å drive minerydding – mykje
meir effektivt enn norsk, statleg innsats, som kanskje meir er til
stades som ei symbolsk støtte for dei som okkuperer Irak.

Ser bistandsministeren at vi kan få ei
forflytting av bistanden, at bistanden plutseleg går over
til å vere krigsinnsats? Vi var jo så heldige
i Noreg at vi fann demokratiet før vi fann olja,
men vi ser at på enkelte område driv Noreg
med korrupsjon. Norske statsselskap driv med korrupsjon.
I tillegg blandar vi roller mellom soldatar og bistandsarbeidarar.
Vi held på å viske ut det som var det humanitære
Noreg. Kva har bistandsministeren tenkt å gjere med det?

 For det første kommer jeg ikke
til å kommentere vurderingen av norske selskapers
virksomhet i utlandet. For det andre er jeg utviklingsminister
og ikke bistandsminister. Og for det tredje: Når
det gjelder spørsmålet om en sammenblanding, var
jeg inne på det. Vi er også bekymret
for dette. Det som i hvert fall fra norsk side er gjort
i forhold til Afghanistan og den styrken
som er der, er at det er en meget begrenset SIMIC-del knyttet til
operasjonen. Det er stilt til disposisjon 5 mill. kr
som de kan benytte til den type hjelpearbeid. Det er en
lang tradisjon når norske styrker opererer i
utlandet, at de har noen få midler for å drive med
den type hjelpearbeid.

Tyngden av vår humanitære
innsats er fremdeles på de frivillige organisasjonene og
på å bistå myndighetene i gjenoppbyggingen.
Det er der tyngdepunktet fortsatt skal være. Vi skal ikke
flytte vår innsats fra det og over på det militære.

 Vi går videre til siste
hovedspørsmål.

 Jeg har et spørsmål til miljøvernminister
Børge Brende.

Flere av statsrådene i Regjeringa
har gått hardt ut mot ødeleggelse av tropisk regnskog,
og har krevd at det ikke skal importertes ulovlig hogd
tømmer. Et av de siste oppslagene i den sammenheng var
i forrige uke, der miljøvernministeren sier
at han vil forby ulovlig hogst fra Brasil. Det er bra. Vi må gjøre
det vi kan for å unngå at regnskogen i Sør-Amerika
hogges ned. Problemet er at mens miljøvernministeren
stiller tøffe krav bl.a. til Brasil, gjør han
ingenting for å hindre at det hogges i norsk regnskog,
for i Norge har vi nemlig også regnskog,
boreal regnskog langs kysten i Midt-Norge. Det er bare
20 km2 igjen av denne regnskogen, som bl.a. har et rikt lav- og mosesamfunn.
Cirka 8 km2 er vernet, men problemet er at Børge
Brende ikke har gjort noe for å sikre de områdene
som foreløpig ikke er vernet, og det til tross
for at Stortinget våren 2001 helt konkret bad
om at det måtte gjøres.

Mitt spørsmål er derfor:
Synes Børge Brende det smaker av dobbeltmoral å stille
strenge krav ute, samtidig som han ikke gjør
noe for å beskytte den verneverdige skogen i Norge?

 Det er noe surrealistisk over dette spørsmålet,
for i mange sammenhenger hvor jeg foredrar, er det de som mener
at jeg verner for mye skog. Denne gangen gjelder det at jeg ikke
gjør noe på dette området.

Jeg deler representantens vurderinger av det
alvorlige i den situasjonen at regnskogen hugges kraftig ut. Det hugges
regnskog globalt sett tilsvarende et areal på ca. halvparten
av den norske.

Når det gjelder den såkalte
kystgranskogen i Midt-Norge, som vi selvsagt setter veldig pris
på nå er blitt regnskog, som er viktig – man
har noen truede arter der, ikke endemiske arter,
men noen truede arter – faller det på sin
egen urimelighet når representanten hevder at Regjeringen
gjør ingenting. Representanten understreket jo selv at
av 20 km2 med kystgranskog i Midt-Norge har man allerede vernet
8 km2. Man har vernet nesten halvparten. Jeg forstår at
det er ingenting, men i mine øyne er det
et ganske stort og viktig skritt.

Så er det slik at Norske
Skog har gått ut og sagt at de ikke kjøper
denne kystgranskogen hvis den nå hugges, fordi man vil
avvente Stortingets behandling av meldingen om rikets miljøtilstand,
som jeg fremla i vår, hvor jeg også har
foreslått at man skal øke barskogvernet i årene fremover.
I budsjettet har jeg i tillegg til 100 mill. kr, som er gammelt
vern, foreslått tilsagnsfullmakter på 40 mill.
kr til nytt vern til neste år og 18 mill. kr i direkte bevilgning
i forhold til vern. Dette utgjør en sum på 58 mill.
kr som vi kan bruke til å verne ny skog til neste år.
Hvis det er slik at mine fagmyndigheter anbefaler at vi
ytterligere skal øke vernet av kystgranskog i Midt-Norge,
og at det skal være prioritert, vil vi følge
opp det. Men dette baserer seg også på faglige
innspill.

 Det er riktig at noe av denne skogen er vernet,
men det er svært lite igjen av den totalt sett.
Problemet er at mens vi venter på at
det kanskje skal vernes mer, foretas det hogst i denne skogen. Blant annet
har Natur og Ungdom påvist at det har blitt hogd verneverdig
tømmer i Norge som til og med har blitt solgt
med miljømerking.

Det er altså slik at Stortinget våren
2001 gav klar beskjed om at de allerede registrerte verneverdige
områdene av skog ikke må utsettes for
ytterligere inngrep. Til tross for at dette klare signalet er gitt,
svarer miljøvernministeren i brev til meg, og her i dag,
at han overlater hele ansvaret for å rydde opp
i dette til skognæringen selv.

Mitt spørsmål er: Hvorfor
vil ikke miljøvernministeren følge opp
føringene og faktisk innføre noen virkemidler
for å beskytte denne skogen mens vi venter på at den
kanskje skal vernes?

 Denne fremstillingen kan jeg ikke
akseptere, at «noe skog» er vernet. Når
8 km2 av 20 km2 er vernet, synes jeg det er mer enn «noe
skog». Vi må også være
klar over at det i årene fremover vil bli hugd
skog i Norge. Det har vi gjort i mange hundre år,
og det vil vi fortsette med. Men det skal gjøres på en
bærekraftig måte. Jeg kan ikke love
at blandingstallet mellom vernet skog og ikke-vernet skog
skal være 8 km2 av en total masse på 20
km2. Det er et blandingstall ingen regjering kan levere. Skog er også viktig
i mange distrikter, og det er mange arbeidsplasser knyttet til det.
Men det vi skal gjøre, er å ta vare
på de aller, aller viktigste skogområdene våre
hvor det er rødlistearter.

Så sier representanten at
jeg overlater hele ansvaret til skognæringen.
Dette er ikke å overlate hele ansvaret
til skognæringen. Jeg gikk til Stortinget i vår
og bad om mer barskogvern, og jeg har økt bevilgningene
til barskogvern i budsjettet. Representanten burde vært
til stede i noen av de forsamlingene jeg har deltatt i
sammen med skogbruksnæringen, for der lyder pipa litt annerledes,
for å si det forsiktig.

 Da får du bare
invitere representanten med deg.

Tiden for den muntlige spørretimen
er omme, og vi går over til den ordinære spørretimen.

 Det blir noen endringer
i den oppsatte spørsmålslisten, og presidenten
viser i den sammenheng til den oversikt som er omdelt på representantenes
plasser i salen.

De foreslåtte endringer i dagens spørretime
foreslås godkjent. – Det anses vedtatt.

Endringene var som følger:

Spørsmål 1, fra representanten
Bjørn Jacobsen til utenriksministeren, vil bli besvart
av utviklingsministeren på vegne av utenriksministeren,
som er bortreist.

Spørsmål 2, fra representanten
Rolf Terje Klungland til justisministeren, vil bli tatt
opp av representanten Knut Storberget.

Spørsmål 7, fra representanten
Dagrun Eriksen til barne- og familieministeren, vil bli
tatt opp av representanten Bror Yngve Rahm.

Spørsmål 8, fra representanten
Øystein Hedstrøm til utdannings- og forskningsministeren,
vil bli besvart av barne- og familieministeren på vegne
av utdannings- og forskningsministeren, som er bortreist.

Spørsmål 9, fra representanten Arne
Sortevik til utdannings- og forskningsministeren, utsettes til neste spørretime,
da statsråden er bortreist.

Spørsmål 10, fra representanten
Jørund Leknes til arbeids- og administrasjonsministeren,
vil bli besvart av barne- og familieministeren på vegne
av arbeids- og administrasjonsministeren, som er bortreist.





                    
                    








        

Spørsmål 1


    
        

Spørsmål 2


    
        

Spørsmål 3


    
        

Spørsmål 4


    
        

Spørsmål 5


    
        

Spørsmål 6


    
        

Spørsmål 7


    
        

Spørsmål 8


    
        

Spørsmål 9


    
        

Spørsmål 10


    
        

Spørsmål 11


    
        

Spørsmål 12


    
        

Spørsmål 13


    



                    

 Dette spørsmålet,
fra representanten Bjørn Jacobsen til utenriksministeren,
vil bli besvart av utviklingsministeren på vegne av utenriksministeren.

 Eg tillèt meg å stille spørsmål til
utanriksministeren som blir svart på av utviklingsministeren:

«Israel har hittil bygd til sammen
125 km» – av FN-tala såg eg i dag at
det var 150 km – «med mur og gjerde opp mot palestinske
områder på Vestbredden. Israel
følger ikke den grønne linjen fra våpenhvilen
i 1949. Muren går flere steder inn på okkupert
område.

Hva gjør Regjeringa for å påvirke
Israel til i første omgang å stanse
bygginga av muren?»

 Israel hevder at muren som bygges delvis langs
den grønne linjen og delvis langt inne på Vestbredden,
bygges for å hindre palestinere i å gjennomføre
terroraksjoner inne i Israel.

Israel har rett til å forsvare seg
mot terrorisme. Regjeringen er imidlertid sterkt bekymret for den
trasé Israel nå velger i byggingen av muren. Dyrkbar
mark eksproprieres, bønder blir delvis utestengt fra jordene
sine, og hele landsbyer får innskrenket bevegelsesfrihet.
Det er også en sterk frykt for at murens trasé skal
prejudisere grensen i en endelig sluttstatusavtale,
slik at byggingen av muren innebærer en de facto
annektering av land. Dette vil kunne sette en to-statsløsning
i fare. Som alle er kjent med, er en to-statsløsning
en viktig del av sluttstatusløsningen av konflikten. Regjeringen
er derfor motstander av at muren bygges – eller
gjerdet, det varierer jo litt – og hvis Israel likevel
gjennomfører prosjektet, må muren bygges på den
grønne linjen.

Både statsminister Bondevik
og utenriksminister Petersen har tatt dette spørsmålet
opp med den israelske regjeringen. Denne saken ble også behandlet
i et åpent møte i Sikkerhetsrådet
14. oktober. I Norges innlegg gjentok Regjeringen sin motstand mot
muren og oppfordret nok en gang Israel til å avstå fra å bygge
muren inne på Vestbredden.

 Eg takkar for svaret.

Det er svært gledeleg at utanriksministeren
besøkte president Arafat i går, men det var synd
at ein i natt ikkje klarte å få til
ein resolusjon i FNs Tryggingråd mot muren. Men dersom
Regjeringa vil gå endå lenger enn til den
positive haldninga som utviklingsministeren her legg til grunn,
kva synest utviklingsministeren at ein kunne gjere av praktiske
tiltak for å lirke Israel på ein veg vidare mot å stoppe
bygginga av muren og kanskje i tillegg på sikt vere
med på å rive han?

 Dette er et vanskelig spørsmål
for meg å svare på. Det er primært utenriksministerens
ansvar å gjøre en vurdering av hvilke andre
tiltak som kan iverksettes for å lirke Israel på plass. Jeg
er neppe sikker på at veldig mange andre land
har mange gode ideer til dette for øyeblikket
heller. Det er en meget komplisert situasjon. Vi har jo fra norsk
side, utenriksminister Petersen ved besøk og statsminister Bondevik
ved telefonsamtaler, hatt mange runder med president Sharon både
om dette og andre spørsmål, og det er ikke
lett å se hvordan man skal kunne påvirke Israel
i rett retning i dette spørsmålet. Det er vel
egentlig primært den amerikanske
regjeringen som har den største innflytelsen
i denne sammenheng, og det er en forventning det internasjonale
samfunn har, at dette ansvaret bør tas av den amerikanske
regjeringen også.

 Eg takkar for svaret igjen.

Eg trur utviklingsministeren har rett i at
løysinga ligg eigentleg i den amerikanske
kongressen, i og med at dei finansierer veldig mykje av dei irregulære
tiltaka som Israel set i verk.

I landsbyen Jayyous på Vestbreidda
har innbyggjarane no vore utestengde i 10–14
dagar frå områda sine med sitrusfrukttre
og olivenlundar, og utviklingsministeren veit veldig godt kva problem
det skaper for småbønder. I tillegg ligg seks
av grunnvassbrønnane deira på feil side
av muren, og utviklingsministeren kjenner veldig godt til korleis
vassproblema er, spesielt for folk som er fattige og lever
på landsbygda. Utan vatn stoppar mest heile verksemda.
Ser utviklingsministeren noko vi kan gjere, anten via
budsjettet i Noreg eller av politiske tiltak,
for å hjelpe dei som blir ramma aller mest? Det dreier
seg hittil kanskje om 4 000–5 000 palestinarar,
som heilt klart blir ramma dagleg av denne muren som sperrar dei
ute frå jorda sine. Ser ho nokon kortsiktige tiltak som Noreg på nokon måte
kunne bidra med?

Kjell
Engebretsen hadde her overtatt presidentplassen.

 Ja, jeg planlegger selv å reise til
Vestbredden og Gaza, som ledd i oppfølgingen
av vårt utviklingssamarbeid med de palestinske
selvstyremyndighetene, forhåpentligvis i desember. Da vil
jeg få anledning til å se nærmere på hvordan
situasjonen er langs muren, også de palestinske
områdene som er sterkest berørt når det
gjelder praktiske problemer som representanten
her er inne på, og som jeg også er kjent
med. Det tror jeg vil kunne gi et bedre grunnlag for å vurdere
hvorvidt det er enkelttiltak vi fra norsk side kan gjøre
for å bøte på situasjonen.
Jeg skal love representanten at dette skal jeg vurdere,
og vurdere seriøst.





                

 Dette spørsmålet,
fra representanten Rolf Terje Klungland til justisministeren,
vil bli tatt opp av representanten Knut Storberget.

 «I Flekkefjord ble en kvinne for en
tid tilbake drapstruet og holdt som gissel i sitt eget hjem i et
døgn. Politiet rykket ikke
ut. De argumenterer med mangel på ressurser. Publikumskontakten
til politiet i vestfylket i Vest-Agder er betydelig
svekket. Folk som henvender seg til politiet
utenfor ordinær arbeidstid blir bedt om å ta kontakt
i vanlig arbeidstid, selv om det gjelder drapstrusler eller
andre alvorlige situasjoner.

Hva vil statsråden gjøre
for at politiet skal rykke ut ved slike alvorlige
hendelser?»

 I denne spesielle saken har jeg anmodet Politidirektoratet
om å innhente politimesterens uttalelser. Han opplyser
til sakens faktum at politiet i Agder i denne
saken ikke har avvist noen henvendelse med henvisning
til ressurssituasjonen.

La meg på bakgrunn av det departementet
har fått opplyst fra Politidirektoratet, gi følgende
redegjørelse for hendelsesforløpet
i denne aktuelle saken for å belyse politiets handlemåte
og prioritering: Agder politidistrikts operasjonssentral fikk den
aktuelle dagen en telefonhenvendelse fra et familiemedlem av en
eldre kvinne i Flekkefjord. Familiemedlemmet ringte fra
Kristiansand. Det ble opplyst at kvinnen i Flekkefjord trengte hjelp
fordi hun følte seg truet av en mann som bodde i samme
hus som henne.

Operasjonssentralen henvendte seg til den politipatruljen
som hadde tjeneste i Lister vaktsamarbeidsområde. Politipatruljen
var da på vei til et annet oppdrag for å avhjelpe
en nabokonflikt.

Før politipatruljen fortsatte dette
oppdraget, tok de imidlertid telefonkontakt med den eldre
kvinnen som følte seg truet. Dette ble gjort nettopp
for å vurdere om politiet skulle prioritere
denne nye meldingen foran det oppdraget de var i ferd med å utføre.
Politiet oppfattet det slik at den eldre
kvinnen var glad for at politiet ringte, men
hun uttrykte samtidig at hun ikke
lenger trengte hjelp, fordi en lege som var kommet til
stedet, tok hånd om ham hun følte seg truet av.
Senere har kvinnen møtt på politistasjonen i Flekkefjord
for å anmelde trusselen. Denne anmeldelsen behandler politiet
i Agder med nødvendig prioritet. Både
sosialetaten og hjemmesykepleien i kommunen er involvert i saken.

På et generelt grunnlag vil jeg si
at politiet skal prioritere vold. Å sørge
for å gi borgerne trygghet er noe av politiets viktigste
oppgaver. Derfor skal også voldssaker prioriteres.

 Jeg takker for svaret.

Det må jo bekymre landets justisminister
at vi får stadig flere slike eksempler. Jeg registrerer
at det er uenighet i forhold til hvordan folk beskriver faktum,
men bare det at vi får flere episoder hvor folk
føler at de har mistet mye av den trygghetsfølelsen
som politiet skal bidra til i lokalmiljøene,
må bekymre justisministeren. Én ting er, som jeg sa tidligere
i Stortinget her i dag, saksbehandlingstid og oppklaringsprosent
i straffesaker. En annen ting er den konkrete tilstedeværelsen
av polititjenestemenn. Jeg må si at jeg syns det er bekymringsfullt
at vi nå i en rekke ganske store byer
i Norge opplever at politiet nærmest
innfører stengte dører etter kl. 16.
Det gjelder Kongsvinger i Hedmark, Elverum i
Hedmark, og vi ser det også mange andre
steder hvor det bor masse mennesker, og hvor man har vent seg til
at politiet er tilgjengelig på politistasjonen.
Vil justisministeren foreta seg noe, slik at vi får noe
mer innhold i polititjenesten og ikke bare diskuterer
struktur?

 Ja, nå var det stilt et veldig konkret
spørsmål, og det har jeg svart konkret
på. Jeg har også gitt et klart verdisignal
i den sammenhengen.

Når det gjelder politireformen, som
ble framlagt av en arbeiderpartiregjering, og der jeg har gjort
det jeg synes har vært riktig for å følge
opp, skal jeg gjenta det jeg har sagt tidligere. Når vi
evaluerer reformen, er det både for å lære
det som blir bra, og det som kan forbedres. Det er klart at der
man har hatt gamle politidistrikter med hovedstasjoner og i stedet
får en patrulje, vil virkeligheten bli annerledes. Jeg
konstaterer at denne virkelighetsskildringen kan variere
fra den ene delen av landet til den andre.

Evaluering handler nettopp
om å lære, om hvorfor det er slik, om hvordan
folk opplever det, og hvordan politiet opplever
det. Det jeg vet, er at vi har fått en økning
i politistyrken, det har vært en økning i budsjettet,
og det skjer en økning i kompetansen. Jeg registrerer uromeldinger,
fordi det er viktig å registrere. Jeg registrerer også meldinger
om bra jobb som gjøres, og som ikke alltid spres
med stort trykk videre. Men mange steder i landet kan man også lese
det, hvis man ser bildet. Et sammensatt bilde krever evaluering.
Evaluering er grunnlaget for læring,
derfor vil den bli gjennomført. Og jeg vil selvfølgelig
ha et åpent sinn nettopp til en slik evaluering.

 Dette er jo gode ord, men det er
faktisk ikke noe annet enn ord. Jeg erindrer tittelen
på en ungdomsbok som het «Fra prat til praksis»,
og den syns jeg justisministeren skal merke seg i denne type
saker. Arbeiderpartiets initiativ i forhold
til politireformen var nettopp å få mer
nærhet av polititjenestemennene, å bevare tjenestesteder
for at folk skulle føle trygghet, og nå hører
vi om verdisignaler og om evaluering.

Jeg vil si at det må da være
mulig for landets justisminister å sørge for at
politistasjonene, særlig i middels og store byer, faktisk
har betjening utover kl. 16. Det hadde jeg forventet at
justisministeren nå grep fatt i. Det må kunne
gå an å forsere det – ikke bare
vente på den evalueringen som kommer i 2004, men sørge
for at dette er på plass. Dette er en berettiget frykt
hos mange norske borgere.

 Jeg skal ikke gå tilbake til
forhistorien, men det var faktisk en kamp om antall politidistrikter,
bl.a. Kongsvinger politidistrikt. Jeg tilhørte
et mindretall som ble hjertelig nedstemt, bl.a. av representanten
Storbergets daværende regjeringsparti. Senere har vi fått
en ordning, og da er det min plikt å sørge for
at politiet, både gjennom Politidirektoratet og den lokale
politimester, operativt er tilgjengelig. Det må ikke skje
på en stasjon, men det må iallfall skje ved at noen
er tilgjengelig ved en bil som fungerer i nabolaget, og
som raskt skal være der. Dette er en oppgave for politiet
lokalt å organisere. Det har de myndighet til. De disponerer
frihet og ressurser. Det er det Politidirektoratet som følger opp.

For å være sikker
på at dette kommer bra ut, skal det selvfølgelig
evalueres. Det heter læring. Jeg har før reformen
kom, aldri uttrykt meg skråsikkert om hvor fort man
skulle få effekter av den. Jeg sa til og med at det ville
ta noe tid. Men nå gjør jeg det jeg kan for å sørge
for at det som blir vedtatt, blir fulgt opp og blir gjennomført, og
at det blir trukket læring av det. En del av læringen består
i at jeg selv reiser rundt og tar med meg inntrykk, både
fra dem som synes at tjenesten skal bli bedre, fra dem som har opplevd
den som bra, fra politiledere, fra folk på gulvet og alle
andre. Det er en del av læringen, men den erstatter ikke
den brede evalueringen. Den vil gi representanten og meg en god
anledning til å lære både av
det som er godt, og av det som ikke er så godt.





                

 Dette spørsmålet,
fra representanten Dagrun Eriksen til barne- og familieministeren,
vil bli tatt opp av representanten Bror Yngve Rahm.

 Jeg vil gjerne stille barne- og familieministeren
et spørsmål som har tilknytning til voldsspiralen
som utvikler seg i samfunnet på mange områder, både
tilfeldig og også i parforhold, og dette er en
utvikling som må bekjempes på flere måter:

«Vold må bekjempes via to
spor: Offeret må sikres vern ved alternative botilbud,
besøksforbud o.l. Voldsutøveren må også hjelpes
til å slutte å slå. Det er viktig å forebygge
vold. Voldsforebyggende tiltak bør utbygges slik at tilbudet
blir landsdekkende. Organisasjonen Alternativ til Vold (ATV) driver
et slikt arbeid flere steder i landet. ATV i Telemark har hatt et
treårig prosjekt som opphører i desember.

Hva vil statsråden gjøre
for å sikre og utbygge voldsforebyggende arbeid?»

 La meg først slå fast at spørsmålet dreier
seg om vold i nære relasjoner, ofte
i familiene. I all hovedsak står menn bak denne voldsutøvelsen,
og ofrene er oftest kvinner og barn. Barn som enten direkte eller
indirekte opplever vold, kan få store problemer
med å bearbeide og takle slike erfaringer. I tillegg er
de særlig sårbare, de kan ikke forlate
hjemmet.

Jeg er enig i representanten Eriksens ønske
om å forebygge slik vold. Voldsutøvere må sikres
behandlingstilbud, og vi må utvikle
forebyggende tiltak der menn og unge gutter som sliter
med sin aggresjon og sin rolleforståelse, kan møtes
før det første slaget kommer. Jeg har
i budsjettproposisjonen signalisert behovet for å utvikle landsdekkende
tiltak og lagt inn midler til arbeidet mot vold mot barn og familier,
både til forebygging og til behandling. I tillegg vil jeg vise
til opprettelsen av Nasjonalt Kompetansesenter for vold og traumatisk
stress, som flere departementer står bak, der jeg i tillegg
til eksisterende midler foreslår 1 mill. kr
til kunnskapsutvikling om vold og traumer. Videre vil bl.a. ATVs
erfaringer fra Telemark-prosjektet og ATVs arbeid med menn gjennom
mange år bli systematisert og gjort tilgjengelig for alle
behandlende og kliniske institusjoner.

Krisesentrene, vel 50 i tallet, gir et godt
tilbud til voldsutsatte kvinner og deres barn. Vi arbeider
nå med å styrke krisesentrene kompetansemessig,
både med hensyn til barn som kommer til krisesentrene,
og kvinner med minoritetsbakgrunn. Regjeringen arbeider dessuten
med en ny handlingsplan mot vold i nære relasjoner,
og i desember vil det regjeringsoppnevnte Kvinnevoldsutvalget legge
fram sin innstilling. Både handlingsplanen og
Kvinnevoldsutvalget vil fremme forslag til hvordan arbeidet med å forhindre
menns vold kan legges opp.

I tillegg vil jeg minne om at Stortingets anmodningsvedtak
nr. 95 for 2002–2003 har bedt Regjeringen vurdere
hvordan det kan utvikles et landsdekkende tilbud til menn som nytter
vold i nære relasjoner. Dette arbeidet er vi allerede godt
i gang med. Vi har nylig hatt møte med prosjektet
ATV-Telemark for å drøfte utfordringene knyttet
til mulighetene rundt forlengelse av dette prosjektet. Barne- og
familiedepartementet er også i dialog med
Helsedepartementet og Justisdepartementet som naturlige samarbeidspartnere
i denne saken.

La meg avslutte med å si at det neppe
er noe annet område som er så ulikestilt som menns
vold mot kvinner og barn i nære relasjoner. Uten
at vi løser problemet menns vold mot
kvinner, kan vi aldri oppnå et likestilt samfunn.
Jeg kan forsikre representanten om at Regjeringen vil arbeide for å sikre
at menn som utøver vold, skal få tilbud om hjelp
til å takle sin aggresjon og sin voldsbruk. Å minske denne
volden er både godt, forebyggende familievern
og godt barnevern. Fravær av vold i nære
relasjoner er en grunnleggende menneskerett.

 Jeg vil gjerne få lov til å takke
statsråden for det jeg oppfatter som et positivt svar. Jeg
er veldig glad for at Regjeringen så tydelig signaliserer
vilje til å ta dette spørsmålet og dette
problemet på alvor, og at man er villig
til å gå inn i både årsaker
og løsningsorienteringer i forhold til et problem
som lenge har vært blant de mer skjulte voldsproblemene
vi har, nemlig de nære relasjoner.

Statsrådens svar gir samtidig et tydelig
signal om et håndslag til de mange som til daglig
møter dette, enten det nå er i krisesentersammenheng eller
det er knyttet opp til f.eks. ATV i Telemark, og at de erfaringene
som blir gjort, nå nyttiggjøres på en
positiv måte, slik at tiltakene kan bli effektive og så omfattende
som man faktisk mener er nødvendig å gjøre
dem, for å få redusert volden. I denne sammenheng
er det nesten bare ofre. Jeg er glad for at Regjeringen
ser det som ligger bak, og er villig til også å gripe
tak i den som slår og utøver vold. Det vil alle
komme til å tjene på.

 Regjeringen tar dette meget alvorlig. Det er
slik sett veldig positivt å kunne stå her på Stortingets
talerstol og si at vi har lagt inn en del midler også i
neste års statsbudsjett. Fra Barne- og familiedepartementets side
er dette ikke minst knyttet opp mot behandling og tiltak
for barn.

ATV-Telemark gjør en strålende
jobb. De fikk over en treårsperiode
midler fra Barne- og familiedepartementet nettopp til
dette prosjektet, med fokusering på barn som er vitne til
og som selv opplever vold mot mor fra far eller mannlig
samboer av mor. Vi ser på dette prosjektet som
et meget viktig forbyggende tiltak, både i barnevernet
og i familievernet. Rapporten vi har fått, og tilbakemeldingene
vi får fra evalueringene, viser at det nytter, og at det
faktisk også kan spare samfunnet for store midler
til senere behandling eller fengselsopphold. Jeg skal
iallfall gjøre mitt og har tatt et initiativ
for å se om vi kan klare å få til en
videreføring.

 Jeg har ikke behov for å stille ytterligere
spørsmål til statsråden. Jeg føler
at hun her har vist stor vilje til å ta dette problemet
på alvor. Jeg er også veldig glad for
at de erfaringer som er gjort gjennom ATV i Telemark, nå gis
anerkjennelse, og at man kan bruke dette til å etablere
et mer landsdekkende tilbud ikke bare til voldsofre,
men også til dem som utøver vold.

På det grunnlag har jeg ikke
behov for ytterligere spørsmål eller
kommentarer til statsråden.

 Jeg svarer likevel. Jeg vil bare framheve
det nye nasjonale kompetansesenteret for vold og traumatisk stress
som kommer i virksomhet fra 1. januar neste år. Jeg tror
det senteret blir svært viktig. Jeg tror at den kompetansen
man har, ikke bare fra ATV, men også fra
andre institusjoner som driver med behandling og forebyggende
tiltak, blir veldig viktig. Som også representanten
påpeker, er det viktig å vite hva vi
gjør, og hvordan vi gjør det i forhold til å utvikle
ny metodikk på dette området.

Når det gjelder barn, som jeg er særdeles
opptatt av, kjenner vi en del metodikk vi kan bruke, men vi må systematisere
det på en bedre måte enn det vi har
klart til i dag. Det er det som er intensjonen bak de midlene vi
har lagt inn i Barne- og familiedepartementets budsjett.

 En statsråd som svarer på mer
enn Stortinget spør om, lover godt!





                

 Dette spørsmålet,
fra representanten Øystein Hedstrøm til utdannings- og
forskningsministeren, vil bli besvart av barne- og familieministeren
på vegne av utdannings- og forskningsministeren.

 Jeg har et spørsmål til vår ærede
barne- og familieminister,
som svarer på vegne av utdannings- og forskningsministeren:

«Meteorologisk institutt planlegger
avvikling av værvarslingstjenesten
på Rygge flystasjon. Eiere av fritids- og fiskebåter
samt ferger som trafikkerer Oslofjorden, mener det er
et sterkt behov for at tjenesten videreføres. Værvarsel
for hele dagen fra Blindern, med fjordens spesielle værforhold,
vil bety redusert sikkerhet.

Mener statsråden en omlegging
av værtjenesten vil tilfredsstille båtfolkets
krav til sikkerhet?»

 Jeg gjør oppmerksom på at jeg
svarer på vegne av utdannings- og forskningsministeren.

Representanten Hedstrøm viser i sitt
spørsmål til en planlagt avvikling
av værvarslingstjenesten på Rygge flystasjon.
Dette er en noe upresis beskrivelse av dagens situasjon. De meteorologiske
tjenestene skal omorganiseres ved seks flyplasser, inkludert Rygge
flystasjon. Dette vil skje fra 1. januar 2004. Meteorologisk
institutt har til nå utført flyværtjenesten
på oppdrag fra Avinor, tidligere Luftfartsverket. Avinor
har nå besluttet å utføre en større
del av tjenesten med eget personell.

Flyværtjenesten består av
en observasjonstjeneste og en varslingstjeneste. I ny struktur vil
observasjonstjenesten på bl.a. Rygge flystasjon
bli utført av lokalt personell fra Avinor. I dag er det
personell fra Meteorologisk institutt som foretar observasjonene.

Utarbeidelse av varslene for luftfarten skal
fortsatt utføres av Meteorologisk institutt. Værvarslingstjenesten for
mer enn 40 lufthavner i Norge har allerede lenge vært utført
fra Meteorologisk institutts regionkontorer i Oslo, Bergen og Tromsø.
For Rygges del vil varslingstjenesten for flyplassen bli overført
til Oslo, Blindern. Etter krav fra Avinor vil det for
Rygge bli utarbeidet korttidsvarsler hver halve time med gyldighet
de påfølgende to timer, bortsett fra en periode
på natten når det observeres hver time. I tillegg
utarbeider Meteorologisk institutt hver tredje time
varsler for de neste ni timene. Varslende personell vil døgnet
rundt få overført informasjon til Blindern om
værforholdene på Rygge gjennom bilder fra videokameraer,
fra automatiske målere av temperatur, fuktighet, vind,
skyhøyde og sikt, og gjennom samtaler med Avinors lokale
værobservatør. Rygge samt hele Oslofjorden
er også godt dekket av værradar. Meteorologisk institutts
egen konklusjon er at varslene fortsatt vil ha meget god kvalitet.

De meteorologiske tjenestene for lufthavnene
har ivaretakelse av flysikkerhet som formål,
og det tas ikke sikte på å dekke spesifikke
behov for andre brukere. Men for å imøtekomme
småbåtbrukernes behov har Meteorologisk institutt
i mange år kringkastet værobservasjoner og varsler
uten opphold 24 timer i døgnet gjennom båtradioen,
som har sendestasjoner både på Vestfold-siden
og på Østfold-siden med dekningsområde Ytre
Oslofjord og strekningen sør mot Jomfruland. Sendingene
oppdateres fem ganger i døgnet. I løpet av oktober
vil disse værmeldingene i tillegg bli formidlet døgnet
rundt via NRKs prøvesendinger med digital radio, DAB, som
retter seg inn mot fylkene rundt Oslofjorden.

Tjenesten leveres fra Blindern, og den utføres
av høyt kvalifisert personell som har tilgang
til avansert meteorologisk informasjon, og som gjennom mange år
har opparbeidet seg erfaring og kunnskap om spesielle værforhold rundt
Oslofjorden.

På bakgrunn av disse opplysningene
kan jeg ikke se at båtfolkets interesser
blir skadelidende på grunn av den varslede omleggingen
av flyværtjenesten.

 Jeg takker statsråden for svaret.

Det har vært betydelige reaksjoner
fra båtfolket på de endringene som foreslås
på Rygge, og som skal gjelde fra 1. januar 2004.
Det er vel først og fremst begrunnet i at tjenesten, slik
den er organisert i dag, fungerer meget bra. Det er jo hundretusener
av fritidsbåter i Oslofjorden, den mest trafikkerte fjorden
i landet særlig i sommerhalvåret, og
det er skiftende værforhold. Vi har også jumboferger
med 10 000 passasjerer ut og inn fjorden hvert døgn.
Det har vært fokusert mye på dette, og særlig
når man har en god tjeneste, er man redd for å miste
den. Slik som dette er blitt presentert fra statsråden
nå, virker det i utgangspunktet betryggende at Meteorologisk
institutt skal ha frekvente varslinger. Nå skal man varsle
relativt frekvent også om natten, og man skal
benytte seg av alle teknologiske hjelpemidler og profesjonelle
aktører fra Meteorologisk institutt.

Jeg har allikevel et tilleggsspørsmål:
Hvis det skulle vise seg at dette som nå presenteres
teoretisk, og som ser ut til å være
bra, ikke fungerer i praksis, vil departementet være
villig til å revurdere dette og se på saken på nytt igjen?

 Jeg har først lyst til å si
at vi har ingen grunn til å stille spørsmål
ved vurderingen som er gjort i dette tilfellet, og vi tror at omorganiseringen også vil
tilfredsstille de behovene som er til stede. Vi vet at værtjenesten
vil bli oppdatert en til to ganger i døgnet, og når
det gjelder Rygge, har jeg lyst til nok en gang å påpeke
at det vil bli utarbeidet korttidsvarsler hver halve time. Også båtradioen
vil oppdatere sin tjeneste fem ganger i døgnet og er lett
tilgjengelig for alle. Dette burde etter min mening være
nok. Når det er sagt, vil det alltid måtte knyttes
en del oppfølging til dette, og det er på grunn
av flysikkerheten at Avinor, tidligere Luftfartsverket,
med Luftfartstilsynet som tilsynsmyndighet har ansvaret for at sikkerhetskravene
i dette tilfellet oppfylles. Vi kommer selvfølgelig til å følge
med, og jeg skal bringe dette videre til utdanningsministeren, men
jeg regner med at hvis dette ikke er tilfredsstillende,
vil vi nok høre det.

 Jeg takker statsråden for tilleggssvaret
og har kun en kommentar til det.

Det er jo slik i det norske samfunn
at mye forandres. Det er viktig at man ikke forandrer
for forandringens egen skyld når man her har en tjeneste
som beviselig fungerer. Jeg kjenner ikke til at det har
vært noen ankepunkter mot den, men allikevel
er man villig til å forandre på det som er meget
tilfredsstillende. Grunnen er jo ofte at man skal spare
penger. Men hvis det viser seg at dette ikke fungerer,
og man allikevel skal spare penger på en tjeneste, er det også mulig å vurdere
brukerfinansierte tjenester, at den som henvender seg eller
bruker tjenesten, helt eller delvis betaler for den, slik
at man kan sementere en ordning som beviselig fungerer bra.

 Også her tror jeg kanskje
at jeg tar en liten kommentar.

Omleggingen er altså et resultat av
en teknologisk og faglig utvikling, og værobservatørtjenesten
kan utføres av ikke-meteorologisk personell fra Avinor,
bl.a. fordi tjenesten i økende grad automatiseres og blir
enklere. Moderne værvarsling er forskningsbasert, og kvaliteten ivaretas
og økes best i sterke meteorologiske miljø.

Jeg har også lyst til å si
at vi ikke kan se at det er behov for en brukerfinansiert
tjeneste for Oslofjorden utover værvarslingen
over båtradioen og varsler som båteierne
allerede i dag kan få over telefon fra Meteorologisk Institutt
i Oslo. Vi mener at dette er tilfredsstillende.





                

 Dette spørsmålet
er utsatt.





                

 Dette spørsmålet,
fra representanten Jørund Leknes til arbeids- og administrasjonsministeren,
vil bli besvart av barne- og familieministeren på vegne
av arbeids- og administrasjonsministeren.

 Jeg har tillatt meg å stille arbeids-
og administrasjonsministeren et spørsmål:

«Den norske statsforvaltningen
benytter i dag i stor utstrekning programvare basert på lukkede
standarder og protokoller. Dette er konkurransevridende og vanskeliggjør
overgang til alternativer basert på åpen kildekode. Det
finnes nå gode alternativer til Microsoft som
er gratis, særlig kan kontorpakken OpenOffice og operativsystemet
Linux nevnes.

Hva vil statsråden foreta seg for å øke
bruken av programvare som er basert på åpne
standarder og protokoller?»

 Også her gjør jeg
oppmerksom på at jeg svarer på vegne av en annen
statsråd, denne gangen arbeids- og administrasjonsministeren.

Regjeringens strategi for IKT i offentlig sektor,
som ble vedtatt i februar i år, gir den overordnede
retningen for vår politikk på området.
I tråd med Regjeringens politikk om mest mulig desentraliserte
beslutninger er det nedfelt i IKT-strategien et viktig prinsipp
om at valg av programvare er et lokalt ansvar. Det er dermed opp
til den enkelte offentlige virksomhet å vurdere hvilken
programvare den ønsker å benytte. IKT-strategien
peker på at det til syvende og sist er den enkelte offentlige
virksomhet som må vurdere hvilken programvare den er best
tjent med og selv vurdere tilbudene ut fra egne forutsetninger
og krav, f.eks. kostnader for å tilpasse annen programvare,
egen teknisk kompetanse, vedlikeholdskostnader, langsiktighet m.m.
De enkelte virksomhetene vil komme til ulike konklusjoner her.

Bruk av åpne formater og
protokoller er viktig når informasjon skal utveksles med
publikum og næringslivet. Regjeringen
vektlegger bruk av åpne løsninger i
sin IKT-strategi. Dette kommer bl.a. til uttrykk i Regjeringens
arbeid med innrapportering og gjenbruk av informasjon, der det legges
vekt på bruk av åpne formater når
nye løsninger skal etableres. Regjeringens nettsted, ODIN,
bruker åpne protokoller og formater i sin presentasjon
av informasjon. Det er anbefalt at offentlige nettsteder følger åpne
formater og protokoller for å sikre tilgang til informasjon
for flest mulig brukere.

Utbredelsen av åpne standarder
og åpen kildekode-løsninger er også en
viktig konkurransepolitisk problemstilling som jeg regner med at
Konkurransetilsynet er oppmerksom på innenfor
sitt ansvarsområde.

Arbeids- og administrasjonsdepartementet har
i samarbeid med Nærings- og handelsdepartementet
gjennomført en bred undersøkelse på kort
sikt som kartlegger initiativer på området åpen
programvare og gir en oppdatert status med hensyn til bruk av denne
typen programvare. Denne undersøkelsen skal også skissere
mulige handlingsalternativer for de sentrale myndighetene. Resultatene
fra undersøkelsen vil foreligge i løpet av november 2003.

Når denne undersøkelsen og
resultatene av den foreligger, vil departementet i samarbeid
med Nærings- og handelsdepartementet vurdere hvordan den
skal følges opp.

 Jeg takker for det jeg betrakter som et oppløftende
svar, men vil likevel følge opp.

Bruk av lukkede formater og protokoller fører
til at man blir bundet til programvare fra én leverandør.
Det er viktig at alle skal kunne benytte seg av statens
tjenestetilbud, uansett økonomisk bakgrunn. Prisene på datamaskiner
ligger i dag så lavt at også de minst
ressurssterke brukerne kan anskaffe dem. Men da vil programvare være en
stor kostnad, og siden det finnes gode gratisalternativer,
er det viktig å sikre at flest mulig kan benytte seg av
dem.

Mitt spørsmål til statsråden
er derfor: Vil statsråden jobbe for å sikre at
den norske forvaltningens tjenester benytter åpne
formater og protokoller, slik at tilgangen sikres for flest mulig
brukere?

 Jeg er enig i intensjonen om at flest mulig
brukere skal få tilgang til dette. Samtidig må departementet nøye
vurdere at sentrale offentlige støttetiltak ikke
bryter med statsstøttereglene eller regelverket
for offentlige anskaffelser, for ikke å favorisere noen
aktører i dette markedet.

Andre land er også bundet
av tilsvarende regler. Det er derfor store variasjoner i hvilken
tilnærming land har tatt til åpen programvare,
og hvor konkret man kan støtte dette. Myndighetene
i noen land har inntatt en rolle som – skal vi
si – passive informatører, mens andre
er mer aktive som tilretteleggere. Vi vil vurdere vår tilnærming
ut fra resultatet av den undersøkelsen som jeg varslet
i mitt første svar. Så dette må vi
få lov å komme tilbake til.

 Jeg takker på ny for et hyggelig svar.

Jeg synes også det er hyggelig
at Select-avtalen med Microsoft ikke ble fornyet. Men
jeg føler samtidig at departementet kanskje burde foretatt
seg litt mer for å sikre en fri konkurranse. Den norske
staten bruker flerfoldige millioner kroner årlig og er
derfor en veldig stor aktør som kjøper av programvare.

Mitt spørsmål er: Er det
aktuelt i større grad aktivt å bruke
den store markedsmakten som den norske staten har, for å presse
leverandører til i større grad å ta i
bruk åpne formater og protokoller?

 På vegne av arbeids- og administrasjonsministeren
tror jeg at jeg tar med meg dette som en kommentar og et ønske
fra representanten som har stilt spørsmålet. Vi
legger ganske stor vekt på at vi skal komme tilbake
med en helhetlig strategi knyttet til denne undersøkelsen, også i
samarbeid med Nærings- og handelsdepartementet,
som jeg hittil har sagt. Så det får være
mitt svar.





                

 Det foreligger ikke
noe referat.





                    
                    
                    

