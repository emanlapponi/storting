 Presidenten vil foreslå at det velges
en settepresident for Stortingets møte i dag – og
anser det som vedtatt.

Presidenten vil foreslå Per Ove Width. – Andre
forslag foreligger ikke, og Per Ove Width anses
enstemmig valgt som settepresidenter for Stortingets møte
i dag.

Representanten Dagfinn Høybråten
vil fremsette et privat forslag.

  På vegne av representantene Siv Jensen, Erna
Solberg, Lars Sponheim og meg selv vil jeg framsette
et privat forslag om norske myndigheters holdning til
forslag om boikott av Israel.

Forslagsstillerne ønsker
primært en rask behandling etter Stortingets
forretningsordens § 28 c. Sekundært aksepterer
forslagsstillerne at saken sendes komite.

 Forslaget vil bli behandlet på reglementsmessig
måte.

På bakgrunn av forslagsstillers anmodning
om en behandling etter § 28 c vil det bli et møte
i Presidentskapet snarest mulig, slik at forslaget vil komme til
referatsaksbehandling ved slutten av dagens møte
for å fastsette behandlingsmåten.

Ad dagsordenen

 Den ordinære spørretimen
er et organ hvor det er mulig for stortingsrepresentanter å komme
i dialog med en statsråd om saker som den enkelte
representant er opptatt av. Vi har innført en reform av
spørretimeinstituttet som gjør at vi bare
to ganger i måneden nå har ordinær spørretime.
Når man ser på listen over endringer i spørretimen
i dag og ser antall forfall fra statsråder til den ordinære
spørretimen, må jeg få lov til å si
at det nok viser en noe manglende respekt for landets nasjonalforsamling.
Jeg har derfor i dag bestemt meg for å sende
et brev til Presidentskapet og be dem ta opp dette forholdet med
Statsministerens kontor, for det går ikke an å organisere
en regjerings arbeid slik at flertallet av spørsmålene
i den ordinære spørretimen bortfaller eller
besvares av andre statsråder enn den spørsmålet
er stilt til.

 Presidenten vil opplyse
at når det kommer et brev med et slikt innhold som Erna
Solberg refererte til, vil det selvsagt bli drøftet i Presidentskapet.
Basert på drøftelsene og konklusjonene vil Stortinget
senere eventuelt bli meddelt resultatet av det. Det samme
vil selvsagt eventuelt Statsministerens kontor bli.





                    
                    
                    

 Stortinget mottok mandag meddelelse fra Statsministerens
kontor om at statsminister Jens Stoltenberg vil møte
til muntlig spørretime. Til informasjon for Stortinget
vil presidenten nevne at utenriksministeren er til stede for å overvære
den muntlige spørretimen, og fordi han skal besvare det
første spørretimespørsmålet i
den ordinære spørretimen.

Statsministeren er til stede, og vi er klare
til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes om å reise seg. –

Vi starter da med første
hovedspørsmål, fra representanten Siv Jensen.

 Den senere tid har det vært mye støy
rundt spørsmålet om boikott av Israel, ikke minst
skapt av regjeringspartiet SV. Men også andre
tilhørende regjeringspartiene har bidratt til denne støyen:
Senterungdommen, lokale folkevalgte i Arbeiderpartiet, AUF-lederen,
som også har sitt daglige virke i Utenriksdepartementet,
og flere av stortingsrepresentantene til Arbeiderpartiet
og SV.

I går sa statsministeren at forslaget
fra opposisjonen er helt unødvendig, at dette kun er en
markering fra opposisjonens side, et overspill, at det ikke
er noen tvil om Norges holdning, og at den norske
regjeringen er imot dette. Det er betryggende, det, men SV har samtidig
varslet at de ønsker å jobbe videre
inn i Stortinget, og det er også arbeiderpartirepresentanter
i denne sal som har varslet det samme.

Mitt spørsmål til statsministeren
blir da som følger: Har statsministeren et trygt flertall
bak seg i denne saken? For så vidt har han jo det hvis
han lener seg på opposisjonen. Hele statsministerens
valgkamp ble drevet ut fra det poenget at det ville være
så fortreffelig for nasjonen nå å få en
flertallsregjering, som skulle slippe å måtte
forholde seg til opposisjonen på Stortinget, som skulle
avklare sin politikk i forkant. Det er slik at en regjering må ha
et flertall bak seg. Belager statsministeren seg på støtte
fra opposisjonen i denne saken, eller kan statsministeren
garantere at hans eget parlamentariske grunnlag står bak
Regjeringens syn på boikott av Israel, og at det er helt
utenkelig at Regjeringen vil la seg presse internt til å endre
syn i denne saken?

  Siden det er mitt første møte
med Stortinget etter nyttår, vil jeg gjerne benytte
anledningen til å si godt nytt år til opposisjonen
og representanten Jensen.

Så vil jeg svare på spørsmålet
ved å si at det aldri har vært noen
usikkerhet om at denne regjeringen er imot forbrukerboikott av Israel.
Det ble presisert i det første intervjuet
med finansminister Kristin Halvorsen, og det har vært gjentatt
en lang rekke ganger. For sikkerhets skyld er det også gjentatt
skriftlig i brev bl.a. til den israelske utenriksminister. Jeg er
helt trygg på at partene i Midtøsten-konflikten,
at det internasjonale samfunn, at alle som følger
nøye med, ikke er noe i tvil om hva den norske
regjeringen mener om dette spørsmålet.

De eneste som i tilfelle måtte være
i tvil, er de opposisjonspartiene som nå forsøker å holde
liv i en sak som egentlig er helt avklart. Vi har lang tradisjon
i dette landet for, når man har flerpartiregjeringer, at
partier har standpunkter som ikke nødvendigvis
er Regjeringens politikk. Høyre var tilhenger
av EU, og hadde en lang rekke vedtak om det, men de satt i en regjering
som ikke var tilhenger av norsk medlemskap
i EU. Venstre var imot boring i Barentshavet
og fattet vedtak om det mens de satt i regjering, men satt i en
regjering som åpnet for boring i Barentshavet. Dette er
en helt normal problemstilling, at partier har standpunkter
som ikke har fått gjennomslag i den politiske
plattformen for regjeringen. Her prøver opposisjonspartiene å skape
en usikkerhet det ikke er grunnlag for. Derfor er også forslaget
fra opposisjonspartiene helt unødvendig, og det er et forslag
som bare tjener til å bidra til politisk spill,
bidra til å skape usikkerhet der det ikke er grunnlag
for usikkerhet.

 Jeg ser at utenriksministeren også er
til stede, men jeg antar at det kanskje mer er for å være
en hånd å holde i for statsministeren enn for å være
tilgjengelig for spørsmål. Da stiller jeg også neste spørsmålet
til statsministeren.

Jeg kan lese av Dagbladet.no i dag
at det har vært en del reaksjoner
internt i regjeringspartiene på formuleringene i brevene
fra utenriksministeren, og det står at

«Støres brev vil få etterspill
internt».

Hva slags etterspill er det man snakker om
her? Det kunne det ha vært av betydelig interesse
for opposisjonen å få vite, rett og slett fordi
vi har hatt flere dager med betydelig usikkerhet rundt et viktig
spørsmål i norsk utenrikspolitikk. Og med all
respekt synes jeg det er nødvendig at Regjeringen ikke bare
bagatelliserer dette spørsmålet, når
man vet at det eksisterer betydelig uro i regjeringspartiene, og
at det er flere representanter i denne salen som ved en votering
antakeligvis vil komme til å stemme imot Regjeringens linje
i dette spørsmålet.

  Det er ikke noe grunnlag for at
det skal være noen usikkerhet   om den norske
regjeringens holdning til spørsmålet om boikott
av Israel. Selv i det første intervjuet
med Kristin Halvorsen gjorde hun det klart at
det ikke var Regjeringens politikk. Regjeringen har aldri
hatt som politikk å gå inn for boikott av Israel,
det har aldri vært snakk om å fremme
forslaget, og det har vært avvist hele tiden
at det er Regjeringens politikk. Derimot er SV tilhenger av det, og
det jeg prøvde å formidle i mitt første
svar, var at det ikke er noe nytt at partier
har særstandpunkter de ikke har fått
gjennomslag for i en flertallsregjering. Det gjaldt den forrige
regjeringen, og det gjelder selvsagt også denne
regjeringen. Det avgjørende er hva som er Regjeringens syn,
og Regjeringens syn er tindrende klart.

Det blir ikke noe etterspill etter
brevet fra utenriksministeren. Der gis det uttrykk for det som er
norske standpunkter, og det som er norske standpunkter,
er at vi er opptatt av at man skal respektere internasjonalt anerkjente grenser
og trygge grenser. Det har vært, og det er, det norske
synet, og det ligger fast.

 Presidenten vil tillate tre oppfølgingsspørsmål – først Inge
Lønning.

  I Dagsavisen i dag, som er en vennligsinnet
avis, går jeg ut fra statsministeren mener, står
det om denne regjering: «Forbedringspotensialet er enormt.» Det
må jo være en oppmuntring
for statsministeren. Det viser ikke til denne sakens innhold,
men det viser til Regjeringens måte å arbeide
på, og ikke minst Regjeringens måte å kommunisere
med omverdenen på.

Det er ikke dagligdags kost at en
norsk utenriksminister må skrive brev til andre
lands utenriksministere for å be om unnskyldning for det
Regjeringens nestleder har sagt offentlig i
Norge. Forhåpentligvis mener ikke statsministeren
at det er grunn til å bagatellisere dette. Det rammer nemlig
et lite land som Norge på det aller
mest følsomme punkt; vi har ikke råd
til å te oss slik at utenverdenen lurer på hva
den norske regjeringen egentlig holder på med
og står for. Kan statsministeren garantere at han vil utnytte
det forbedringspotensialet (presidenten klubber), slik at Regjeringens
medlemmer begynner å kommunisere med hverandre
(presidenten klubber igjen) før de kommuniserer med omverdenen?

 Taletiden er over!

  Jeg har ikke til hensikt å bagatellisere
spørsmålet om Norges standpunkt og holdninger
i konflikten i Midtøsten – tvert imot
er det en veldig alvorlig og viktig sak. Derfor var vi opptatt av å fjerne
enhver tvil som måtte ha oppstått. Det var også bakgrunnen
for at utenriksministeren skrev et brev, noe det var full enighet
i Regjeringen om at man burde gjøre for å fjerne
enhver tvil som måtte ha oppstått.

Så er det min absolutte mening at
det nå ikke er noe grunnlag for å fortsette å forsøke å skape
tvil etter at Regjeringen – finansministeren,
utenriksministeren og jeg – både muntlig og skriftlig
har gitt uttrykk for hva som er Regjeringens syn, og det er at vi
fortsatt er motstandere av forbrukerboikott. Det jeg derimot har
gitt uttrykk for, er at opposisjonen driver med overspill når
man fortsatt forsøker å skape usikkerhet, skape
inntrykk av at det er noen uklarhet, og fremmer et forslag
som er helt unødvendig, i Stortinget. Det står
jeg fast ved, fordi Regjeringen mener at man nå driver
spill på et grunnlag som det ikke er noen som
helst grunn til å videreføre.

 Dagfinn Høybråten – til
oppfølgingsspørsmål.

  Siden regjeringsskiftet i oktober har vi vært
vitne til flere tilfeller av intern strid og dobbeltkommunikasjon
fra regjeringspartienes side i flere utenrikspolitiske
spørsmål. Det gjelder bl.a. bruk av veto
overfor tjenestedirektivet, det gjelder de norske bidragene
til den internasjonale operasjonen i Afghanistan
og nå sist i forhold til boikott av et av de best utviklede
demokratiene i Midtøsten. Dette førte til at Kristelig
Folkepartis stortingsgruppe valgte å sende et brev til
statsministeren om dette, og det var helt riktig og nødvendig
at finansministeren beklaget sitt boikottutspill. Utenriksministeren
har også vist en prisverdig klarhet for å få rettet
opp inntrykket som er skapt.

Mitt spørsmål, også i
forlengelsen av statsministerens svar til representanten Inge
Lønning, er: Hva vil statsministeren foreta seg? Hvilke
tiltak har han iverksatt, og hvilke tiltak vil han iverksette
for å hindre at Regjeringen i framtiden
opptrer på denne uryddige måten som gjør
at man må sende brev til viktige samarbeidspartnere, og
som gjør at framtredende medlemmer av Regjeringen må beklage
offentlig på den måten som har skjedd i denne
saken?

  Her er det en sammenblanding av ulike forhold.
Det er ikke noe nytt at SV f.eks. er tilhenger av forbrukerboikott
og er motstander av å sende F-16-fly til Afghanistan. Men
det har ikke ført til å danne usikkerhet
om hva som er Regjeringens politikk, fordi Regjeringens politikk
har vært klar når det gjelder Afghanistan, og
den har vært klar når det gjelder synet på forbrukerboikott.
Så ble det en diskusjon etter et intervju
med Kristin Halvorsen. I det intervjuet presiserte
hun at Regjeringen var imot forbrukerboikott, og for å fjerne
enhver tvil som måtte ha oppstått etter
det intervjuet, valgte vi å sende et brev, hvor finansministeren beklaget
uttalelsene. Da er det altså ikke lenger noe grunnlag
for tvil, og da er den saken i mine øyne
ute av verden.

 Lars Sponheim – til oppfølgingsspørsmål.

 Jeg vil gjerne først få begynne
med å returnere ønsket om godt nytt år også til statsministeren
og hans regjering. De trenger det! Nå er situasjonen
den at det nye året ikke har begynt så godt
for Regjeringen, og det gamle sluttet heller ikke så godt.
Det har også oppstått en uklar situasjon
i et viktig spørsmål.

Statsministeren oppsummerte i et nyttårsintervju alle fjorårsdebattene,
langt på vei skapt av hans egen regjering, med å kalle
dem medieskapte ikke-debatter og tøysedebatter, og at han
hever seg over alle disse debattene.

Mitt spørsmål til statsministeren
er ganske enkelt: Mener statsministeren at den
viktige debatten som oppstod med den uavklarte situasjonen
hans visestatsminister skapte om boikott av Israel, og som etter
mitt skjønn har bidratt til denne avklaringen statsministeren
med rette nå sier, også var en tøysedebatt eller
en ikke-debatt? Eller var det nødvendig for å få den
avklaring han nå gir uttrykk for?

 Før statsministeren får svare,
vil presidenten gjøre oppmerksom på at vi har
ingen tittel som heter «visestatsminister». Jeg
tror representanten Lars Sponheim mener finansministeren,
som er nr. 2 i Regjeringen. Men tittelen «visestatsminister» bør
man ikke benytte.

  Jeg mener det var mange interessante
debatter i fjor høst. Jeg deltok i flere av dem, og jeg
ser fram til mange interessante debatter også i
det nye året. Jeg mener selvsagt at det er viktig
at vi har debatter om norsk holdning til Midtøsten-konflikten,
men jeg mener samtidig at det er viktig at de debattene
foregår på et mest mulig reelt grunnlag,
og at vi får fram det det er reell uenighet om,
og det det er reell enighet om. Derfor var det også viktig å fjerne
det som måtte være av tvil
om norsk holdning til boikott. Den er fjernet, og det opposisjonen
nå driver med, er å forsøke å holde
liv i en debatt som egentlig er avsluttet, nemlig spørsmålet
om Norge skal gå til forbrukerboikott. Det er det
ingen som har fremmet forslag om, og derfor er det heller ikke
noe grunnlag for å debattere det spørsmålet lenger.

 Vi går videre til neste hovedspørsmål.

  Jeg vil også gjerne få lov
til å si gratulerer med nytt år. Jeg har også lyst
til å gratulere statsministeren med noe annet, nemlig hans
innlegg på NHOs årskonferanse med vyer for Nord-Norge
om den fremtidige olje- og gassutvinningen. Det var et innlegg som
skapte stor begeistring. Det skapte stor optimisme og viste at statsministeren
nok deler vårt syn på hvordan utvikling av olje
og gass i Barentshavet og i Nord-Norge
for øvrig kan bidra til å skape ny optimisme og
en helt annen type næringsliv og utvikling i
nord.

Samtidig har vi fått glade nyheter
fra de faktiske prøveboringene. Oljeselskapet Eni har på Goliat-feltet
funnet drivverdige oljeforekomster. Det må jo oppfattes
som positivt, for vi trenger å tilføre mer olje
og gass i produksjonen, ikke minst fordi produksjonen
nå etter hvert har begynt å bli fallende.
Derfor var det desto mer skuffende for alle dem som hadde
latt seg begeistre av statsministeren, at man dagen etter
opplevde å få en debatt om hvorvidt man for første
gang – og jeg sier: for første gang – skal
si nei til utbygging av et drivverdig funn. Vi har aldri
gjort det før i Norge. Når man har gitt leteboringstillatelser,
har det implisitt vært en del av den politiske stabiliteten
i Norge. Det har vært et pre for norske oljeselskaper
og for virksomheten vår at selv om vi er et dyrere land,
har vi faktisk vært troverdige når det gjelder
det at hvis man finner noe når man har investert, så kan
man drive.

Da er mitt spørsmål til statsministeren
om han er enig med oljedirektør Gunnar Berge, som mener
at det ikke går an å komme med petroleumsfrie
soner etter at et område er tildelt oljeselskapene,
og at vi må fjerne den usikkerheten raskest mulig.

 I Soria Moria-erklæringen legger vi
opp til fortsatt olje- og gassvirksomhet i Barentshavet. Det står
uttrykkelig at vi skal gjennomføre 19. konsesjonsrunde
som forutsatt. Det vil si at det vil bli tildelt nye arealer
for letevirksomhet før påske.

Det andre som står der,
er at vi skal legge fram en forvaltningsplan, og på grunnlag
av den forvaltningsplanen skal vi avgjøre hvor det skal
være petroleumsvirksomhet, og hvor det ikke skal være
virksomhet. Arbeidet med forvaltningsplanen ble startet av den forrige
regjeringen, og vi viderefører det arbeidet, basert på de
samme premisser. Vi har den samme tilnærming til at det
er områder i Barentshavet
som er så sårbare at det er riktig ikke å ha
virksomhet. Hvor dette er, får vi komme tilbake til når
forvaltningsplanen foreligger og vi legger den
fram for Stortinget.

Når det så konkret
gjelder Goliat-feltet, har ikke rettighetshaverne til
Goliat-feltet bare fått en letetillatelse, slik representanten
Solberg sier, men de har fått en lete- og utvinningstillatelse
i henhold til petroleumsloven. Den lete- og utvinningstillatelsen
står selvsagt ved lag. Det er en rettighet de har fått.
Men det både energiministeren, miljøvernministeren
og jeg har understreket, er at det er først når
vi får en søknad om plan for utbygging
og drift, en såkalt PUD, at Regjeringen skal ta stilling
til utbyggingsprosjektet. På grunnlag av en helhetlig forvaltningsplan
vil vi da stille de krav og legge de føringer som vi mener
er nødvendige for en slik utbyggingsplan. Det har vært
lang tradisjon for at man gjør det på denne måten
i Norge. Det vil vi fortsette med fra Regjeringens side.

 Jeg synes svaret er interessant, men det er
vanskelig å lese hva statsministeren nå egentlig
sier. Jeg mener at den tillatelsen som er gitt til Eni,
faktisk innebærer at vi må gi dem tillatelse
til å bygge. Hvilke miljøkrav som stilles, er
en annen sak. Det er krav som er relevante å stille i forbindelse
med selve utbyggingstillatelsen. Men nettopp fordi de
har en tillatelse som gjør at de med stor grunn har hatt
forventninger til at det ikke skulle bli noen
stopp av politiske grunner, burde det være et
formål for statsministeren å kunne si klart at det
blir ja til utbygging, men at miljøkravene vil
bli diskutert. Grunnen til at jeg er opptatt av at dette er viktig,
er at når man skal tildele letekonsesjoner i 19. runde,
er det viktig ikke å ha usikkerhet om hvordan
utfallet blir for Goliat, for det vil ha noe å si for hvor
raskt den oljevirksomheten, som 19. runde skulle gi Nord-Norge,
faktisk kommer i gang. Hvis det fortsatt skal være
usikkerhet om Regjeringens politikk på dette området,
vil det være et problem.

Kan Regjeringen avklare standpunktet raskt?

 Jeg mener at det allerede er avklart
det som skal og bør avklares nå. Det ene er at
de har fått en utvinningstillatelse. De har fått
en lete- og utvinningstillatelse. De har lett, og så har de
funnet olje. Da har de fortsatt en utvinningstillatelse. Den står
ved lag. Det er en juridisk rettighet de har.

Samtidig er det slik at de skal søke
om et konkret utbyggingsprosjekt, hvis de fatter en investeringsbeslutning og ønsker å gå videre.
Den søknaden må selvfølgelig
vi behandle når den kommer. Det er gal forvaltningsskikk om
vi skulle ta stilling til en søknad før
den har kommet. Da ville det ikke være
noe poeng i å søke. Vi får avvente en
plan for utbygging og drift og en søknad fra
rettighetshaverne, når den måtte komme. Da skal
vi fastsette de krav som vi mener er nødvendige
til en slik utbyggingsplan. Det er slik det har vært gjort.
Jeg har vært med på å gjøre
det i tidligere regjeringer, og slik vil denne søknaden også bli
håndtert.

 Presidenten vil tillate tre oppfølgingsspørsmål – først
Ketil Solvik-Olsen.

  Politiske signaler betyr noe. Det er jo åpenbart
når Eni sier at de vil vurdere letestopp i Norge
så lenge de ikke vet hva de har å forholde
seg til når det gjelder rammebetingelser.

Fremskrittspartiet mener at man skal
stille strenge miljøkrav til olje- og letevirksomhet, men
man må la være å snakke om
at man skal innføre vernesoner. Man må heller si
hvilke miljøkrav oljeselskapene vil møte, og så skal
de få utvinne.

Statsministeren viser til at 19. runde skal
tildeles i første kvartal, men rammebetingelsene
for oljevirksomheten i nord skal først vedtas i andre
kvartal. Dermed risikerer man at det tildeles leteområder
som Stortinget, hvis de får innflytelse på rammebetingelsene,
faktisk kan endre og stenge.

Miljøvernministeren har sagt at hun ikke
utelukker oljefrie soner i nord. Mange spekulerer i at forvaltningsplanen
vil innebære at Goliat-feltet kommer inn under petroleumsfrie
soner. Kan statsministeren forsikre oss om at Goliat-feltet ikke
blir vernet?

  Vi legger opp til å legge fram forvaltningsplanen
og tildelingen av blokker i 19. konsesjonsrunde samtidig. Det kommer før
påske. I forvaltningsplanen vil vi foreta en avveining mellom
ulike interesser – skipsfartsinteresser,
fiskeriinteresser, petroleumsinteresser og miljø- og naturinteresser – i
tråd med det den forrige regjeringen la opp til.
Det er hensikten med forvaltningsplanen. Jeg mener det
er et godt og viktig dokument. Så vil vi altså samme
dag tildele blokkene i 19. runde.

Man kjenner godt til rammevilkårene
på norsk sokkel. De står beskrevet i Soria Moria-plattformen.
En del av de rammevilkårene inngår altså i
forvaltningsplanen, som ble varslet av den tidligere regjeringen,
med bred støtte her i Stortinget.

Når det gjelder Goliat, er situasjonen
fortsatt den at de har fått en lete- og utvinningstillatelse.
Den står selvsagt ved lag. Men vi kan først ta
stilling til selve utbyggingsprosjektet når vi får
en plan for utbygging og drift. Det er alltid slik. Det er aldri
slik at en regjering tar stilling til en plan for utbygging og drift
før søknaden har kommet.

 Line Henriette Holten Hjemdal – til oppfølgingsspørsmål.

 Olje- og energiministeren hevdet før
helgen at det ikke er gitt at en utbygging av Goliat vil
godkjennes. Oljedirektør Gunnar Berge uttaler i dag til
Dagens Næringsliv at petroleumsloven gjør det
vanskelig å nekte oljeselskapet Eni å bygge
ut Goliat-feltet. En slik forhåndsgodkjennelse
av oljedirektøren synes jeg er noe underlig, siden saken
skal behandles i Stortinget og en helhetlig forvaltningsplan skal
legges fram før påske, som statsministeren har
bekreftet i tidligere svar.

Mitt spørsmål blir da: Mener
statsministeren at oljedirektørens tolkning av petroleumsloven
på dette tidspunktet medfører riktighet, med de
tillatelser som er gitt?

 Jeg merker med glede at det er en noe ulik
innfallsvinkel fra de ulike opposisjonspartiene til spørsmålet
om Goliat. Svaret er likevel fortsatt det samme, og det
er at de har fått en lete- og utvinningstillatelse. Det
er en juridisk rettighet som selskapene har, og som står
ved lag. Samtidig er det slik at en slik utvinningstillatelse ikke
gir en automatisk godkjenning av et konkret utbyggingsprosjekt – der
skal det stilles krav, vilkår og betingelser. De kravene,
vilkårene og betingelsene kan vi først stille
når vi ser søknaden, har gått gjennom
den og har fastsatt miljøkrav på bakgrunn av en
forvaltningsplan. Derfor er det fortsatt slik at endelig stilling
til en utbyggingsplan tar vi når vi har fått en
søknad. Det gjelder helt uavhengig av hva oljedirektøren måtte mene eller
ikke. Gunnar Berge er en hyggelig mann, men det er Regjeringen som
bestemmer.

 Gunnar Kvassheim – til oppfølgingsspørsmål.

  Miljøvernministeren har skapt usikkerhet
om hvorvidt Goliat-feltet vil få utbyggingstillatelse for
olje. Den usikkerheten er ryddet av veien i dag av statsministeren.
Det betyr at miljøvernministeren og SV er overkjørt.
Det som gjenstår, er å se hvilke betingelser som
stilles til en slik utbygging.

I Soria Moria-erklæringen står
det at Stortinget skal behandle forvaltningsplanen som skal avstemme
fiskeriinteressene, miljøinteressene og petroleumsinteressene
i nordområdene. Det står at det er Stortinget
som skal avgjøre hvor det vil bli åpnet for aktivitet,
og hvor det ikke vil bli aktivitet.

Ligger det i dette en reell invitasjon
til Stortinget om å kunne påvirke denne forvaltningsplanen?
Kan statsministeren bekrefte at det ligger en åpning for
at synspunkter fra partiene i Stortinget vil
kunne føre til justeringer av forvaltningsplanen, som en
del av den prosessen som skal foregå i Stortinget?

  Jeg er litt usikker på hva Venstre
egentlig er opptatt av. Til dem som nå er urolige for at
det er skapt usikkerhet rundt Goliat, vil jeg si at i alle
de årene jeg har deltatt i disse debattene, de årene
jeg var energiminister, og da jeg var statsminister forrige
gang, har Venstre vært imot enhver aktivitet
i hele Barentshavet, også letekonsesjoner.
Det som er helt sikkert, er at vi ikke hadde funnet olje
på Goliat-feltet hvis vi ikke hadde lett. Venstre
var imot å lete, men kanskje for å bygge ut det
de var imot å finne.

Forvaltningsplanen skal behandles i Stortinget,
og vi vil være lyttende til de innspill og vurderinger
som kommer fra stortingspartiene, fra alle partier. Der
skal det foretas krevende og viktige avveininger av ulike interesser,
slik at vi får et best mulig regime for å sikre
næringsinteresser, men også for å sikre
miljø- og naturinteresser, som er store og viktige i Barentshavet.

 Vi går videre til neste hovedspørsmål.

 I et nyttårsintervju med NTB karakteriserte
statsministeren debatten om bordbønn i skolen som usaklig
støy. Det samme gjaldt bråket om hvem som er best
egnet til å oppdra småbarn, foreldrene eller
barnehagene. Alle debattene så han på som
uvesentlige, misforståelser og tøvete. Det var bare skattedebatten mellom
LO og Arbeiderpartiet som statsministeren
fant høyverdig nok til å kunne karakterisere som
en real og ærlig debatt.

Da Linda Austnes fra Godøy så oppslaget
i VG om at kunnskapsministeren ville stoppe bordbønn i
skolen, ble hun så provosert at hun spontant satte i gang
en underskriftskampanje på sin nærbutikk. Kampanjen
har fått stor oppmerksomhet, og har pr. i dag samlet inn
57 000 underskrifter. Det var synd statsministeren ikke
fant tid til å møte Linda Austnes da hun var her
før jul for å levere disse underskriftene. Jeg
gjorde det, og hun kunne fortelle at det er mye uro i landet omkring
disse spørsmålene. Et slikt engasjement som det
Linda Austnes viser, kan ikke karakteriseres som verken
usaklig eller tøvete. Debattene som statsministeren
uttaler seg om, kan heller ikke bortforklares som misforståelser.
De har rett og slett kommet som følge av uttalelser fra
Regjeringens egne medlemmer, og ikke som mediers eller
enkeltpersoners vonde vilje.

I disse dager skal Regjeringen bruke noen
dager på å reise rundt i Norge, og målet
er, ifølge statsministeren, å få innspill
fra vanlige folk. Jeg vil ikke utelukke at regjeringsmedlemmene
vil møte mye som de vil oppfatte, ut fra en slik tenkning,
som uvesentlig, misforståelser eller tøvete.
Men statsministeren har invitert til dialog og samarbeid
med opposisjonen, og da må man kunne forvente at det blir
motstand, debatt og uenighet. Det som av statsministeren kan ses
på som uvesentlig, er for mange mennesker i dette landet
svært vesentlig. Regjeringen har sagt at den skal endre
politikkens innhold og form. Er det slik at politikkens nye form
er å avfeie ubehagelige debatter som unødvendige,
uvesentlige og tøvete?

  Svaret på spørsmålet
er nei. Tvert imot ønsker jeg debatter hjertelig
velkommen, og vi skal ikke avfeie viktige debatter der
vi er uenige eller der det er vanskelige spørsmål
som debatteres. Jeg er glad for spørsmålet fra
representanten Høybråten, fordi jeg får
anledning til å presisere at jeg selvsagt ikke
mener at den eneste interessante debatten i fjor høst
var debatten om skatteopplegget. Det var mange andre interessante
debatter i fjor høst, og vi deltok begge i flere av dem.

Det jeg derimot var opptatt av å understreke,
og som jeg gjerne gjentar, er at jeg mener at to konkrete
debatter, nemlig debattene om barneoppdragelse og bordbønn, bygger
på misforståelser. Jeg skal ikke gå inn
på hvem som er ansvarlig for misforståelsene,
men bare konstatere at når det gjelder bordbønn,
mener Øystein Djupedal nøyaktig
det samme som Kristin Clemet. Jeg mener nøyaktig det
samme som tidligere statsminister Bondevik mente som statsminister,
slik at der er det ingen endring. Når det ikke
er endring og ikke uenighet i hvordan regelverket rundt
bordbønn skal praktiseres i skolen, er det en unødvendig
debatt at vi diskuterer noe vi er enige om. Det mener
jeg, det har jeg tenkt å gjenta, og det står jeg
ved.

Tilsvarende når det gjelder barneoppdragelse,
vet jeg at Øystein Djupedal ikke mener
at barnehagene er bedre egnet til å ta hovedansvaret
for oppdragelsen av barn, og derfor mener jeg at en debatt
som bygger på det premisset, er en unødvendig
debatt. Det er nok av annet å diskutere der vi er ordentlig
uenige, og der det faktisk er slik at det spiller en rolle hvem
som bestemmer. Når det gjelder bordbønn, spiller
det ingen rolle om statsministeren heter Stoltenberg eller
Bondevik, fordi det er det samme regelverket
som gjelder. Når det gjelder f.eks. bioteknologilov, friskolelov eller
formuesskatt, er det uenighet – det er viktige debatter.
La oss ta debattene der det er reell uenighet, og ikke
der det er en skinnuenighet som egentlig ikke
bygger på at det er reelle motsetninger.

  Jeg føler grunn til å minne
om at det er Regjeringen som har reist spørsmålet
om verdigrunnlaget i skolen. Den skal gjennomgå verdigrunnlaget
i skolen, heter det i Soria Moria-erklæringen. Kunnskapsministeren
har sagt at han ønsker et verdigrunnlag i skolen
som er mer inkluderende. Det er ikke en videreføring
av Bondeviks politikk. Hvis statsminister Stoltenberg
har oppfattet det slik, kan det avklares her og nå.

Men det som er underliggende i mitt spørsmål,
er at vi har en regjering og en statsminister som definerer angrep, utspill,
debatter og motstand fra opposisjonen som unødvendig, som
tøvete og bygd på misforståelser – hver
gang de møter motstand. Og hvis det er dette som er politikkens nye
form, da må jeg virkelig spørre: Hva er det som
gjør at det er Regjeringen som kan definere hvilke debatter som
er unødvendige i et demokrati? Er det slik at 57 000 mennesker
som har skrevet under på oppropet fra Linda Austnes, totalt
har misforstått?

  Jeg må åpenbart gjenta følgende:
Jeg mener at det var mange nødvendige og viktige
debatter i fjor høst. For eksempel var
det en viktig debatt i fjor høst der Kristelig
Folkeparti mente at kommunene skulle ha 5 milliarder kr
mindre enn det Arbeiderpartiet
var for. Det er en viktig debatt. Kristelig Folkeparti
mente at vi skulle ha store skattelettelser på formuesskatten
til de rikeste – Arbeiderpartiet
var imot det, Kristelig Folkeparti var for det.
Det var en viktig debatt. Debatten om friskoleloven er en viktig
debatt. Debatten om bioteknologi
er en viktig debatt. Det var mange, mange andre viktige
debatter i fjor høst, og også som pågår
nå.

I oppropet reises selvsagt mange viktige spørsmål, men
jeg har pekt på at når det gjelder de to konkrete
som jeg mener bygger på misforståelser,
nemlig spørsmålet om bordbønn og spørsmålet
om barnehagenes rolle for oppdragelsen, mener jeg det ikke
er noen reell uenighet. Det er svært
mange andre saker der det er nødvendig med debatt,
der det er reell uenighet – og la oss da diskutere dem.
Det er klart vi også kan få en diskusjon
om verdigrunnlaget i skolen, men det er en annen debatt enn spørsmålet
om bordbønn, for der er regelverket, og praktiseringen
av det, nøyaktig det samme med den
nye regjeringen som med den forrige.

 Presidenten tillater tre oppfølgingsspørsmål – først
Siv Jensen, så Lars Sponheim og Bjørg Tørresdal.

 Jeg synes også det er ganske
spesielt at statsministeren definerer en del av de debattene
som stod helt sentralt i ukevis før jul, som
misforståelser. Men det jeg kanskje synes er enda
mer spesielt, er at statsministeren ved en rekke anledninger har
vært nødt til å rykke ut enten for å forsvare
statsråder, for å bortforklare statsråder eller
for å refse statsråder. Er det en komfortabel
situasjon for statsministeren at han må bruke mer
av sin tid på det enn på å lede
landet?

  Jeg kan berolige representanten Jensen med
at jeg bruker all min tid på å lede
landet. Og når jeg ikke gjør det, slapper
jeg av og gjør helt andre ting. Så sånn
sett har jeg en veldig behagelig situasjon.

Men det å lede landet betyr både å legge
fram forslag, lede Regjeringens arbeid og klargjøre
ting dersom det har oppstått uklarhet. Og i den grad det
var uklarhet om f.eks. norsk holdning til boikott av Israel, føler
jeg at det er veldig klargjort nå. Det er unødvendig
med ytterligere oppklaringer der, og jeg har da tenkt å bruke
tiden min til andre ting.

For ordens skyld vil jeg også understreke
at jeg ikke har ment at alle debattene i fjor
høst var unødvendige. Det er to ting jeg mener
bygger på misforståelser. Når denne regjeringen
mener nøyaktig det samme
om bordbønn som den forrige, har jeg litt problemer
med å se at det er grunnlag for en lang og omfattende debatt
om det. Når det gjelder barneoppdragelse, er Øystein
Djupedal og jeg enige om at barnehager er bra, men at foreldrene
har hovedansvaret for barneoppdragelsen.

 Presidenten vil gjøre oppmerksom på at Erna
Solberg mener hun har tegnet seg. Det er ikke
registrert her oppe, men presidenten ser ikke
bort fra at det er en bitte liten mulighet for at det er gjort en
feil, og derfor vil Erna Solberg også få stille
et oppfølgingsspørsmål før Bjørg
Tørresdal, som vi ikke ønsker å straffe
når hun er annonsert.

Lars Sponheim – til oppfølgingsspørsmål.

 Jeg er redd statsministeren ikke
ledet landet, men slappet vel mye av da han gav dette nyttårsintervjuet
som er referert. Nå har han bidratt til å moderere
dette betydelig i dag ved å si at den generelle karakteristikken
av den betydelige demokratiske aktivitet i debattene i høst
har vært tøysedebatter når det gjelder
to saksfelt. Og det må statsministeren selvsagt ha lov å ha
en mening om.

Jeg synes likevel det er ganske
påfallende hvordan statsministeren, og også andre
i hans regjering, har gjort det til et poeng å si hvor
viktig det er at det fargerike fellesskap i seminarer og regjering
må få lov å leves ut med ulike syn, mens
han legger en knallhard hand over den debatten som skal være
i et demokrati, og så å si avlyser noen
av demokratiets viktigste virkemidler. Det har
blitt moderert i denne debatten, men allikevel vil jeg bruke denne
anledningen til å oppfordre statsministeren,
gjerne i spørsmåls form: Kan han ikke
gjøre det til et nyttårsforsett heller å løfte
fram det han så bra har sagt noen ganger i Stortinget,
nemlig å lytte, være inkluderende, akseptere at
det kommer nye standpunkter i Stortinget? Jeg vet godt at en regjering ikke
har tenkt alle tanker. Av og til dukker det opp gode
ting i debatten etter at en regjering er ferdig. Bygg
på det, statsminister, og gjør det til et nyttårsforsett. Er ikke
det smart?

  Svaret på det spørsmålet
er ja.

 Flott, president!

 Erna Solberg – til oppfølgingsspørsmål.

 Takk for at jeg fikk ordet.

Jeg har stor forståelse for at det
kan være frustrerende når mediedebatter
løper om saker som man kanskje ikke hadde trodd
ville gi det potensialet som det har fått. Men jeg har
lyst til å si at veldig mye av valgkampen i fjor dreide
seg bl.a. om fra daværende opposisjonsleder Jens Stoltenberg å forsøke å avvise
debatter som man også den gangen mente det var
kritikkverdig at man tok opp, f.eks. utfordringene med det utenrikspolitiske
grunnlaget for det rød-grønne alternativet i norsk
politikk. Vi har vel i ettertid fått bevist at det var
et område man kanskje burde ha drøftet dypere
og nærmere, selv om jeg har registrert
at utenriksministeren mener at SVs aktiviteter i den utenrikspolitiske
debatten er forfriskende. Jeg er ikke sikker på om
sist uke har vært like forfriskende.

Mitt spørsmål til statsministeren
er: Ser statsministeren nå at det hadde vært grunnlag
for at Regjeringen drøftet en del saker grundigere før
de gikk ut? Nå har statsministeren nettopp parkert
miljøvernministerens utspill i forrige uke.

 Jeg mener det er forfriskende med
debatter, og ønsker mange debatter velkommen.
Jeg tror vi alle skal anstrenge oss for å delta
i dem, og det er jo fint at vi er enige om det.

Når det gjelder utenrikspolitikken,
er den veldig grundig drøftet i Soria Moria-erklæringen.
Den er faktisk en av de tingene vi brukte mye tid på, og
der det er omfattende, presise og veloverveide setninger. Det er også grunnlaget
for at vi, når det oppstår usikkerhet eller noen
hevder at det er usikkerhet rundt våre holdninger
til Afghanistan, kan vise til Soria Moria-erklæringen,
hvor det altså står helt klart at vi skal trappe
opp den norske tilstedeværelsen i Afghanistan.
Det er også helt klart at det ikke
er dekning i Soria Moria-erklæringen for å gå inn
for noen boikott av Israel.

Så vil jeg også minne
om at det at et parti mener noe som de ikke
har fått gjennomslag for i regjering, det er slik det bør
være, slik det skal være, i en flerpartiregjering. Høyre
var for veldig mye lavere alkoholavgifter og profilerte seg på det
selv om de satt i en regjering som ikke senket alkoholavgiftene.
Høyre var for EU, selv om de satt i en regjering som ikke
kom til å søke. Venstre var imot enhver
aktivitet i Barentshavet, men åpnet for det mens de satt
i regjering.

Så dette kommer til å være
noe vi må leve med.

  En av de store debattene i høst gjaldt
spørsmålet om friskoler. I valgkampen sa regjeringspartiene
at de ville tilbake til den gamle privatskoleloven, som legger til
rette for livssynsskoler og skoler med alternativ pedagogikk. I
høst gjentok statsminister Stoltenberg i Stortinget
at det var slått fast i Soria Moria-erklæringen
at vi skal ha en privatskolelov som legger til rette for skoler
med alternativ pedagogikk eller religiøst grunnlag.

Så opplevde vi at kunnskapsministeren
og Regjeringen stoppet alle friskoler som hadde fått
godkjenning, men som ikke var kommet i gang. Regjeringen
stoppet også kristne og andre livssynsskoler,
Steinerskoler og andre alternativ pedagogikk-skoler.

Kan statsministeren forstå den uro
det har skapt, og kan statsministeren fjerne tvil og garantere at
godkjente livssynsskoler og alternativ pedagogikk-skoler får
lov til å starte opp?

 Vi kommer til å gi tillatelse til
at livssynsskoler og skoler som bygger på alternativ pedagogikk,
skal kunne få starte opp. Det vi samtidig har gjort helt
klart, er at vi trengte en midlertidig stans fordi vi måtte lage
en ny lov. Det var gitt tillatelse til 22 000 nye elevplasser, de
aller fleste knyttet til kommersielle skoler – skoler som ikke
bygger på alternative livssyn eller alternativ
pedagogikk. Derfor måtte vi ha denne stansen inntil en
ny lov er vedtatt. På grunnlag av den nye loven vil det
bli gitt tillatelser til drift av private skoler bygd på alternative
livssyn og alternativ pedagogikk. Det har vært klart hele
tiden, men jeg vil gjerne fjerne all usikkerhet om det, i den grad
det er noen.

 Vi går videre til neste hovedspørsmål.

 Vi har lagt bak oss et år som har
vært noe av det beste, kanskje det beste norsk næringsliv noen
gang har hatt. Vi har rekordstore overskudd, vi har fantastiske
resultater for nasjonen Norge, og det er jo slik at det å ha
lønnsomme bedrifter er en forutsetning for å kunne
få et stort og viktig fellesskap. Vi må skape
for å dele, som statsministeren så ofte
sa en gang i tiden.

Det at vi nå har et næringsliv
i Norge som er så moderne, som fanger mulighetene
i den globale økonomien, er framfor alt et resultat av
at næringslivet har kunnet omstille seg de siste årene.
Det vet statsministeren mye om, som tidligere næringsminister,
og også undertegnede, at de forutsetninger som
lå til grunn for omstillinger, det at norske
bedrifter investerte mye mer ute enn utlendinger investerte i Norge,
det at man investerte like mye ute som man investerte
i Norge, var en forutsetning.

Dessverre er det slik at
av og til går arbeidsplasser tapt i en sånn omstilling,
men det er nødvendig for å styrke framtidsrettede
arbeidsplasser i Norge. Så tar hans statssekretær,
på Statsministerens kontor, og hans næringsminister
i ulike intervjuer i julen til orde for at nå skal bedrifter
ilegges en bot, en millionbot. Hans statssekretær viser til
Tyskland, hvor det er 1 million i bot for hver arbeidsplass som
måtte forsvinne. Det er synd at arbeidsplasser forsvinner,
men det er nødvendig for å få et framtidsrettet, moderne
næringsliv. Det er så å si skatt på omstilling
de tar til orde for. Jeg er ganske sikker på at
hadde det vært politikken da statsministeren i sin tid
var næringsminister, og da undertegnede var det, gjennom
skiftende regjeringer, så hadde vi i dag ikke
hatt det globalt konkurransedyktige og lønnsomme næringslivet
som vi har i Norge i dag.

Betyr det at statsministeren her i Stortinget
i dag kan varsle at det kommer til å bli politikk
fra denne regjeringen å skattlegge den type nødvendige
omstillinger, disse millionbøtene som her varsles?

 Først en liten generell betrakting.
Når representanter fra de tidligere regjeringspartiene
snakker om norsk økonomi i 2005, sier de alltid
at det er det beste året noensinne og usedvanlig
godt. Det er mye bra i norsk økonomi i 2005, men det er
samtidig slik at det er et år hvor arbeidsløsheten
bet seg fast på et veldig høyt nivå.
Så kanskje den viktigste målestokken
på om det går bra eller dårlig
i norsk økonomi       – for det er mange av dem,
men en av dem er ledigheten – gikk i gal retning. Arbeidsløsheten
bet seg fast på et veldig høyt nivå.
Det tror jeg er et tillegg som representantene fra de tidligere
regjeringspartiene bør merke seg litt oftere, nemlig at
vi hadde en veldig høy ledighet i en økonomisk
høykonjunktur, at vi så at det var fare
for varig høyt ledighetsnivå i Norge.

Når det så gjelder ervervsloven,
har vi ingen planer om å innføre noen
skatt på omstilling. Men vi har altså en diskusjon
om den nye ervervsloven. Vi skal sende den ut på høring
når vi er klare med den, og da får vi ta stilling
til hvordan den skal utformes.

Men den nye ervervsloven er jo, hvis jeg får
lov til å minne om det, en videreføring av de
gamle konsesjonslovene, som var Venstres glansbilde på begynnelsen
av det forrige århundre, og som Venstre
skrøt av i alle sammenhenger utover på 1990-tallet,
og som ble erstattet med ervervsloven på begynnelsen av
1990-tallet, som følge av EØS-loven. Det underlige
er at Venstre, som har vært en tilhenger av konsesjonslovene
og på en måte var konsesjonslovenes
far og mor, nå fornekter hele den tenkningen og
mener at den er gammeldags. Vel, det er god, gammeldags
Venstre-politikk å være tilhenger av
den type lovverk.

 Jeg er veldig glad for den smule forsøk
statsministeren har gjort på å kunne Venstre-historie.
Jeg vil gjerne bidra framover til å utdype kunnskapen
på det området.

En viktig historiekunnskap er at Venstre
har vist evne til omstilling, også av
politikk. Vi har fått ord på oss for å være
forretningsfører for nødvendigheter. Det er heldigvis
rett, for reaksjonisme trenger vi ikke, heller ikke i norsk
næringspolitikk i møte med global økonomi.
Jeg er glad for at statsministeren ikke bekrefter at det
kommer den type skatt på omstillinger. Jeg har
lyst til å minne statsministeren om et intervju
han har gitt. Jeg er meget enig i det han sier i det intervjuet,
og jeg vil gjerne få si at det var ikke min mening å ta æren
for resultatene i 2005. Tvert imot, jeg delte den med skiftende
regjeringer og næringsministre opp gjennom tidene – jeg
frykter de framtidige på kort sikt. Han sier
i et intervju at velferdsstatens verste
fiende er de som er imot fornying. Det er helt rett. Han skryter også av
de viktige omstillingene i Posten og NSB, som nå går
med fantastiske overskudd, hvor vi slet med det motsatte for noen år
siden. Omstilling er nødvendig, og jeg vil bare
minne om at når man måtte tenke disse innstrammingene
overfor det private næringsliv, så kan man ikke
tenke seg en skatt på omstilling for den type
omstillinger i offentlig sektor. Likt må de behandles.

 Jeg er en varm og sterk tilhenger av fornyelse
av offentlig sektor. Det er også nedfelt i Soria
Moria-erklæringen at vi skal fortsette et sterkt arbeid
når det gjelder fornyelse av offentlig sektor, fordi alle
vi som er tilhengere av en sterk offentlig sektor og sterke offentlige
fellesskapsløsninger, må være
de første til å fornye dem, slik at
vi er trygge på at de fungerer godt, og at vi bruker skattepengene
på en best mulig måte. De som er for privatisering,
har det på en måte litt lettere, for
de mener at et alternativ til sterke offentlige fellesskapsløsninger
er privatisering. Jeg mener at et av de viktigste
virkemidlene mot privatisering er fornyelse av offentlig sektor,
slik at den er veldrevet på fellesskapets grunn og bidrar
til rettferdig fordeling. Det er grunnen til at denne regjeringen
kommer til å fortsette fornyelsesarbeidet.

 Presidenten vil tillate tre oppfølgingsspørsmål – først
Siv Jensen.

 Jeg er helt enig med representanten Sponheim
i at arbeidsplasser kommer og går. Midt i valgkampen var
det noen arbeidsplasser som var i ferd med å gå og
fikk betydelig oppmerksomhet ikke minst fra statsministeren
selv. Han var i fakkeltog. Han brukte veldig mye tid på å snakke
om mangel på verktøy i verktøykassen,
og man kunne få et veldig klart inntrykk av at både
statsministeren og de to partiene som Arbeiderpartiet
nå regjerer med, hadde planen klar for hvordan man skulle
redde Union. Hvilken plan er det Regjeringen har både i
forhold til Union og i forhold til andre, tilsvarende
saker som helt sikkert vil måtte komme i norsk industri
i årene fremover, rett og slett fordi man har behov for å drive
en naturlig fornyelse og omstilling i norsk industri, i norsk næringsliv,
for å møte den knallharde internasjonale
konkurransen som også norske bedrifter
er utsatt for?

  Først når det gjelder Union:
Vi har fulgt opp nøyaktig det vi sa, bl.a. det jeg sa i
den talen jeg hadde i Skien under fakkeltoget. Det var at vi skulle
gå inn med de virkemidlene som var tilgjengelig bl.a. gjennom
Innovasjon Norge, gjennom kraftkontrakter og gjennom dialog
med selskapet. Det har vi fulgt opp. Men det ble altså ikke
flertall i bedriftsforsamlingen for noen videre drift.
Vi har aldri garantert noe som helst – det var
jeg veldig varsom med under valgkampen. Det ble til og med i avisreferater etter
det møtet pekt på at jeg ikke garanterte noen
ting, for det vet jeg av erfaring er en klok tilnærming.

Når det så gjelder andre
virksomheter mer generelt, er det slik at vi skal ha en aktiv næringspolitikk.
Det betyr for det første å holde orden
på økonomien, renter og kronekurs, i motsetning
til Fremskrittspartiet, som vil bygge ned norsk industri
gjennom en uansvarlig bruk av oljepenger. For det andre
betyr det mer satsing på ting som er viktig for norske
bedrifter, som f.eks. samferdsel. Derfor har vi økt investeringene
i samferdsel med om lag 0,5 milliarder kr sammenlignet med fjorårets
budsjett. Og vi har også andre viktige
virkemidler for å styrke norske bedrifter.

 Torbjørn Hansen – til oppfølgingsspørsmål.

 Diskusjonen om ervervsloven er etter
min mening en ren næringspolitisk papirtiger uten betydning
for norske arbeidsplasser. Men det som er nytt, er næringsministerens
trussel om millionbøter for å nedlegge det han
mener er lønnsomme arbeidsplasser, som kom nå i
julen. Og da vil jeg sitere næringsministeren fra et intervju
med ham i VG 29. desember, hvor han sier:

«Det
finnes ingen fasit for hva som ligger i lønnsomhetsbegrepet.
Dette må vurderes i det enkelte tilfelle og i diskusjonen
i forkant av en nedleggelse.»

Ser ikke statsministeren at dette
blir helt vilkårlig, og at det vil være
enkelt for en bedrift å kjøre ned en avdeling eller
et datterselskap i en slik situasjon og framstille dem som
ulønnsomme, og at det også vil være
en diskusjon om framtidig lønnsomhet? Tror statsministeren
at et slikt vilkårlig regelverk vil gjøre det
mer attraktivt for bedrifter å bli
lokalisert til Norge?

  Jeg mener at det ikke
fins noen helt klar fasit på hva som er et korrekt
lønnsomhetsbegrep. Det skyldes dels at det kan være ulike
vurderinger av hva som er privatøkonomisk lønnsomt.
I diskusjonen rundt Union har vi jo nettopp
hatt det, og ikke minst Høyres tidligere næringsminister
Børge Brende var veldig opptatt av at det var et problem
at mens det var noen private investorer som mente at det
var lønnsomt å gå videre, nektet de private
eierne å selge til disse investorene. Så den tenkningen
kan jo ikke være helt fremmed for Høyre
heller, når Høyres næringsminister nettopp forfektet
problemet med lønnsomhetsbetraktninger,
og man altså ikke fikk lov til å gjennomføre
et lønnsomt kjøp fra dem som ønsket å kjøpe
Union. Det er punkt 1.

Punkt 2 er at det er en vesentlig forskjell mellom
privatøkonomisk lønnsomhet og samfunnsøkonomisk
lønnsomhet. Det kan være privatøkonomisk
lønnsomt å nedlegge en bedrift og la folk bli
arbeidsløse, men det kan ha samfunnsøkonomiske
kostnader. Det er en del av politikkens oppgave å forsøke å korrigere
for de samfunnsøkonomiske kostnadene som den type
privat atferd medfører, og det skal vi fortsette med å gjøre.

 Hans Olav Syversen – til oppfølgingsspørsmål.

  Statsministeren sa i sitt første
svar i denne runden at arbeidsmarkedet gikk i gal retning i 2005.
Jeg lurte et øyeblikk på om det var
den gangen da Bondevik-regjeringen overtok, statsministeren refererte
til, for da gikk det vitterlig i gal retning. Men etter
de tallene vi sitter med, var det en markant nedgang i arbeidsledigheten
i 2005, og sysselsettingen har aldri vært høyere
enn i 2005. Det gjelder enten man ser på SSBs tall eller
Aetats tall. Så med den bemerkningen statsministeren hadde,
har jeg et spørsmål: Sitter statsministeren og
Regjeringen med andre tall for sysselsettingsutviklingen
i 2005 enn det vi andre gjør, siden han kan si
at arbeidsmarkedet har gått i gal retning i 2005?

  Mitt hovedpoeng var at arbeidsløsheten
var i ferd med å bite seg fast på et veldig høyt nivå i
en økonomisk oppgangstid. Det skyldtes bl.a. at regjeringen
førte en veldig passiv arbeidsmarkedspolitikk, mens det
er helt nødvendig å få folk i jobb når økonomien
går opp, og unngå at folk blir varig stengt ute
av arbeidsmarkedet.

Når det gjelder utviklingen av arbeidsmarkedet,
skal jeg presisere følgende: Den registrerte ledigheten
gikk ned i 2005, mens AKU-tallene viste en annen tendens. Og hva
man nå velger å telle – enten Arbeidsmarkedsetatens tall eller
Statistisk sentralbyrås tall – er iallfall bildet
det samme, nemlig at arbeidsløsheten var høy i
en økonomisk oppgangstid. Med den presiseringen står
jeg inne for alt jeg har sagt. Men det er altså mange
mål for utviklingen på arbeidsmarkedet, og det
er vist et litt ulikt bilde i 2005.

 Stortinget behandler så siste hovedspørsmål
i den muntlige spørretimen.

 Jeg vil først få lov til å ønske
statsministeren et godt nytt år. Det er godt å høre at
statsministeren kan slappe av en gang iblant innimellom
all brannslokking, og det er også betryggende å høre at
statsministeren, Regjeringen og Arbeiderpartiet
har en oppgave, nemlig å ha fokus på å lede
landet.

Men på tross av at statsministeren
og Arbeiderpartiet har avvist en del
debatter som tøvete fra opposisjonens side, er det én
debatt som har begynt å gro, i forhold til at partisekretæren
i Arbeiderpartiet, i likhet med parlamentarisk leder og
nestleder Hill-Marta Solberg i dag i Dagsavisen,
sammen med Valla og LO igjen selvfølgelig, nå skal «knekke «FrP-koden»».
En skulle kanskje tro det var et kryssord eller
en Sudoku-oppgave vi stod overfor. Men mitt spørsmål
til statsministeren når det gjelder å ha fokus på å lede
landet, er: Er det også en strategi fra regjering
og embetsverk for å knekke «FrP-koden» innbakt
i det å lede landet? I så fall vil jeg
gjerne også få utfordre
statsministeren på hvorvidt embetsverk og regjering nå i
større grad skal bruke ressurser sammen med Valla
og LO.

 Embetsverket brukes bare til det
som embetsverket skal gjøre, og det er å forberede
og saksbehandle Regjeringens beslutninger. Slik er det, og slik
skal det fortsatt være, og hvis det var det representanten
spurte om, er altså svaret det.

Når det så gjelder diskusjonen
mer allment, tror jeg at vi nettopp i lys av den sterke
etterlysningen av debatter bør hilse velkommen debatter
der man får fram forskjellene mellom ulike partier, mellom
f.eks. Fremskrittspartiet og Arbeiderpartiet.
Det er jo rikelig anledning til det. Vi kan f.eks. se på virkningene
av Fremskrittspartiets forslag om å si nei til landsomfattende
tariffavtaler, Fremskrittspartiets totalt uansvarlige bruk av oljepenger,
som vil svekke våre muligheter til å finansiere
pensjoner i framtiden, eller Fremskrittspartiets forslag
om å fjerne all statlig støtte til barnehager
og gjøre alt om til kontantstøtte, noe som vil
gjøre barnehagene vesentlig dyrere, den sosiale ulikheten
vesentlig større og gjøre det mye vanskeligere å få til
integrering, ikke minst av minoritetsbarn. Det er bare noen
eksempler på gode og viktige
debatter jeg ser fram til å føre med
Fremskrittspartiet, og som får fram viktige politiske forskjeller
i Norge. Det skal vi fortsette med.

 Jeg takker for svaret. Fremskrittspartiet
liker å vite hvem vi skal gå i krigen mot,
og da er det godt å høre at embetsverket
i hvert fall skal holde seg utenfor den krigen som LO og Arbeiderpartiet
nå har lagt opp til.

Vi ser fram til den debatten med LO og Arbeiderpartiet,
særlig i forhold til det som går på valgfrihet, også for arbeidstakere
når det gjelder å forhandle om egen lønn osv.
Vi ser også fram til debatten om rettferdighet
med hensyn til å fordele midlene til barnefamiliene slik
at man kan få frihet til å velge mellom
barnehage og andre former for omsorg for sine
barn, noe som Arbeiderpartiet og LO er
sterkt imot. Vi ser også fram til en debatt om
arbeidstakerne i Norge kan fristilles fra Youngstorget
og LO og den overstyringen som skjer der. Vi ønsker
i større grad lokale forhandlinger og at arbeidstakerne
i større grad får lov til å bestemme
når det gjelder egne behov.

La meg avslutte med et spørsmål:
Støtter også statsministeren – indirekte,
han er også leder i Arbeiderpartiet – at
LO nå skal bruke millioner av kroner på å knekke «FrP-koden»?

  Først i forhold til den konkrete
debatten: Landsomfattende tariffavtaler er selve bærebjelken
i det som gir arbeidstakere trygghet for lønn og arbeid
i Norge, og der er det en stor og ideologisk forskjell. Vi tror
på det fellesskapet fagforeningene er gjennom å sikre
arbeidstakernes rettigheter når det gjelder lønn
og trygghet i jobb. Fremskrittspartiet er
imot det, vi er for det. Det er en stor og viktig forskjell.

Barnehager: Der har jo Fremskrittspartiet
ment litt forskjellige ting opp gjennom årene, men på det
siste landsmøtet gikk de altså inn for å fjerne
all statsstøtte til barnehager. Det betyr at det i barnehagene
kommer til å koste opp mot 10 000 kr, tror jeg, i hvert
fall det mangedobbelte av hva det koster i dag, og det betyr igjen
at vi kommer til å oppleve at de barna som trenger barnehager
mest, i minst grad får det, ikke minst barn med
innvandrerbakgrunn, som burde gå i barnehage, men som da etter
alt å dømme i større grad ikke
vil gå i barnehage. Så som jeg sier, det er debatter
jeg ønsker velkommen.

Når det gjelder LOs engasjement, er
jeg ikke à jour med hva de har tenkt å gjøre
og ikke gjøre, men de får nå avgjøre
det selv. Vi skal i hvert fall føre debatten
med Fremskrittspartiet uansett.

 Presidenten har registrert
ett oppfølgingsspørsmål – Siv
Jensen.

Presidenten vil tillate seg å gjøre
oppmerksom på at den type debatter, utenfor denne
salen, vil også partiformannen i Fremskrittspartiet
kunne delta i!

 Det hadde kanskje vært fordelaktig
om statsministeren konsentrerte seg om å klargjøre
Regjeringens politikk i stedet for å forsøke å tåkelegge
Fremskrittspartiets. Jeg er hjertens enig med statsministeren i
at det er bra med prinsipielle ideologiske debatter om ulike retninger
for politikken. Men da ville det være et prisverdig bidrag
til debatten at Arbeiderpartiet klargjorde
hva Arbeiderpartiet stod for, så kunne
Fremskrittspartiet klargjøre
hva Fremskrittspartiet stod for, og
så kunne vi la velgerne, med den klokskapen de har, få lov
til å avgjøre hvem de var mest enig med. Det er
fordummende for den politiske debatten når Arbeiderpartiet
skal bruke all sin kraft, hvis man skal tro Martin Kolberg,
på å bekjempe Fremskrittspartiet
i 2006. Er det et syn som også statsministeren
deler? Er det slik at hele Arbeiderpartiet, også med
partileder Stoltenberg i spissen, skal bruke
ressursene sine på denne type bekjempelse, eller
vil statsministeren kanskje prioritere å styre landet? Eller
er det slik at man i denne saken «tar en SVsk»,
at partileder Stoltenberg ikke skal fronte saken?

  Partileder Stoltenberg og statsminister
Stoltenberg skal holde på med de samme tingene,
og det er å bringe rundt det glade sosialdemokratiske budskap
og lede Regjeringens arbeid. Da får vi også fram
forskjeller i politikken, og et viktig sosialdemokratisk budskap
er altså ideen om fellesskapet, at fellesskapet
er en god ramme og gir trygghet for enkeltmennesket. Da må vi
få lov til å peke på at Fremskrittspartiet
er mot det fellesskapet som ligger i fagforeninger og landsomfattende
tariffavtaler. Et fellesskap er offentlig finansierte barnehager,
og da må vi få lov til å peke
på at Fremskrittspartiet
nå har gjentatt sin gamle programformulering om null statsstøtte
til barnehager, noe som betyr en rasering av et veldig viktig fellesskapstilbud.
Det har jeg tenkt å peke på enten jeg
er partileder, statsminister eller begge deler på en
gang.

 Tiden for den muntlige spørretimen
er nå omme, og vi går over til den ordinære
spørretimen.





                    
                    
                    

 Det blir en lang rekke endringer i den oppsatte
spørsmålslisten, og presidenten viser i den sammenheng
til den oversikt som er omdelt på representantenes plasser
i salen.

Endringene var som følger:

Spørsmål 1, fra representanten Erna
Solberg til statsministeren, vil bli besvart av utenriksministeren.

Spørsmål 2, fra representanten Vera
Lysklætt til kommunal- og regionalministeren, er overført
til arbeids- og inkluderingsministeren som rette vedkommende. Spørsmålet
vil imidlertid bli besvart av samferdselsministeren på vegne
av arbeids- og inkluderingsministeren, som er bortreist.

Spørsmål 3, fra representanten
Peter Skovholt Gitmark til utenriksministeren, bortfaller, da spørreren ikke
er til stede.

Spørsmål 4, fra representanten
Per Roar Bredvold til forsvarsministeren, vil bli besvart av utenriksministeren på vegne
av forsvarsministeren, som er bortreist.

Spørsmål 5, fra representanten
Gunnar Gundersen til miljøvernministeren, må utsettes
til neste spørretime, da statsråden er bortreist.

Spørsmål 6, fra representanten
Torbjørn Andersen til miljøvernministeren, vil
bli besvart av samferdselsministeren på vegne av miljøvernministeren,
som er bortreist.

Spørsmål 7, fra representanten
Torbjørn Hansen til miljøvernministeren, er overført
til olje- og energiministeren som rette vedkommende. Spørsmålet
vil imidlertid bli besvart av samferdselsministeren på vegne
av olje- og energiministeren, som er bortreist.

Spørsmål 8, fra representanten
Ketil Solvik-Olsen til olje- og energiministeren, vil bli besvart
av samferdselsministeren på vegne av olje- og energiministeren,
som er bortreist.

Spørsmål 9, fra representanten
Finn Martin Vallersnes til utviklingsministeren, vil etter
avtale mellom spørrer og statsråd bli
utsatt til neste spørretime.

Spørsmål 13, fra representanten Kari Lise
Holmberg til arbeids- og inkluderingsministeren, må utsettes
til neste spørretime, da statsråden er bortreist.

Spørsmålene 14 og 15, fra
henholdsvis representantene Hans Olav Syversen og Petter Løvik
til justisministeren, må utsettes til neste spørretime,
da statsråden er bortreist.

Spørsmål 16, fra representanten
André Oktay Dahl til justisministeren, vil bli besvart
av fiskeri- og kystministeren på vegne av justisministeren,
som er bortreist.

Spørsmål 17, fra representanten
May-Helen Molvær Grimstad til kultur- og kirkeministeren,
må utsettes til neste spørretime, da statsråden
er bortreist.





                    
                    








        

Spørsmål 1


    
        

Spørsmål 2


    
        

Spørsmål 3


    
        

Spørsmål 4


    
        

Spørsmål 5


    
        

Spørsmål 6


    
        

Spørsmål 7


    
        

Spørsmål 8


    
        

Spørsmål 9


    
        

Spørsmål 10


    
        

Spørsmål 11


    
        

Spørsmål 12


    
        

Spørsmål 13


    
        

Spørsmål 14


    
        

Spørsmål 15


    
        

Spørsmål 16


    
        

Spørsmål 17


    
        

Spørsmål 18


    
        

Spørsmål 19


    
        

Spørsmål 20


    
        

Spørsmål 21


    



                    

  Dette spørsmålet, fra representanten Erna
Solberg til statsministeren, vil bli besvart av utenriksministeren.

  «Utenriksministeren har sagt i Stortinget
at boikott av Israel ikke er Regjeringens politikk. Finansministeren
oppfordrer nå kommuner og fylker, altså det offentlige
Norge, til å boikotte Israel. Uenigheten mellom
de to statsrådene skaper alvorlig tvil om Regjeringens
hensikter som fredsmekler i Midtøsten, og dette midt i
en meget kritisk politisk situasjon i området.

Erkjenner statsministeren at finansministerens
utspill skader Norges anseelse i Israel som nøytral
tilrettelegger, og hva er nå Regjeringens politikk?»

Per Ove Width hadde
her overtatt presidentplassen.

 Denne regjeringen er motstander av boikott
av Israel. Boikott av Israel er ikke en del av norsk utenrikspolitikk. Spørsmålet
er ikke reflektert i Soria Moria-erklæringen eller
i Regjeringens tiltredelseserklæring. Det er også et tydelig
flertall i Stortinget som har gitt klart uttrykk for samme holdning.

Vi kan godt leve med at det er ulike
syn på en slik sak. Det er ikke nytt at partier,
organisasjoner og personer støtter et slik virkemiddel.
Det er en rett de må ha i et demokrati. Men det er viktig
at det ikke skapes tvil om hva som er Regjeringens politikk.
Det er viktig i forhold til norsk opinion og i forhold til alle
dem som forholder seg til Norge i det internasjonale samfunn.
Uttalelser i forrige uke var egnet til å skape
en slik tvil. Derfor var en samlet regjering opptatt av å sørge
for å få klarhet omkring Norges holdning i dette
spørsmålet, og vi var opptatt av at slik klarhet
ble etablert raskt. Regjeringens holdning går
klart fram av statsministerens, finansministerens og mine egne uttalelser
i forrige uke. Det framgår også av
mitt brev til Israels utenriksminister, Silvan Shalom. Jeg valgte også å sende
en kopi av dette brevet til USAs utenriksminister, Condoleezza
Rice. USA spiller en sentral rolle i fredsprosessen
i Midtøsten og bør ha et korrekt
bilde av norske holdninger. Gitt interessen for spørsmålet
valgte jeg også å gjøre brevene
offentlige. De tilbakemeldingene vi har fått i løpet
av helgen, viser at det nå ikke hersker noen
tvil om hva som er Regjeringens holdning til boikott av Israel. Det
er tilfredsstillende.

Norges rolle i Midtøsten
er basert på langvarige, nære og vennskapelige
forbindelser med partene i konflikten. Norge er en venn
av Israel og en venn av det palestinske folk
som har rett til sin egen stat. De to statene må kunne leve
innenfor sikre og internasjonalt anerkjente
grenser. Regjeringen legger vekt på å føre
en dialog med begge parter. Jeg fikk under mitt besøk
i Midtøsten i november i fjor bekreftet
på høyeste hold, fra begge parter, at Norges engasjement
fortsatt er ønsket, og begge parter vektlegger nettopp
det forhold at de respekteres og lyttes til av den annen part.

Dette forhindrer ikke at vi til tider
kan være uenige om viktige spørsmål,
noe vi også gir klart uttrykk for. Vi gjør
det i forhold til Israels okkupasjon av palestinske områder,
bosettingspolitikken, byggingen av sikkerhetsmuren og andre
forhold. Vi gjør det i forhold til de palestinske
myndighetene når det gjelder bl.a. betydningen av å slå ned
på terror og å gjennomføre frie og demokratiske
valg.

Det hører med i dette bildet at Norge
lenge har vært en sentral støttespiller
for den palestinske selvstyremyndigheten, både
gjennom økonomisk bistand og som leder av det
internasjonale giverlandssamarbeidet, AHLC. La meg legge til at
nettopp denne rollen, ledervervet i AHLC, gir Norge
muligheter til å spille en rolle, en rolle vi bare
kan ha om vi har tillit hos alle parter, en tillit som
bygger på at norsk politikk er gjenkjennelig og tydelig.
Jeg håper at vi nå kan se framover og
konsentrere oss om hva som er og skal være
Norges rolle i arbeidet for fred i Midtøsten. Regjeringens
holdning er det ingen tvil om, og jeg ser fram til å meddele
den og diskutere ved første anledning jeg får førstkommende
tirsdag i møte med det østerrikske EU-formannskapet
i Wien.

 Jeg er enig i at etter at jeg stilte
spørsmålet, er det brakt betydelig mer klarhet
i hva Regjeringens faktiske standpunkt til saken er. Jeg registrerer
samtidig at selv om man har vært i dialog med Utenriksdepartementet
i Israel og State Departement i USA, er det fortsatt slik at i medieverdenen
i internasjonal sammenheng var oppslagene om Kristin Halvorsens
uttalelser betydelig større enn oppslagene om de korrigeringene
som har kommet i ettertid. Det etterlater et uheldig inntrykk.

Hvis det hadde vært statsministeren
som hadde stilt til å svare, ville jeg også spurt
litt om grunnlagsarbeidet. Utenriksministeren har nå gitt
uttrykk for at når noe ikke står i Soria
Moria-erklæringen, er det avklart at det ikke
er Regjeringens politikk. Men Soria Moria-erklæringen er ikke
noe dokument som omfatter enhver utenrikspolitisk situasjon
som kommer til å oppstå. Det er ikke
et fireårs fremtidsdokument som har sett lyset i enhver
konflikt som kommer til å dukke opp, og det ligger grunnleggende spenningsforhold
i forhold til SV, som vi også i valgkampen forsøkte å utfordre
Arbeiderpartiet på. Oppfatter utenriksministeren
fortsatt alle debattene som forfriskende?

 Nå mener jeg det står
et godt lys over Soria Moria-erklæringen, både
i billedlig og tekstlig forstand, og den gir gode retningslinjer
for politikken.

Begrepet «forfriskende» – vel,
det er jo avhengig av smaken. Det er for meg et uttrykk for et demokratisk
sinnelag at vi har en situasjon med tre partier
i regjering, en situasjon representanten Solberg kjenner.
Det er en koalisjonsregjering som må leve med
at vi har ulike syn også i spørsmål
som kan ha stort følelsesmessig engasjement hos enkeltmennesker
og personer. Jeg respekterer den holdningen hos SV når
det gjelder synet på boikott. Jeg har også stor
respekt for finansministerens håndtering av denne saken.
Det verserer i mediene enkelte påstander
om at hun er blitt refset og kalt inn. Finansministeren har selv klargjort
det hun sa i det første intervjuet, at dette ikke
er Regjeringens politikk. Dette må vi kunne leve
med, og jeg tror vi må kunne ha en større toleransegrense også på det utenriks-
og sikkerhetspolitiske området, hvor det altfor lenge har
vært debatter i det lukkede rom. Om det er forfriskende – vel,
jeg mener at det er en positiv side ved et demokrati
at det er diskusjoner, og jeg tror også at på utenrikspolitikkens
område skal vi venne oss til det, men vi må også være
tydelige på hva som er Regjeringens politikk. Det forventer
en verden som forholder seg til oss.

 Jeg er enig i at det kan være
forfriskende å ha en utenrikspolitisk debatt, men kanskje ikke
på områder som skader anseelsen vår internasjonalt,
og som gjør det vanskeligere for oss å oppnå våre
utenrikspolitiske mål, hvis det skapes forvirring om hva
som faktisk er vår linje som land. Det har skjedd i denne
saken.

Det er også viktig at den
utenrikspolitiske debatten er ærlig. Jeg oppfatter det ikke
slik at det har vært den linjen bl.a. Arbeiderpartiet
har lagt seg på i debattene om de venstredreiningene som
faktisk har skjedd i sikkerhetspolitikken, f.eks. knyttet til deltakelsen
i Operation Enduring Freedom, og i de debattene vi har hatt tidligere.
Det gjelder også et tema som står
i Soria Moria-erklæringen, som ikke noen
vil berøre hver gang de utfordres i debatt på det,
nemlig at Norge skal bli et fotnoteland innenfor NATO,
knyttet til den strategien som går på et atomforsvar
som er et NATO-strategisamarbeid med Russland.

 Jeg er ikke kjent med at det står
i Soria Moria-erklæringen at Norge skal bli et
fotnoteland. Jeg kan bekrefte at det skjer endringer i norsk utenriks-
og sikkerhetspolitikk som følge av regjeringsskiftet. Jeg
kan jo ta dette helt ut overfor representanten Solberg og si at
ja, partiet SV har innflytelse på utenriks- og
sikkerhetspolitikken. Det skulle bare mangle, etter
det valget, med det valgresultatet. Jeg er bekvem med det.

Det er en justering av utenrikspolitikken,
slik det bør skje, ikke i brå skift,
men i endringer i holdninger og markeringer. Dette skal skje over
tid, og det skal skje på en måte som
verden kjenner igjen og blir godt orientert om. Dette gjør
vi også overfor våre nære
allierte, på en måte som er bygd på den
tillitsfulle dialogen vi har, enten det er i forhold til Midtøsten,
til NATO, til Europa eller til våre nære
nordiske naboer.





                

 Dette spørsmålet, fra Vera
Lysklætt til kommunal- og regionalministeren, er overført
til arbeids- og inkluderingsministeren som rette vedkommende. Spørsmålet
vil imidlertid bli besvart av samferdselsministeren på vegne
av arbeids- og inkluderingsministeren.

 Jeg vil stille følgende spørsmål
til statsråden om billighetserstatning:

«Samer og kvener kan nå endelig søke
om å motta billighetserstatning fra staten etter
at de har tapt skolegang under 2. verdenskrig. Stortinget sluttet
seg 4. april i fjor til den forrige regjeringas forslag
om dette. Det viser seg nå at behandlinga av disse søknadene
tar uendelig lang tid.

Hva kan statsråden foreta seg slik
at saksbehandlingstida forkortes?»

  Eg vil svare på spørsmålet
frå representanten Lysklætt på vegner av
arbeids- og inkluderingsministeren, som har samordningsansvar for
saker om samar og nasjonale minoritetar.

Det er justissekretariata som førebur
sakene for Stortinget sitt billigheitserstatningsutval, og i St.meld.
nr. 44 for 2003–2004, Erstatningsordning for krigsbarn
og erstatningsordninger for romanifolket/tatere og eldre
utdanningsskadelidende samer og kvener, vart meirarbeidet for justissekretariatet
for å handsame søknader frå utdanningsskadelidande
samar og kvener anslått til maksimalt 400 000 kr. I 2005
gav Kommunal- og regionaldepartementet eit tilskot på 200
000 kr til justissekretariata til handsaming av søknader
om billigheitserstatning frå samar og kvener. Regjeringa
set av eit tilsvarande beløp til føremålet
i 2006. Justissekretariata har opplyst overfor dei utdanningsskadelidande
søkjarane at sakshandsaminga vil kunne ta eitt år
frå søknaden vert motteken, tidlegast rekna
frå 4. april 2005, då Stortinget gav si støtte
til St.meld. nr. 44 for 2003–2004. Sakene tek lang tid,
m.a. på grunn av at det er naudsynt å innhente
fråsegner til sakene om tap av skulegang frå Utdanningsdirektoratet.

Stortinget har i budsjettvedtak
avgjort at det på mellombels basis skal opprettast eit
billigheitserstatningsutval II, som skal kunne ta unna auka
søknadsmengd i kjølvatnet av St.meld. nr. 44 for
2003–2004 og St.meld. nr. 24 2004–2005, Erstatningsordningar
for barn i barneheimar og spesialskular for barn med åtferdsvanskar.
Stortinget handsama saka 20. desember 2005, Innst. S.
nr. 64 for 2005–2006, og sa seg einig i at Kongen
opprettar eit billigheitserstatningsutval II. Eg har fått
opplyst at presidentskapet skal handsame saka torsdag
12. januar, med oppmoding til partigruppene om så snart
som mogleg å oppnemne representantar til Billigheitserstatningsutval
II og Billigheitserstatningsutval I. Eg håpar at gruppene
vil medverke til at me raskt får på plass billigheitserstatningsutvala.
Det er vesentleg for å sikre handsaming av sakene
innan rimeleg tid.

Regjeringa er elles einig
i at sakshandsamingstida er for lang i desse sakene. Arbeids- og
inkluderingsministeren vil difor ta kontakt med andre
aktuelle statsrådar for å sjå på kva
som kan gjerast for å få sakshandsamingstida ned
på eit akseptabelt nivå.

 Jeg vil takke statsråden for et godt
svar.

Mange eldre samer og kvener har jobbet
i rundt 20 år med denne saken, og de har ventet på å kunne
oppleve det å motta en form for erstatning fra staten.
Det er snakk om eldre mennesker, og mange av dem har dessverre
allerede falt fra – og det uten at de fikk noen
form for erstatning på grunn av tapt skolegang under krigen
og heller ikke fikk noen form for opplæring
på sitt eget morsmål på grunn av fornorskningspolitikken.
De har altså tilhørt en gruppe som har kommet
særdeles uheldig ut.

I en slik situasjon må det
handles raskt. Jeg vil derfor stille statsråden følgende
oppfølgingsspørsmål: Kan det være
mulig å sette av noen ekstra ressurser
i en periode, slik at de som trenger det, kan få den hjelpen
de har behov for til å skrive søknader og innhente
dokumentasjon og opplysninger, og at søknadene blir behandlet
så raskt som overhodet mulig?

 Eg har på vegner av arbeids- og inkluderingsministeren
gjort greie for Regjeringa si haldning og framdrifta i desse sakene. Det
ligg eit tungt ansvar på Regjeringa i å få framdrift
i desse prosessane.

Når det gjeld skriving av søknader,
vil kommunane i Nord-Troms og Finnmark kunne yte hjelp til å fremje
dei, og det er sjølvsagt særdeles viktig for denne
gruppa, som av naturlege årsaker ikkje vil vere
i stand til å kunne gjere det ved eiga hjelp.
Så eg kan forsikre representanten om at Regjeringa har
merksemd på denne saka og vil gjere alt ho kan
for å få fortgang i prosessane.

 Jeg vil også takke for dette
svaret.

Jeg har et siste spørsmål:
Ved utgangen av 2005 var det kommet inn rundt 650 søknader
fra samer og kvener om billighetserstatning. Justissekretariatene
behandler først slike søknader om erstatning,
og saksbehandlingstiden her har vært på rundt fire år.
Deretter avgjøres de av billighetserstatningsutvalget,
et utvalg som har tre medlemmer. Når vil statsråden
anslå at disse 650 søknadene, som allerede ligger
der, kan være ferdigbehandlet i Billighetserstatningsutvalget?

 Det er vanskeleg for meg å svare
konkret på det spørsmålet.
Eg må seie det same som eg sa i mitt første
svar, at me no legg til rette for å få til ein
prosess som sikrar ei hurtigare sakshandsaming. Det er målsetjinga
at alle dei søknadene som ligg føre,
skal forserast og verte handsama så raskt som i det heile
mogleg.





                

 Dette spørsmålet bortfaller.





                

 Dette spørsmålet, fra representanten
Per Roar Bredvold til forsvarsministeren, vil bli besvart av utenriksministeren
på vegne av forsvarsministeren.

 Jeg ønsker å stille
følgende spørsmål til forsvarsministeren,
men som vil bli besvart av utenriksministeren:

«Å styrke norsk suverenitet
i våre nordområder, er noe de aller
fleste er enig om. Samtidig kommer det signaler fra militært
hold om at antall marinebaser og militærleire skal sterkt
reduseres. Oppe i dette kan vi tilsynelatende ikke
stoppe en gammel russisk fiskebåt som befinner seg i norsk
farvann.

Hvordan vil statsråden styrke den
norske suvereniteten i nord?»

 Jeg har æren av å framføre
et svar på vegne av forsvarsministeren.

Som det framgår av Soria Moria-erklæringen
og den politikken Regjeringen siden har ført, er nordområdene Regjeringens
strategiske satsingsområde. La meg legge til at forsvarsministeren
og jeg var sammen i nord i går, bl.a. sammen med Forsvaret
i det henseende.

For å ivareta norske
interesser i nordområdene vil Regjeringen øke
Forsvarets evne til overvåking og til å hevde
suverenitet og suverene rettigheter. At vi har økt budsjettet
til Kystvakten med 15 mill. kr i 2006, viser at vi følger
opp i praksis det vi ble enige om i Soria Moria-erklæringen.
I tillegg vil Sjøforsvaret prioritere 35 mill. kr for å styrke
tilstedeværelsen av marinefartøy i Nord-Norge
og for at en større del av Marinens trenings- og øvingsaktivitet
legges til landsdelen. Regjeringen øker også den
maritime flyovervåkingen i nordområdene ved å tilføre
Orion-flyene 35 mill. kr.

Forsvaret kommer fortsatt til å være
til stede med alle forsvarsgrenene i landsdelen. Som et
ledd i arbeidet med å videreføre moderniseringen
av Forsvaret vil det imidlertid også være
nødvendig å vurdere den framtidige innretningen
av Forsvarets basestruktur. Det er for tidlig nå å si noe
konkret om hvilke baser og leire det eventuelt
kan bli aktuelt å foreslå lagt ned eller
flyttet. Dette vil måtte vurderes i forbindelse med Regjeringens
behandling av neste langtidsplan, som kommer i 2008.

Når det gjelder den russiske tråleren «Elektron»,
var det aldri noen tvil om at norske
myndigheter var innstilt på at fartøyet skulle
oppbringes til norsk havn. Det var operative vurderinger som gjorde
at tvangsmessig boring ikke ble gjennomført.
I disse vurderingene var hensynet til norsk og russisk personells
liv og helse avgjørende. La meg for øvrig legge
til at Norge legger vekt på å ha, og
vi har, kapasitet til å håndheve våre
forvaltnings- og kontrollregimer og vår suverenitet i Barentshavet.

  Jeg takker statsråden for svaret,
som var utfyllende, men ikke utfyllende nok, selvfølgelig.

Det er positivt at vi øker støtten
til Kystvakten, men når vi vet hvor mye en båt
koster å drive, er ikke 15 mill. kr mye. Det
koster å fly, og det er ikke nok det som vi legger inn.
Når vi vet at olje, gass, fiske og norske landjordområder – altså norsk
suverenitet – er viktig, og at vi alle sammen
skal satse på dette, må det mer til. Vi vet samtidig at
Forsvaret bytter ut sine Leoparder med f.eks. Mercedes Geländewagen,
at man kutter ut MLRS rakettvåpensystemer, at kun 1/3
av våre menn utfører førstegangstjeneste, at
Heimevernet, som også er viktig i nordområdene,
reduseres – Heimevernet ble redusert fra 83 000 til 50
000 mann – og at utstyr står ute og ruster mens
verksteder/lagerrom står tomme fordi Forsvaret ikke
har råd til å betale leie til Forsvaret (presidenten
klubber), …

 Jeg tror ikke jeg på stående
fot kan gå god for alle de beskrivelsene som
her framkom, men det understreker betydningen av å ha en
offensiv ambisjon for omstillingen av Forsvaret. Ambisjonen er å videreutvikle
et forsvar med høy operativ evne. Siden nordområdene
var i fokus, vil jeg si at Forsvaret skal være til stede
i nord med alle tre forsvarsgrener. Hæren har
en viktig oppgave i Nord-Norge. Tyngdepunktet for styrkeproduksjonen
er flyttet fra sør til nord. I hovedsak foregår
nå all utdanning av vernepliktig mannskap i Nord-Norge,
og Indre Troms vil være ett av Hærens
to tyngdepunkter. For Luftforsvarets del er seks av ti flyskvadroner
lokalisert nord for polarsirkelen, og det er også her
hovedtyngden av Luftforsvarets flytimeproduksjon skjer.

Det er en målsetting å øke
omfanget av alliert trening i Norge. Etter planen vil
nivået på alliert trening i Nord-Norge øke
fra 90 000 gjestedøgn i 2005 til godt over 200 000
i 2006. I mars avholdes den høyst prioriterte
militærøvelsen «Cold Response 2006».

La meg også si at når
det gjelder basestrukturen, må vi vurdere dette når
vi forbereder en foreleggelse av langtidsplanen våren 2008.

  Jeg takker statsråden nok en gang
for svaret.

I et intervju i Befalsbladet
i desember 2005 sier forsvarsministeren at alt som ligger
i nord, skal ligge i nord. Når man samtidig vet at forsvarssjefen sier
at vi skal se på om vi skal redusere antallet marinebaser
fra fire til en, at vi skal se på antall militærleire
som skal reduseres, og at vi skal se på antall flyplasser
hvor militære er involvert, blir jeg litt redd. Det kan
kanskje være mer riktig å ha et forsvarsbudsjett
som står i forhold til det Stortinget ønsker
at Forsvaret skal gjøre, og det det norske folk
skal gjøre. Slik det er i dag, er Forsvaret underbudsjettert. Det
er ikke nok penger til å gjennomføre
den aktiviteten som vi forventer at Forsvaret skal ha. Da er spørsmålet om
bevilgningene til Forsvaret skal økes, eller
om den militære aktiviteten skal reduseres, slik at vi
får et budsjett i balanse mellom
hva vi forventer at Forsvaret skal gjøre, og hva Forsvaret
kan gjøre for den mengde penger man får.

 Det må være et
mål at Forsvaret har et budsjett som gjør
det mulig å satse både på investeringer
og på drift og øvelse. På bakgrunn av
de spørsmålene som representanten tar opp, vil
jeg bare understreke at vi har ambisjoner om å ha
et forsvarsbudsjett og å ha en planlegging og en horisont
for måten det gjøres investeringer, drives øving
og drives drift på, som står i forhold til de
utfordringer vi har. Det er kanskje
da viktig ikke å måle den
evnen ut fra å telle den enkelte enhet og sammenlikne det år
for år. Det er evnen enhetene våre har
til å levere det Forsvaret skal i henhold til den teknologiske
utviklingen og de sikkerhets- og forsvarspolitiske utfordringene,
som er viktig. Det å kunne ha et operativt og godt tilpasset
forsvar i det nordlige Norge er en viktig del av nordområdesatsingen
og av Norges allianseforpliktelser som medlem av NATO.





                

 Dette spørsmålet er utsatt.





                

 Dette spørsmålet, fra representanten Torbjørn
Andersen til miljøvernministeren, vil bli besvart av samferdselsministeren
på vegne av miljøvernministeren.

  Jeg har et spørsmål til
miljøvernministeren som skal besvares av samferdselsministeren.
La meg legge til at jeg synes det er svært utilfredsstillende
at ikke fagstatsrådene prioriterer Stortinget
mer enn det som er tilfellet i dag.

Jeg har følgende spørsmål:

«Med Stortingets støtte ble
det i 2005 igangsatt et omfattende arbeid med å kalke det
sterkt forsurede Arendalsvassdraget i Aust-Agder. Et hovedformål
var å reetablere en levedyktig
laksestamme i vassdraget. Nylig stod
et helt nytt kalkingsanlegg til 3 mill. kr klar for å kalke
vassdraget, slik det var gjort vedtak om. Så kom beskjeden
om at Regjeringen kutter i kalkingsmidlene, og at kalkingen med
det stanser helt opp.

Synes statsråden det er god miljøpolitikk å rasere gode miljøtiltak
som kalking av Arendalsvassdraget?»

  Eg vil svare på spørsmålet
frå representanten Torbjørn Andersen på vegner
av miljøvernministeren.

I påvente av at utsleppa av forsurande
stoff igjen skal kome under dei nivåa som fører
til skade på naturen, er kalking vårt viktigaste
avbøtande tiltak. Kalkingsverksemda har dei siste åra
omfatta om lag 3 000 lokale prosjekt og 24 nasjonale elvekalkingsprosjekt.

Under handsaminga av forslaget til statsbudsjett
for 2005 vedtok Stortinget at det skulle igangsetjast kalking også i
Arendalsvassdraget. Miljøstyresmaktene har følgt opp
dette vedtaket i 2005, og det er såleis bygt eit doseringsanlegg
for kalk i vassdraget.

I budsjettet for 2006 vart løyvinga
til kalking redusert som eit resultat av overordna prioriteringar
i den noverande situasjonen. Miljøvernministeren har lagt
vekt på å innrette kuttet slik at dei negative
konsekvensane totalt sett skal vere minst mogleg. Som
følgje av dette kan kalkinga i Arendalsvassdraget ikkje
setjast i gang slik det var planlagt.

Miljøvernministeren vil følgje
kalkingsverksemda nøye i tida framover,
og ho vil kome attende til Stortinget med
tiltak for å styrkje dette arbeidet, slik Stortinget bad om
under handsaminga av Miljøverndepartementet sitt budsjett
for 2006.

Eg vil be om forståing for at eg – som
setjestatsråd i denne saka – ikkje
kan gå meir inn i detaljane omkring kalkinga i Arendalsvassdraget
enn det som kom fram i mitt svar.

 Jeg takker for svaret. Jeg synes det var et
dårlig svar.

Jeg viser til fagtidsskriftet pH-status, som
nylig kom ut, der det står at nytt kalkingsanlegg i Nidelva
kan bli stående ubrukt.

Ordføreren i Froland, Sigmund Pedersen
fra Senterpartiet, mener at dette skyldes uvitenhet fra
miljøvernministeren. Ordføreren mener
at det må komme midler slik at prosjektet blir fullført.
Ordføreren fra Senterpartiet sier rett
ut at det er for dumt at vi blir stoppet før vi kommer
i gang. Han mener at dette vil ordne seg når
ministeren får dokumentert hvor langt prosjektet har kommet.

Det var jo de nåværende regjeringspartiene
og Fremskrittspartiet som stod bak
flertallet om mer midler til kalking. Nå mener
plutselig disse regjeringspartiene at det ikke er behov
for mer midler til kalking. Hva er årsaken til denne dramatiske
helomvendingen i løpet av året? Vil statsråd/departement
ta en telefon til ordføreren i Froland og få oppklart
realiteten i saken?

  Eg kan nok skrive under på at det
ikkje er manglande kunnskap som gjer at miljøvernministeren
ikkje har sett i gang kalking i Arendalsvassdraget. Ministeren
er svært kompetent, og ho har òg eit sterkt ønske
om å kome tilbake til Stortinget, som sagt, med
tiltak for å betre på den situasjonen
som no har oppstått.

Som representanten veit, er budsjetthandsaming
prioritering mellom ulike område, og i inneverande års
budsjett førte den prioriteringa til at innsatsen
når det gjeld kalking, dessverre måtte
reduserast. Regjeringa er i gang med neste budsjetthandsaming. Eg
kan ikkje ta Miljøverndepartementet eller
andre departementet si handsaming her, men dette er i alle
fall eit område som vil vere i fokus under dei
forhandlingane.

Når det gjeld kontakt med lokalnivå,
er eg overtydd om at statsråden vil ta den naudsynte kontakten.

 Jeg takker statsråden for svaret.
Jeg registrerer at det er et visst håp i det som her blir
uttalt, slik at kalkingen i Nidelva og Arendalsvassdraget
kan bli gjennomført i henhold til det som Stortinget tidligere
har vedtatt.

Jeg vil minne om at i Soria Moria-erklæringen
står det som følger:

«Regjeringen
vil (…) at arbeidet mot forsuring av vassdrag ved hjelp
av kalking skal være på et høyt
nivå, slik at alle vassdrag i faresonen blir
kalket og slik at frivillig innsats i form av midler og arbeids-
og dugnadsinnsats blir fulgt opp fra statens side.»

Stans i kalking av Nidelva
er etter mitt syn et regelrett og soleklart brudd på regjeringserklæringen.
Hva er egentlig statsrådens kommentar til det? Denne kalkingen burde
vært gjennomført om en skulle tatt hensyn til
det som står i Soria Moria-erklæringen.

  Også innanfor
Soria Moria-erklæringa er det slik at det må gjerast prioriteringar.
Det er vel det enkle svaret på spørsmålet.

Me er klar over kor viktig kalking er for å bevare
den atlantiske laksen og medverke til ei generell bevaring av biologisk
mangfald. Det er òg grunnen til at ministeren har fokus
på dette området og sjølvsagt ønskjer å oppretthalde
nivået på kalkingsverksemda, som har
lege, som eg sa, på 3 000 lokale prosjekt og 24 nasjonale
elvekalkingsprosjekt. Å bevare biologisk mangfald og å bevare
atlanterhavslaksen er særdeles viktig. Me har òg
forpliktingar i forhold til internasjonale avtalar, som kalking
sjølvsagt kan medverke til at me kan oppretthalde.





                

 Dette spørsmålet, fra representanten Torbjørn
Hansen til miljøvernministeren, er overført til olje-
og energiministeren som rette vedkommende. Spørsmålet
vil bli besvart av samferdselsministeren på vegne av olje-
og energiministeren.

 Jeg vil stille statsråden følgende
spørsmål:

«Statkrafts planer om å legge
en 420 kV-kraftlinje i luftspenn gjennom Hardanger, fra Sima til
Samnanger, har reist betydelige protester lokalt som følge
av de store og skjemmende inngrep dette medfører i det
vakre Hardanger-landskapet. Saken ble også tatt
opp av flere partier i valgkampen.

Hva er statsråden sin vurdering av
de miljømessige sidene ved dette og tilsvarende inngrep,
og ser statsråden at slike inngrep i naturen kan være
en konsekvens av manglende utbygging av nye energikilder
i regionen?»

  Eg skal svare på spørsmålet
frå representanten Torbjørn Hansen på vegner
av olje- og energiministeren.

Statnett SF sine planar om bygging
av ny 420 kV kraftleidning frå Sima kraftverk til Samnanger
transformatorstasjon er under handsaming i NVE. Kraftleidninga vil vedrøre
Eidfjord, Ulvik, Granvin, Kvam og Samnanger kommunar i Hordaland.
NVE handsamar Statnett SF si melding med forslag til utgreiingsprogram etter
reglane om konsekvensutgreiingar i plan- og bygningslova. Meldinga
har vore ute på høyring og
vekte, som representanten peikar på, store protestar lokalt.

Det er reist krav frå lokalt hald
om ulike kabelløysingar. På bakgrunn av høyringa
av meldinga og eigne vurderingar vil NVE fastsetje eit program for
kva konsekvensar av tiltaket Statnett må utgreie. Her er
luftleidning og kombinasjon av luftleidning og kabel moglege utgreiingsalternativ.

Etter gjennomførte konsekvensutgreiingar
må Statnett SF søkje om konsesjon etter
energilova for kraftframføringa. Søknaden
og dei gjennomførte konsekvensutgreiingane vil verte underlagde
ei omfattande sakshandsaming med eiga høyring
der alle interesserte vil få uttale seg. Også i
denne fasen vert det gjennomført lokale møte i regi
av NVE.

NVE sitt konsesjonsvedtak kan ein deretter
påklage til Olje- og energidepartementet. Departementet
vil då føreta ein fullstendig gjennomgang av saka
og halde synfaring og møte i distriktet før
det vert gjort endeleg vedtak. Eg bed difor
om forståing for at eg ikkje kan uttale meg konkret
om denne aktuelle saka no.

420 kV kraftleidningar er hovudåra
i kraftsystemet og utgjer naudsynt og vital infrastruktur for samfunnet
vårt. Slike leidningar kan medføre store inngrep
i naturlandskapet. Under konsesjonshandsaming skal alle
relevante miljømessige tilhøve vurderast nøye.
I alle saker skal det vurderast tilpassingar og avbøtande
tiltak for å redusere ulempene ved tiltaket, og NVE kan
setje vilkår om slike tiltak i ein konsesjon. Eit avbøtande
tiltak kan vere traséjusteringar. Når
det gjeld kabling som avbøtande tiltak, viser eg til gjeldande
forvaltingsstrategi, fastsett av Stortinget, som fastslår
at 420/300 kV som hovudregel skal byggjast som luftleidning.
Ved særdeles sterke miljøomsyn kan det vere
aktuelt med pålegg om kabling.

Forholdet mellom nett og produksjon
vert vurdert av NVE i samband med konsesjonshandsaming etter
energilova. Eg er trygg på at naudsynte vurderingar vil
verte gjorde i handsaminga av denne saka. På generelt grunnlag
er det sjølvsagt slik som representanten antydar, at investeringar
i lokal eller regional kraftproduksjon i eit underskotsområde etter
omstenda vil kunne erstatte, utsetje eller redusere trongen
for bygging av nye overføringsanlegg inn til området.
På den andre sida kan ny kraftproduksjon
lokalt eller regionalt, enten dette er vasskraft eller
gasskraft, medføre trong for auka overføring
ut av området og slik aktualisere trongen for nye overføringssamband.

Alle desse spørsmåla
er det opp til Statnett som systemansvarleg nettselskap i Noreg å vurdere.
Ut frå samfunnsøkonomiske kriterium
er det så Statnett sitt ansvar å gjennomføre
investeringar i det sentrale overføringsnettet.

 Jeg vil takke statsråden for svaret,
selv om jeg synes det er underlig og litt uheldig at miljøvernministeren ikke
vil svare på et spørsmål som åpenbart
handler om de miljømessige sidene av planene om luftspenn.

Hardanger er en del av et unikt nasjonalt fjordlandskap,
og kraftlinjer vil være et stort inngrep over
en lang strekning i fjordlandskapet. Linjen går også tvers
over Kvamskogen, som er et viktig rekreasjonsområde for
bergensregionen. Samtlige kommuner på strekningen er imot og
organiserer seg for å bekjempe planene. Saken var også oppe
i valgkampen, og stortingsrepresentant Rune
J. Skjælaaen fra Senterpartiet uttalte
til Bergens Tidende 18. august i fjor:

«Hardanger
som turistmål står på spel, og vi må finne
andre løysingar enn luftspenn.» […] «Den
rekninga får vi heller ta – ikkje berre
bergensarane, men fordelt på alle straumabonnentane.»

Skjælaaen kommenterte da å legge
kabelen i sjøkabel.

Har Regjeringen vurdert en ny politikk i forhold
til bygging av kraftlinjer, eller var kommentarene fra
Skjælaaen heller uforpliktende valgkamputspill?

  Som eg har gjort greie for i svaret mitt,
er det ein omfattande prosess før denne saka
vert avgjord, og i sin tur vil saka kome på olje-
og energiministeren sitt bord. Når ho kjem dit, vil olje-
og energiministeren gje uttrykk for Regjeringa si haldning i dette
spørsmålet. Eg kan difor ikkje gå lenger inn
i detaljane omkring det, og heller ikkje i dag uttrykkje Regjeringa
si haldning, i og med at saka ikkje er komen inn
til handsaming enno.

 Jeg vil takke for dette svaret også.

Jeg vil si at egentlig burde denne kraftlinjen
vært helt unødvendig. Den åpenbare løsningen
her er å få dekket kraftbehovet regionalt gjennom
bygging av gasskraftverk. Vi har store gassressurser i Nordsjøen.
Alt ligger til rette for bygging av gasskraftverk i denne regionen,
og da vil disse kraftlinjene antakelig ikke være
nødvendige i overskuelig framtid. Dette
var også noe som stortingsrepresentant
Olav Akselsen fra Arbeiderpartiet
kom inn på i Bergens Tidende 4. januar, hvor han foreslår å bygge
et gasskraftverk i Rådalen i bergensområdet, hvor
man også kan bruke spillvarmen effektivt til
oppvarming. Det er et forslag som jeg er hjertens enig i.

Ser statsråden at vi her risikerer
store inngrep i naturlandskapet som følge av passivitet
i kraftutbyggingen, og at man kunne unngått disse utbyggingene
hvis man realiserte gasskraftutbygging i vestlandsregionen?

  Som eg gjorde greie for i mitt hovudsvar,
kan òg auka produksjon føre
til auka trong for overføringsleidningar, då ikkje
for å ta kraft inn til området, men for å føre
kraft ut.

Eg er kjend med at det ligg føre
konkrete planar i området, m.a. om eit gasskraftverk på Mongstad,
som for tida er under handsaming i NVE. Eg vil òg vise
til Soria Moria-erklæringa der ein slår fast at
det ikkje vert sett i gang arbeid med nye gasskraftverk utan
at CO

2

-handtering er på plass. Det er eit arbeid
som no er i gang, og som har den største merksemd
i Olje- og energidepartementet. Olje- og energiministeren vil sjølvsagt
arbeide kontinuerleg med det i tida framover.





                

 Dette spørsmålet, fra Ketil
Solvik-Olsen til olje- og energiministeren, blir besvart av samferdselsministeren
på vegne av olje- og energiministeren.

  «Ifølge NTB 3.1. sier
statsråden at «man allerede er for sent ute til å møte
en betydelig underdekning i Møre og Romsdal fra 2010».
Aps fylkesordfører
Jon Aasen krever to gasskraftverk, uten rensing, og sier «vi
må starte produksjonen av elektrisk kraft, og så kan
rensingen komme senere. Det finnes ikke alternativer til
gasskraft». Sp-ordfører Gunnar Hynne i Hemne står
bak oppropet «Ja til bygging av gasskraftverk på Tjeldbergodden,
uten krav til rensing første dag!».

Vil Regjeringen frafalle kravet om CO

2

-håndtering?»

  Eg skal svare på spørsmålet
frå representanten Ketil Solvik-Olsen på vegner
av olje- og energiministeren.

Den norske energiforsyninga var tidlegare
prega av overskot på kraft. Fleire år med forbruksvekst
kombinert med ei avgrensa utbygging av kraft gjer at Noreg
i dag er nettoimportør av kraft i år med normal
nedbør. Som følgje av dette har kraftsystemet
vorte meir sårbart overfor situasjonar med svikt
i nedbøren.

Styresmaktene har stor merksemd på kraftsituasjonen i
Midt-Noreg. Særleg gjeld dette situasjonen i
Møre og Romsdal. Statnett arbeider no med analysar av situasjonen
i området. Analysane viser at nytten av nettforsterkingar
vil vere stor. Det vil òg vere betydelege
nettmessige innsparingar knytte til etableringa av ny produksjon
i regionen. Olje- og energiministeren har invitert aktørar
i området til eit møte for å drøfte
situasjonen og moglege tiltak. Det er i samband med dette
viktig å ha stor merksemd på moglegheitene for å auke
produksjonen.

Som det går fram av Soria Moria-erklæringa,
er Regjeringa sin politikk når det gjeld gasskraft, basert
på at gjevne konsesjonar står ved lag, og at produksjonen
av gasskraft skal inngå i det internasjonale
kvotesystemet, som sikrar at dei totale utsleppa ikkje
aukar.

Regjeringa har sett seg som mål at Noreg
skal verte leiande i miljøvenleg bruk av gass. I Soria
Moria-erklæringa har Regjeringa varsla at arbeidet med å etablere
eit fullskala anlegg for CO

2

-fjerning på Kårstø skal
startast opp, og at ein vil medverke økonomisk til dette.
Dersom det vert aktuelt å ta i bruk dei gjevne konsesjonane
for gasskraftverk på Skogn og på Kollsnes, vil
Regjeringa òg medverke til CO

2

-fjerning ved
desse. Gjennom økonomiske verkemiddel og satsing på ny
teknologi vil me syte for at nye konsesjonar til gasskraft
skal basere seg på CO

2

-fjerning.

Arbeidet med CO

2

-reinsing er eit
prioritert område for Regjeringa i tida framover.
Kva som vil vere den beste organiseringa av det statlege
engasjementet, avheng av fleire tilhøve knytte til tidsperspektiv,
kostnadsvurderingar og juridiske rammevilkår. Innsatsen
i 2006 vert difor retta mot avklaringar på desse områda.

  Jeg takker statsråden for svaret.
Det var en grei virkelighetsbeskrivelse, men uten en eneste konkret
løsning som kan bøte på problemet.

Kraftsituasjonen i Møre
og Romsdal er veldig kritisk. I løpet av 2010 vil det ha
kommet på plass tre nye industrivirksomheter,
Hydro Aluminium, Hustadmarmor og Ormen Lange, noe som
betyr at kraftbalansen i fylket blir veldig dårlig. Faktisk
trengs det 7 TWh ny kraft i regionen for at den skal være
selvforsynt. Det tilsvarer i dag 5 pst. av nasjonalt forbruk. På dette
har Regjeringen altså ingen løsning – utover å vise
til at Statnett skal evaluere nettstrukturen.

Statnett har gitt et veldig tydelig råd.
De har sagt at det må bygges gasskraftverk i dag, og det
må bygges uten CO

2

-rensing, om nødvendig.
Regjeringen viser her at de er villige til å spille rulett
med kraftsituasjonen i Møre og Romsdal, bare
fordi de skal ha igjennom sine ideologiske formuleringer
i Soria Moria-erklæringen. Et relevant spørsmål
er da: Ser statsråden konsekvensene det vil få for
industrien og for husholdningene i fylket dersom kravet om CO

2

-rensing
faktisk forsinker dette gasskraftverket, som trengs innen
2010?

  Eg kan forsikre om at olje- og energiministeren
er vel kjend med utfordringane i Midt-Noreg. Det er òg
bakgrunnen for at han allereie 16. januar skal ha eit møte
med mange impliserte partar frå Midt-Noreg for å drøfte
dette viktige spørsmålet. Det er viktig å spele
på lag med dei lokale instansane. Det er viktig å få eit
godt bilete av situasjonen og verte einige om
kva som skal vere den beste vegen framover.

Når det gjeld Soria Moria-erklæringa,
er ikkje det ideologisk køyr. Det er
fornuftig tenking i eit langsiktig miljøperspektiv.
Det er det denne regjeringa står for, og det er den politikken
olje- og energiministeren målber i det arbeidet han gjer.

  Jeg takker igjen for svaret.

Det nytter ikke med møte
når Statnett, som er fagmyndighet på området, sier
at det må bygges gasskraftverk uten CO

2

-håndtering,
og når NVE sier at de fra 2010 ikke kan
garantere verken for forsyningssikkerheten eller for et normalt
prisnivå i fylket.

Problemet er nettopp Regjeringens
politikk på dette området. Flere av statsrådens
partikolleger i Møre og Romsdal – og
til og med stortingsrepresentant
Ola Borten Moe, ifølge Adresseavisen – har
vært med på å formulere dette oppropet
mot Regjeringens eksisterende politikk. Arbeiderpartiets fylkesordførere
i både Møre og Romsdal og
Sør-Trøndelag sier at Regjeringens politikk
er feilslått.

Problemet er kravet om rammebetingelser med
hensyn til CO

2

-håndtering for å rense
avgassen. Det er ingen som tror på at det vil være
mulig innen 2010. Til og med Statnett sier det.
Det er et stort usikkerhetsmoment når det gjelder hvem
som må dekke kostnadene. Så lenge utbygger risikerer å måtte
dekke dem, vil det ikke bli bygd gasskraftverk. Derfor
må man komme på banen med en løsning
som gjør at dette er realistisk. Vil Regjeringen ta til orde
for å endre Soria Moria-erklæringen
på dette området for å hindre
kraftkrise i Midt-Norge?

  Eg har stor respekt for representanten sitt
engasjement på området. Å dømme
Regjeringa sin politikk nord og ned etter tre månader
synest eg kanskje er å gå vel langt, og òg å vere så teknologipessimistisk
at ein ikkje trur at det er mogleg å finne gode
løysingar for CO

2

-handtering.

Regjeringa er teknologioptimistar, men me ser
at det trengst økonomiske verkemiddel, god planlegging
og eit godt samarbeid. Regjeringa legg opp til samarbeid
med utbyggjarane om anlegg for CO

2

-reinsing og økonomisk bidrag
for å realisere dei så raskt som mogleg. Gjennom økonomiske
verkemiddel og satsing på ny teknologi meiner me at me
kan medverke til at nye konsesjonar skal basere seg òg
på CO

2

-handtering.

Regjeringa ønskjer å finne
ein trygg og god måte å sikre
energitilgangen til Midt-Noreg på. Det er rett å tenkje langsiktig
og framtidsretta, og ikkje kortsiktig, i både energipolitisk
og miljøpolitisk samanheng.





                

 Dette spørsmålet er utsatt
til neste spørretime.





                

 Disse spørsmålene er utsatt
til neste spørretime.





                

 Dette spørsmålet, fra representanten André Oktay
Dahl til justisministeren, vil bli besvart av fiskeri- og kystministeren
på vegne av justisministeren.

 Jeg er ikke like hyggelig
som de foregående, som har utsatt sitt spørsmål til
neste gang. Jeg tillater meg å stille følgende
spørsmål:

«Hvilke initiativ
vil statsråden ta i forhold til å vurdere eksempelvis
innføring av tidsfrister i alvorlige sedelighetssaker,
herunder vurdere hjemling av eventuelt skjerpede sanksjoner
overfor påtalemyndigheten i saker med alvorlige tilfeller
av embetsforsømmelse?»

 Jeg skal besvare spørsmålet
på vegne av justisministeren.

Etter straffeprosessloven skal spørsmål
om tiltale for et straffbart forhold, herunder sedelighetsforbrytelser,
avgjøres så snart saken er tilstrekkelig forberedt.
Dersom den mistenkte var under 18 år på den tiden
handlingen ble begått, skal spørsmålet
som hovedregel avgjøres innen seks uker etter
at vedkommende ble mistenkt. Når saken er sendt til retten
for pådømmelse, skal retten beramme hovedforhandling «så snart
som mulig». Hovedforhandlingen skal som hovedregel berammes
senest to uker etter at saken er kommet inn til tingretten.

I saker hvor den siktede var under 18 år
da forbrytelsen ble begått eller er varetektsfengslet,
er det særskilte frister. Da skal hovedforhandlingen være
påbegynt innen seks uker etter at saken
kom inn til tingretten dersom «ikke særlige forhold
er til hinder». Likeledes skal ankeforhandling være
påbegynt innen åtte uker etter
at anke til lagmannsretten er henvist til ankeforhandling.

I tillegg til lovens frister har Riksadvokaten
fastsatt mål for politiets og påtalemyndighetens
arbeid med straffesakene. Alvorlige seksualforbrytelser er blant
de sakstyper som i henhold til rundskriv fra Riksadvokaten skal prioriteres.

Det er ingen tvil om at saksbehandlingstiden
i sedelighetssaker i mange tilfeller har vært lang. Riksadvokaten og
Politidirektoratet opplyser imidlertid at man nå ser betydelige
forbedringer, og at den gjennomsnittlige saksbehandlingstiden for
oppklarte forbrytelser generelt er betydelig redusert i løpet
av 2005. Politiet og påtalemyndigheten
er utvilsomt på rett veg. Jeg vil understreke
at det er viktig at det arbeidet som allerede gjøres i
politiet og hos påtalemyndigheten med å få ned
saksbehandlingstiden, får fortsette.

Ved andmodningsvedtak nr. 395 for 2003-2004
har Stortinget bedt om at Regjeringen utarbeider «en samlet tiltakspakke
for å redusere straffesaksbehandlingstiden». Etter
vedtaket skal tiltakspakken bl.a. inneholde «en utredning
av tidsfrist for uttak av tiltale og beramming av straffesak».
Justisdepartementet arbeider med å besvare anmodningsvedtaket,
og et høringsnotat vil bli sendt ut i løpet av
kort tid. Videre nevner jeg at det såkalte Fornærmedeutvalget,
som skal utrede hvordan den fornærmedes straffeprosessuelle
stilling kan styrkes, vil levere sin rapport i løpet av
våren. Utvalgets utredning vil bli
fulgt opp med utsendelse på høring.

Etter straffeloven § 324
kan en offentlig tjenestemann som forsettlig unnlater å utføre
en tjenesteplikt, straffes med bøter eller tap
av tjenesten. Likeledes kan en embetsmann som utviser grov uforstand
i tjenesten, straffes med bøter og i enkelte alvorlige
tilfeller med tap av tjenesten, jf. straffeloven § 325.
Disse bestemmelsene vil bli vurdert på nytt i arbeidet
med ny straffelov, spesiell del, som pågår i Justisdepartementet.
Foreløpig er mitt inntrykk at vi har hensiktsmessige regler
om dette.

  Jeg takker for svaret.

Vi leste nylig om hvordan påtalemyndigheten
har brukt tre år og fem måneder fra en pedofiltiltalt
ble tatt, til saken kom for retten – og her forelå det
altså erkjennelse av en del straffbare forhold. Riksadvokaten
reagerte med å betegne saksbehandlingen
som stemoderlig. Dette er bare ett eksempel, som jeg ikke
ber statsråden om å kommentere, men på generelt
grunnlag ser jeg det slik at dette er egnet til å svekke
tilliten til rettsvesenet. Det er sterkt belastende for den tiltalte,
men kanskje mest for ofrene. Denne saken, som statsråden ikke
behøver å kommentere, er faktisk et eksempel
som det finnes flere av.

Hvilke konkrete initiativ
og tiltak ser statsråden for seg når det gjelder å styrke
ofrenes stilling – med tanke på sendrektighet
i påtalemyndigheten og de sanksjonene som statsråden
har nevnt? Er statsråden tilfreds med at det i realiteten
er så godt som bare i teorien at påtalemyndigheten
kan bli møtt med reaksjoner
når det foregår sendrektig saksbehandling?

 Jeg vil vise til den store oppmerksomhet
som denne problemstillingen har i Justisdepartementet, til det arbeidet
som blir gjort i forbindelse med den samlede tiltakspakken for å redusere straffesaksbehandlingstiden,
og også til det arbeidet som foregår
i Fornærmedeutvalget.

Jeg vil her og nå ikke forhåndskonkludere
når det gjelder det arbeidet som gjøres her. Det
er noe som justisministeren vil komme tilbake til Stortinget med.

 Det har jeg forståelse for. Tidsfrister
er også et tveegget sverd.

Men jeg har et siste oppfølgingsspørsmål
til statsråden – på vegne av Regjeringen.
Når det gjelder behovet for rettferdighet, har man tidsfrister
for noe, f.eks. for narkotikaforbrytelser, ikke for grove
sedelighetsforbrytelser. Hvilken forskjell ser statsråden mellom
grove narkotikaforbrytelser og grove sedelighetsforbrytelser med
tanke på eventuelle sentralt initierte tidsfrister?
Og ser statsråden og Regjeringen med åpne øyne
på eventuell innføring av tidsfrister
for denne type grove sedelighetssaker, som jeg skisserte
i mitt foregående spørsmål?

  Jeg vil igjen vise til den oppmerksomheten
denne problemstillingen har, og til det arbeidet som gjøres
når det gjelder en samlet tiltakspakke for å redusere
straffesaksbehandlingen. Det gjelder flere områder.





                

 Dette spørsmålet er utsatt
til neste spørretime.





                

 Fleirtalet i Presidentskapet foreslår
at referatsak nr. 109 blir avvist, jf. forretningsordenens § 28 tredje
ledd bokstav e.

Stortingspresident Thorbjørn Jagland
har bedt om ordet.

 Når Presidentskapets flertall mener
at dette forslaget ikke bør tas under behandling
i henhold til forretningsordenens § 28 tredje
ledd bokstav e, er det ikke fordi vi ønsker å avskjære
en debatt om utenrikspolitiske spørsmål – det
har vi med jevne mellomrom i forbindelse med utenrikspolitiske redegjørelser,
behandling av meldinger, osv.

Stortingets forretningsorden slår
fast at Regjeringen skal drøfte med Stortinget før
viktige utenrikspolitiske, handelspolitiske og sikkerhetspolitiske
avgjørelser tas. På bakgrunn av slike drøftinger
er det Regjeringens ansvar å utøve utenrikspolitikken
på vegne av Norge.

Forslaget som er framsatt, har preg av å være
en resolusjon. Stortinget har ingen tradisjon for å vedta
resolusjoner, særlig ikke på det utenrikspolitiske
området. Dette er noe som jeg selv som leder
av utenrikskomiteen konsekvent har stått for. Arbeiderpartiet
stemte også flere ganger imot slike forslag i
forrige periode da vi hadde en annen
regjering, fordi vi mente det bar preg av å være
resolusjoner som ville skape problemer og uklarhet
for den daværende regjering. Dette har først og
fremst med Stortingets rolle å gjøre. På det
utenrikspolitiske området har Stortinget en meget sterk
stilling sammenlignet med de fleste andre parlamenter
som jeg kjenner til. Det er fordi vi har opptrådt ryddig
i forhold til enhver regjering som har utøvd utenrikspolitikken.

I den saken som behandles i forslaget, har
Regjeringen ikke varslet noen endring
i politikken. Den har tvert imot ettertrykkelig slått fast
at norsk Midtøsten-politikk ligger fast slik den er drøftet
med Stortinget. Behandlingen av dette forslaget ville således
gi et signal om at det ikke er tilfellet at denne linje
ligger fast. Stortinget ville gi seg inn på å vedta
noe som er opplagt, og vi ville derved redusere vår betydning
og vår rolle i utenrikspolitikken, slik den er slått
fast i forretningsordenen. Hadde Regjeringen gitt signal om at den
hadde endret politikk uten at Stortinget var konsultert,
hadde det selvfølgelig vært nødvendig å drøfte
saken.

Som president vil jeg derfor innta den samme
holdning overfor denne regjering som jeg som leder av
utenrikskomiteen i forrige periode
hadde overfor den forrige regjering, og jeg er glad for at et flertall
i Presidentskapet er enig i dette. Siden jeg vet at det lenge har
vært et annet syn på hvilken rolle Stortinget
skal ha i dette, respekterer jeg det helt og fullt, selvfølgelig.
Men dette har vært min oppfatning svært lenge – i
grunnen alltid så lenge jeg har vært i Stortinget – og
slik er det fortsatt.

 Presidenten vil gjere merksam på at
forslaget går ut på at Dokument nr. 8-forslaget
ikkje blir teke under behandling, jf. § 28
tredje ledd bokstav e i Stortingets forretningsorden.

 På vegne av mindretallet i Stortingets
presidentskap vil jeg først fremme forslag om at dette
Dokument nr. 8-forslaget behandles etter § 28
tredje ledd bokstav c i Stortingets forretningsorden, ved at det
legges ut til gjennomsyn for tingets medlemmer i ett døgn
og deretter føres opp på kartet til behandling, altså i
morgen. Jeg vil også gjøre kjent at
subsidiært ville mindretallet i Presidentskapet også akseptert
forslagsstillernes ønske, som ble fremført under
fremleggelsen av forslaget tidligere i dag, om å sende
det til komite. Vi tar ikke opp det forslaget, fordi det ikke
samlet noe subsidiært flertall i Presidentskapet. Men jeg
synes det er riktig å gjøre oppmerksom på det
overfor Stortinget, slik at man er klar over at hvis partier
hadde gått inn for det, ville i hvert fall mindretallet
i Presidentskapet akseptert en slik omforent løsning.

Forslaget er – synes jeg – i
tråd med mange tidligere forslag, også på utenrikspolitikkområdet,
som har vært behandlet helt ordinært i Stortinget.
Det har vært forslag som har vært sendt til komitebehandling,
og så har det blitt debatt i salen. Det har vært
forslag av samme art som har vært fremmet i forbindelse
med debatter etter redegjørelser fra utenriksministere.
Det er således ingen fast praksis, verken på det
utenrikspolitiske området eller på andre
områder, for at ikke Stortinget behandler anmodninger, også kalt
instruksjoner, til regjeringen om hva den skal basere sin politikk
på. Det har vært en rekke debatter opp gjennom årene
om i hvilken grad Stortinget kan og bør vedta instruksjoner
og anmodninger til Regjeringen. Det har også vært
en god del juridisk litteratur. For dem som vil gjøre seg
kjent med tidligere vurderinger, kan jeg vise til dokumenter
fra Stortingets konstitusjonelle kontor til Presidentskapet, som
har gått igjennom en lang rekke eksempler
og debatter: dokumenter av 8. november 1994, 31. januar 1995, 24.
november 1997, 24. april 1998, 21. april 1998 og 7. januar
1998. De representanter som har interesse av å sette
seg inn i det som har vært av forutgående debatter,
vil kunne lese disse. Det er særlig noe om prerogativer
for regjeringer, særlig på det utenrikspolitiske
området, som her har vært lagt til grunn. Men
utviklingen har vært at den læren har mindre
og mindre tilslutning etter som det har vært
en forskyvning fra det rettslige bildet for regjering og storting – det
som gjelder ansvarlighetsloven, og som styres av riksrettsinstituttet – til
den mer politiske behandling som er det parlamentariske styringssystemet,
som er noe helt annet enn rettstilstanden. Mer og mer er det altså det
parlamentariske styringssystemet som har overtatt det rettslige.
Da vil det alltid være opp til Stortinget hva
man ønsker å behandle. Det er nettopp
skille mellom det som er vedtak i Stortinget, som er rettslig
bindende for regjeringen innenfor riksrettssystemet;
der er det begrensninger på hva Stortinget kan og bør
fatte av vedtak når det er regjeringen eller
et departement som utøver forvaltning i henhold til en
lov etter gitte fullmakter. Men når det ikke
er rettslig bindende, er det ingen hindringer i det parlamentariske
styringssystemet for at Stortinget vedtar politiske instrukser,
parlamentariske instrukser, overfor regjeringen.

Det har vært mange slike debatter,
og det har vært noen partier som har ønsket
at Stortinget ikke i særlig stor grad skal vedta
instruksjoner og anmodninger. Det er helt riktig som Stortingets
president sier, at Arbeiderpartiet
har hatt en restriktiv linje på det
området, relativt konsekvent. Det har vært to
partier i nyere tid som har fremmet mange forslag om å instruere
regjeringen. Det er Sosialistisk Venstreparti og Fremskrittspartiet.
Derfor er det litt interessant hva
Sosialistisk Venstreparti nå mener etter
at de for første gang har kommet i en annen situasjon
enn det de har vært tidligere.

Til slutt vil jeg nevne at når jeg
går inn for at mest mulig bør behandles i plenum,
er det også fordi vi skal ivareta forslagsstillernes,
stortingsrepresentantenes, rett til å få forslag
behandlet. Det er trist hvis det nå blir et skisma i Stortinget
som gjør at partier som ikke får sine
forslag behandlet, er nødt til å benytte forretningsordenens § 30 første
ledd, hvoretter flertallet altså ikke kan hindre
en slik behandling. Derfor appellerer jeg til Stortinget om å vedta
forslaget fra mindretallet.

 Då vil presidenten gjere framlegg
om at vi opnar for ein kommentarrunde, avgrensa til eitt innlegg pr.
gruppe og med inntil 5 minutts taletid. – Det blir sett som
vedteke.

 Det er særlig to forhold som blir
veldig tydelige for Stortinget i forbindelse med behandlingen av
denne saken. Det ene er at nå bruker Regjeringen og regjeringspartiene
sitt flertall til å gjennomføre en total maktdemonstrasjon.
Det har de selvsagt rett til, men så mye var altså samarbeidsinvitasjonen
overfor opposisjonen – romsligheten man skulle ha overfor
opposisjonen – verdt, og så lenge varte den.

Arbeiderpartiets mangeårige maktarroganse
er ikke noe nytt for Stortinget. Men at den så raskt
smittet over på Senterpartiet og SV,
er ganske oppsiktsvekkende. Det er normal demokratisk
holdning i dette landet at et mindretall alltid skal ha rett til å prøve sine
synspunkter ved votering. Ja, det er faktisk ikke bare
en normal holdning, det er nedfelt i Grunnloven. Forslagsretten
er nedfelt i Grunnloven! Der sondrer man ikke mellom
stortingsrepresentanter og regjering hva gjelder forslagsrett. Det
er det ene som er blitt veldig tydelig, nemlig maktarrogansen og
en maktdemonstrasjon.

Det andre som er blitt veldig tydelig
gjennom dagen, er at man gjennomfører en maktdemonstrasjon
for å hindre en synliggjøring av hva
en votering faktisk ville ført til. Det er det som faktisk
er det oppsiktsvekkende. Man tør rett og slett ikke å la
stortingsrepresentantene fra Arbeiderpartiet, SV og Senterpartiet
votere i denne saken, fordi man ikke aner hva
utfallet blir. Som jeg sa tidligere i dag, er det antakeligvis slik
at Regjeringen ikke har flertall i sitt eget parlamentariske
grunnlag for denne saken, men er helt avhengig av opposisjonen for å få flertall
for Regjeringens syn når det gjelder boikott eller
ikke-boikott av Israel.

Jeg merker meg at regjeringspartiene nå aktivt
sørger for at Regjeringen ikke får vite
Stortingets syn i denne saken. Jeg må si jeg synes det
er spesielt når stortingspresidenten sier
at det å behandle et slikt forslag vil skape problemer
og uklarheter for Regjeringen. I den grad det ville skapt problemer
og uklarheter for Regjeringen, ville det vært fordi man
fikk avslørt stemmegivningen internt i regjeringspartiene,
internt i det parlamentariske grunnlaget for Regjeringen.

Vi kan ikke gjøre annet
enn å merke oss det. Men det dette avslører, er
hvor alvorlig denne saken faktisk er for regjeringspartiene. Den
er langt mer alvorlig enn forsøkene fra statsministeren
i spontanspørretimen i dag på å avdramatisere
dette fullstendig. Det merker jeg meg.

Jeg vil bare avslutningsvis anbefale
Fremskrittspartiets gruppe å støtte mindretallsforslaget
fra Presidentskapet.

  Det foregående innlegget ble selve
bekreftelsen på det som har vært sagt tidligere
i dag, at det forslaget som ble fremmet i dag tidlig, har et visst
preg av overspill.

Jeg vil gjerne uttrykke støtte til
innstillingen fra Presidentskapets flertall om behandlingsmåten
når det gjelder dette forslaget.

Det forslaget som opposisjonen har fremmet,
er etter mitt syn unødvendig, fordi det i dag
er krystallklart hva Regjeringen mener i spørsmålet
om forbrukerboikott av Israel, og det er et område der
storting og regjering er enige, og der det ikke er noen
eksempler på at Regjeringen har varslet
ny politikk.

Det er prisverdig at representanten Hagen har
merket seg at Arbeiderpartiet har
hatt en prinsipiell holdning og tilnærming til slike resolusjonsforslag,
i særdeleshet på det utenrikspolitiske området.
Det er en holdning vi fortsatt innehar.

Jeg vil også framheve at
hvis Stortinget skal gi seg til å behandle og fatte vedtak
om denne type resolusjoner, så bidrar ikke
det til klargjøring, men til det motsatte. Man må da
spørre seg om det vil være slik på andre
områder i utenrikspolitikken der storting og regjering
faktisk er enige – og der Regjeringen har klargjort
politikken i all offentlighet nasjonalt og internasjonalt – at
det ikke er gjeldende politikk før Stortinget
fatter bekreftende vedtak. Den type usikkerhet synes jeg ikke
vi skal bringe inn i det utenrikspolitiske arbeidet.

Jeg kan vanskelig skjønne
at opposisjonspartiene, i særdeleshet de tidligere regjeringspartiene, ønsker å introdusere
en slik praksis. Det ville være meget overraskende om det
er deres hensikt. Senest i dag har statsministeren her
i stortingssalen gjort det veldig klart hva som er Regjeringens
syn i Midtøsten-politikken.

Jeg vil sterkt anbefale Arbeiderpartiets gruppe å stemme
for Presidentskapets flertalls innstilling, nemlig at forslaget ikke
tas under behandling.

 Da vi gikk inn her i salen i sted, sa en stortingsrepresentant
fra Arbeiderpartiet litt smilende
at det er kjekt å ha flertall. Det er det dette dreier
seg om. Dette dreier seg om at Presidentskapet nå brukes
til å skape en sterkere konflikt mellom flertall
og mindretall, og at man skaper en ny presedens i forhold til hva
slags saker dette stortinget skal behandle, som er stikk i strid
med det regjeringspartiene har forsøkt å si, at
de skal være åpne, de skal ha en dialog,
de skal lytte, og de skal ikke vise maktarroganse.
Presset opp i et hjørne viser de maktarroganse ved å institusjonalisere
ny praksis og ny presedens når det gjelder hvilke saker
som skal behandles i Stortinget. Og det er jo særlig påfallende
når representanter fra SV har ønsket
seg en debatt i Stortinget – hvis vi har lest media riktig – om
disse spørsmålene, at man nå, av frykt
for dette, fratas muligheten for å ha en debatt i det hele
tatt.

Jeg har forsøkt å huske om
det i min tid på Stortinget – som er blitt 16 år – finnes
sidestykker til saker der man har avvist forslag som er kommet opp
på denne måten. I begynnelsen av min tid var det noen
saker som ble avvist – det har ikke vært noen
de senere årene – og da hadde man en prinsipiell
holdning om at man ikke skulle stemme flere ganger over
samme tema i samme stortingssesjon. Det ligger altså i
dagens regelverk, men det er for lengst forsvunnet, for vi har ofte
stemt over de samme sakene på nytt igjen i senere storting.
Det hendte at man holdt fast på det faktum at forskrifter
var Regjeringens ansvar, innenfor loven. Hvis
forskriftene og forslagene ble for detaljerte, hendte det at man
avviste noe. Men aldri har jeg opplevd at et forslag er
blitt avvist bare fordi man ikke ønsket å ha
en politisk debatt om disse forholdene. Mangt et forslag er gått
videre, men har ikke kommet videre i form av realitetsvotering
i salen, fordi man gjennom f. eks. en behandling har vist at man
står bak det.

Det man gjør nå, er at man sier
at regjeringspartiene kan bruke makten sin til vilkårlighet
for å fortelle at disse sakene vil vi ikke ha
til behandling. Her er initiativretten til mindretallet fjernet.
Jeg er faktisk meget skuffet over denne nye presedensen som presidenten,
som er en person som vanligvis og tradisjonelt ønsker
seg politisk debatt, nå innfører.

Tilbake til en debatt vi har hatt mye av, så er
det jo slik at mindretallsregjeringers utfordring
er at de kan bli påført nederlag
i Stortinget. Flertallsregjeringers utfordring er
at flertallet kan danne grunnlag for maktarroganse både overfor
Stortinget og overfor organisasjoner og organisasjonsliv og befolkningen
generelt, fordi det er så «kjekt å ha
flertall».

Og presset som nå ser vi altså at
det er det makten brukes til – til å avvise en
debatt, avvise en åpen behandling av en sak. Det som enkelt
og greit skjer nå, er at makten rår uten noen
forutgående presedens. Man skaper ny presedens
på disse områdene, og man gjør det fordi
det er kjekt å ha når vi har et flertall.

Jeg tror at det regjeringspartiene nå gjør,
er å lage mer skade for Regjeringen enn hva tilfellet
ville ha vært hvis man hadde tillatt en åpen debatt
og synliggjort den støtten til Israel-politikken og Midtøsten-politikken
som dette forslaget faktisk innebærer. Det ville gitt en
støtte til Regjeringens politikk. Det ville gjort betydelig
mindre skade for regjeringspartiene enn det som regjeringspartiene
gjør nå, nemlig bare å la makten
rå og sørge for at det er kjekt å bruke
det flertallet man har til å frata andre initiativretten,
for da er det neste forslag som flertallet ikke ønsker å få behandlet
i Stortinget.

  Aller først: SV støtter Presidentskapets
flertall i denne saken. Men la meg dvele ved et par forhold. Det
er jo første gang SV er i regjering, i en koalisjonsregjering,
og de fleste partiene her i salen, unntatt Fremskrittspartiet,
har vært i regjering og vet hva det innebærer.
Det å sitte i koalisjonsregjering betyr at man omtrent
daglig går igjennom og drøfter saker og inngår
kompromisser. Det er nemlig selvstendige partier som stiller
til valg, og som velges, og som har ulike synspunkter i ulike saker.
Derfor vil alltid en koalisjonsregjering innebære at man
inngår kompromisser som regjeringen til slutt stiller seg
samlet bak. Så opplever man en sjelden gang også at
det er noen i regjeringen som tar dissens. Det skjedde
i den forrige perioden, men det er helt unntaksvis.

SVs gruppe stiller seg fullt og helt bak Regjeringen også i
Midtøsten-politikken. Vi synes at det forslaget som er
fremmet fra opposisjonen – de fire partilederne
minnet forresten om Team Antonsen da de kom marsjerende gjennom
gangen i går – egentlig er å slå inn åpne
dører. Det er blitt klargjort tydelig fra SVs
side, både av vår finansminister og
av vår stortingsgruppe, at vi stiller oss fullt og helt
bak Regjeringen når det gjelder Midtøsten-politikken.
Derfor mener vi at forslaget er unødvendig, at det
er å slå inn åpne dører,
som jeg sa.

Det var interessant å høre
på statsminister Jens Stoltenberg i dag, som
jeg synes svarte meget godt for seg også i denne
saken. Stoltenberg pekte på viktigheten av at
man i tillegg til regjering og storting som fører landets
politikk, har latt de ulike partiorganisasjonene få utøve
et levende demokrati. Der tror jeg Stoltenberg pekte på noe
helt vesentlig, nemlig at det må ikke bli slik
i et demokratisk samfunn at vi ikke kan la de ulike partiorganisasjonene
og de ulike partiene få lov til å fronte sine primærstandpunkter
og kjøre sine egne kampanjer og ha sine egne
synspunkter. Det har alltid vært gjort, og det vil alltid
bli gjort framover også, håper jeg.
Demokratiet trenger at partiene får
lov til å reise debatter. Demokratiet trenger at partier
våger å reise en del viktige samfunnsspørsmål.
Demokratiet trenger at partier får lov til å stille
spørsmålstegn ved om samfunnet går i
riktig retning på ulike områder.

Derfor er det SV har blitt kritisert for, at
vi i tillegg til å ha en politikk i en koalisjonsregjering
jobber med annet ved siden av, overhodet ikke oppsiktsvekkende.
Det er faktisk ganske vanlig i alle partier.
Det har vært vanlig, og det tror jeg også blir
vanlig framover. Demokratiet trenger levende partier som
jobber, i tillegg til at vi har regjering og storting som styrer
landet.

  Jeg vil anbefale Kristelig Folkepartis
gruppe å støtte mindretallsforslaget fra Presidentskapet.

En samlet opposisjon
har fremmet et forslag som innebærer full tilslutning
til statsministerens erklærte linje når det gjelder
syn på boikott av Israel. Vi ønsket å gjøre
dette for å vise at selv om regjeringspartiene ikke
står samlet bak statsministeren i denne sak, gjør
en samlet opposisjon det. Så skjer
det oppsiktsvekkende at regjeringspartiene bruker sitt flertall
i Stortinget til å avskjære opposisjonen fra i
det hele tatt å få behandlet sitt forslag.
Man nøyer seg altså ikke med å stemme
forslaget ned, men man avviser at det i det hele tatt
kommer til behandling. Dette er etter mitt syn en uklok
maktdemonstrasjon. Den er i sin karakter udemokratisk,
og den er stikk i strid med gjentatte erklæringer fra Regjeringen
om at man ønsker en dialog og et samarbeid og å lytte
til gode innspill fra opposisjonen. Det lover ikke godt
for tiden framover. Den lover heller ikke godt den erklæringen
vi just fikk fra SVs parlamentariske leder, om at regjeringspartiers
kampanjer mot Regjeringens politikk nærmest ikke
skal bli noe enestående, men skal være
en del av dagsordenen framover. Hvis det er tilfellet på det utenrikspolitiske
området, har regjeringspartiene store utfordringer
foran seg – flertall eller ikke flertall.

Det som imidlertid skjer, er at Regjeringen
går glipp av en mulighet til å sende et helt entydig
budskap om at vårt parlament er imot en boikottlinje i
forhold til konflikten i Midtøsten. Vi er overbevist om
at det ville ha tjent fredens sak, og det er det som er vår
primære hensikt med dette forslaget.

Det er underlig at en sak som i så høy
grad debatteres utenfor stortingssalen, vår viktigste
nasjonale politiske arena, av representanter som har sete
i denne sal, ikke skal kunne føres inn i denne
salen gjennom en behandling av dette forslaget.

Nå har statsministeren og Regjeringen
annonsert at de vil endre politikkens innhold og politikkens
form. På dette punkt ønsker man ikke å endre
politikkens innhold. Det har opposisjonen ønsket å markere
sin støtte til. Men det som vi ser, er en endring
i politikkens form som ikke er særlig klok. Det
er mulig å ri to hester. Jeg har sett det på sirkus.
Men det krever utrolig dyktige ryttere om man ikke
skal ramle mellom hestene. Den type egenskap
er ikke blitt demonstrert fra regjeringspartienes representanter
i denne sak.

Makta ter seg, men den ter seg i denne saken
meget uklokt.

 Senterpartiet si stortingsgruppe
vil røysta for tilrådinga frå fleirtalet
i Presidentskapet i denne saka. Forslaget er etter vårt syn
totalt unødvendig. Innhaldet i forslaget er ein instruksjon
til Regjeringa om å halda fast ved ein midtaustenpolitikk
som for lengst er avklara med Stortinget.

Det er frå vår side
slett ikkje eit forsøk på å visa,
som Erna Solberg uttrykte det, at
det er «kjekt å ha et flertall». Det
er heller ikkje ei prinsipiell avklaring i forhold til
korleis Dokument nr. 8-forslag skal behandlast, ei heller ein maktdemonstrasjon eller
eit brot på samarbeidsinvitasjonen til opposisjonen.

Vi merkar oss at forslagsstillarane som del
av si grunngiving sjølve viser til at statsministeren og
utanriksministeren har slått fast kva som er Regjeringa
sin politikk. Vi ynskjer ikkje å bidra til ei
endring av forholdet mellom regjering og storting
på det utanrikspolitiske området. Vi avviser difor
denne typen forslag.

 Det er bare noen minutter
siden statsministeren i spørretimen i denne sal sa et utvetydig
ja til at det var hans nyttårsforsett at Stortinget i dette
nye året skal delta i beslutningene – også mindretallet.
Jeg tolker det dit hen at han med det mente at mindretallet, opposisjonen,
skal trekkes med i flertallsregjeringens beslutninger på en
annen måte enn det vi så konturene av
i høst. Hvis det er slik at dette nyttårsforsettet bare varte
i noen minutter, vil jeg på vegne av Venstre
beklage det. Jeg håper ikke det blir slik. Jeg
tror det er uklokt om det skulle bli slik.

Debatten om boikott av Israel og Regjeringens
standpunkt er allerede avsluttet, sa statsministeren tidligere i dag – underforstått
at når han, og det på en prisverdig måte,
sammen med utenriksministeren satte ned foten og klargjorde meget
tydelig hva som er Regjeringens syn, skulle debatten vært
avsluttet. Det tror jeg opposisjonen hadde respektert veldig bra,
om ikke vi hadde opplevd at det nettopp var
et av flertallsregjeringens egne partier som valgte å undergrave
det omgående med en partibeslutning om at de skulle fortsette å jobbe
mot Regjeringens politikk på dette området. Dermed
var jo ikke debatten avsluttet. Dermed ble det varslet
at debatten skal fornyes. Det er det som er hele poenget – at
det ble skapt en slik usikkerhet. Med det bidrog et av regjeringspartiene
og også enkeltrepresentanter i statsministeren
og utenriksministerens eget parti som varslet at de stod for et
annet syn, til å fortsette debatten og skapte usikkerhet
om Regjeringens standpunkt og – jeg vil også gå så langt
som å si – tok ikke så rent lite
autoritet fra det forhold at statsministeren og utenriksministeren
satte ned foten. Det burde vært slik at når de
gjorde det, så holdt Regjeringens flertall seg ganske
rolig og respekterte det. Det skjedde ikke. Det var det som skapte
grunnlaget for at opposisjonen i dag har sett behov for å få en
realitetsbehandling i Stortinget for å klargjøre
opposisjonens støtte til det som er Regjeringens etablerte
syn.

Vi har kommet i den underlige situasjonen
at vi ser konturene av en flertallsregjering som er flertallsregjering bare
i innenrikspolitikken, men mindretallsregjering stadig oftere i
utenrikspolitikken. Vi fikk også i dag varslet fra
SVs parlamentariske leder at det er veldig bra og bør skje
ofte. Det burde i alle fall gjøre at Regjeringen
legger til grunn og er opptatt av å bygge flertall for
sin utenrikspolitikk også hos opposisjonen når
det gjelder hvordan utenrikspolitikken håndteres framover.

Vi hadde ved behandlingen av denne saken i
dag hatt mulighet til å få et enstemmig storting.
Jeg er helt sikker på at den formelle opposisjonen i dette
stortinget ville ha bidratt til enstemmig støtte til Regjeringens
linje. Om Regjeringen og regjeringspartiene kunne bidratt til den
samme enstemmige støtten, får vi altså ikke
avklart. Det er den store usikkerheten som henger igjen etter
denne behandlingen.

Statsministeren sa i et innlegg tidligere i
dag at denne debatten er avsluttet, og da burde mindretall, opposisjon og
sikkert media også holde seg for gode
til å fortsette en debatt som statsministeren har bestemt
skal være avsluttet. En kan si mye om det. Jeg er av den
oppfatning at en statsminister i Norge aldri
bør ha så mye makt at vedkommende bestemmer når
en debatt skal avsluttes. Det må få leve
i demokratiet, uavhengig av hva som måtte være
statsministerens eller regjeringspartienes syn på hvor
behagelig en debatt måtte være. Men vi er altså kommet
i den situasjon at flertallet om noen sekunder kommer
til å gi meg siste ordet i en debatt som for lengst er
avsluttet.

Jeg vil få be Venstres representanter
om å stemme slik at det ikke blir tilfellet.

 Fleire har ikkje bedt om ordet til
sak nr. 2, og vi går til votering.

Presidenten vil gjere framlegg om at det blir
votert alternativt mellom Presidentskapets innstilling,
om at forslaget ikkje vert teke under behandling,
jf. forretningsordenens § 28 tredje ledd bokstav
e, og forslag framsett av representanten Carl I. Hagen, om at forslaget
blir behandla etter forretningsordenens § 28
tredje ledd bokstav c.

Votering:

Ved alternativ votering mellom Presidentskapets
innstilling og forslaget frå Carl I. Hagen vart innstillinga
vedteken med 60 mot 50 røyster.

(Voteringsutskrift kl. 13.33.47.)

 Ber nokon om ordet i samsvar med forretningsordenens § 37a
før møtet vert heva? – Møtet
er heva.






                    
                    
                    

