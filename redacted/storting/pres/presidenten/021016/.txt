 Presidenten vil foreslå at
det velges to settepresidenter for Stortingets møter i
dag og i morgen – og anser det som vedtatt.

Presidenten ber om forslag på settepresidenter.

 Jeg foreslår Ranveig Frøiland
og Kjell Engebretsen.

 Ranveig Frøiland
og Kjell Engebretsen er foreslått som settepresidenter. – Andre
forslag foreligger ikke, og Ranveig Frøiland
og Kjell Engebretsen anses enstemmig valgt som settepresidenter
for dagens og morgendagens møter.

Representanten Heikki Holmås vil framsette
et privat forslag.

 Jeg vil gjerne fremsette
et privat forslag på vegne av meg selv og Inga
Marte Thorkildsen om aldersgrense for kosmetiske operasjoner og forbud
mot reklame for kosmetisk kirurgi.

 Forslaget vil bli behandlet på reglementsmessig
måte.





                    
                    
                    

 Stortinget mottok mandag meddelelse fra
Statsministerens kontor om at følgende regjeringsmedlemmer
vil møte til muntlig spørretime:

statsråd Per-Kristian Foss

statsråd Odd Einar Dørum

statsråd Einar Steensnæs

De annonserte regjeringsmedlemmer er til stede,
og vi er klare til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes reise seg. –

Vi starter med første hovedspørsmål,
fra representanten Hill-Marta Solberg.

 Jeg har et spørsmål til finansministeren.

Arbeiderpartiet
mener det er grunn til å bekymre seg over den økende
arbeidsledigheten vi ser. Siden Per-Kristian Foss ble finansminister,
er over 14 000 flere blitt registrert
som arbeidsledige, og utviklingen ser ikke ut til å stanse.
Tvert imot anslår Regjeringen i sitt forslag til statsbudsjett
for neste år at omkring 100 000 kan bli arbeidsledige
totalt sett neste år. Arbeiderpartiet mener at Regjeringen ikke
har tatt denne utviklingen alvorlig nok. Kutt i tiltak for arbeidsledige
og manglende tiltak overfor industrien er eksempler
på dette.

Mitt spørsmål er da: Mener
finansministeren at han og Regjeringen har gjort det som har vært
mulig for å unngå at stadig flere skal bli stående
uten arbeid?

 Regjeringen har lagt frem et budsjett
der det overordnede mål er å trygge arbeidsplassene,
særlig i den konkurranseutsatte industrien. Både
arbeidstakerorganisasjonene og arbeidsgiverorganisasjonene har på forhånd
satt frem ett hovedkrav: Budsjettet må være
stramt for å bidra til å dempe presset på rente
og kronekurs. Det er det som er det viktige for den konkurranseutsatte
industrien. Dette er omtrent hva bl.a. leder Bjørndalen
i Fellesforbundet sa på en konferanse før budsjettet
ble lagt frem.

I tillegg har industrien stilt en del andre
krav om lettelser i skatter og avgifter. Vi har oppfylt ett av hovedkravene,
bl.a. å utvide ordningen med FoU-avskrivning til å omfatte alle
bedrifter. Det er et moderniserings- og omstillingstiltak i tråd
med Stortingets prioriteringer av forskning og utdanning.
Så ja, de offensive tiltakene er til stede. Vi styrker
Aetat aktivt gjennom økt oppfølging av arbeidssøkerne,
og vi styrker også arbeidsmarkedstiltakene med
600 nye plasser. Vi sier som regjeringer så ofte har
sagt tidligere, bl.a. arbeiderpartiregjeringer, at dersom utviklingen
i ledigheten skulle gjøre det nødvendig, er vi
innstilt på å komme tilbake til spørsmålet
om antallet plasser på tiltak.

 Jeg takker for svaret.

Det er ingen tvil om at Arbeiderpartiet
og Regjeringen er enige om at et stramt budsjett er viktig
i dagens situasjon. Men til tross for det skisserer Regjeringen
at det kommer til å bli flere arbeidsledige. Og da synes
vi det er ganske uforståelig at også Regjeringen
foreslår å forverre situasjonen for dem som faktisk
er ledige, både gjennom endringer i permitteringsordningen
og med kutt i dagpenger. En som blir arbeidsledig, får
altså mindre å leve for, og
i går sa man fra Byggenæringens Landsforbund at endringene
som Regjeringen foreslår i permitteringsloven, helt sikkert
vil føre til at flere blir oppsagt. Hva er finansministerens
svar på dette?

 De tiltak som Regjeringen foreslår
av endringer knyttet til dagpenger, knytter seg ikke til
kompensasjonsnivået for løpende dagpengeutbetalinger.
Det knytter seg til å skjerpe kravene til å komme
inn i dagpengeordningen noe.

Jeg har kikket litt tilbake for å se
på hva som har vært gjort med dagpengeordninger
tidligere. De prinsipper vi nå legger til grunn for dagpengeordningen,
nemlig at den skal stimulere til mer aktivt selv å søke
arbeid, finner sin ideologiske forankring i
Kleppe-utvalget, fra begynnelsen av 1990-tallet, hvor tilsvarende
prinsipper ble skissert. I det budsjett som arbeiderpartiregjeringen
fremla året etter eller noen år
etter, har man også strammet inn i dagpengeordningen
på tilsvarende måter som Regjeringen nå har
gjort. Da var ledighetsnivået betydelig høyere. Også nå er
det viktig at vi stimulerer og foretar omlegginger som sørger
for at man kommer fortere ut av ledighetskøen.

 Det blir oppfølgingsspørsmål – Øystein Djupedal.

 I likhet med representanten Solberg er jeg også svært
bekymret over utviklingen i arbeidsledigheten, og den bør også bekymre
Regjeringen mer enn det faktisk virker som den gjør. Det
er fullt mulig at vi står overfor en situasjon
i løpet av vinteren med 100 000 arbeidsledige.
I hvert fall er spådommene relativt dystre, og vi ser nå at
det er mange oppsigelser også i bedrifter som
vi presumptivt trodde gikk svært bra.

Regjeringens svar på dette er det
klassiske mantraet at bare vi har et stramt budsjett,
så går alt bra. Og gitt en annen situasjon, at
man får et stramt budsjett og dette ikke går
bra, hva vil da Regjeringen gjøre? Én ting er at man sier
at man vil komme tilbake til Stortinget, men det vil jo hjelpe svært
lite. Det betyr at man kanskje må ta noen mer
offensive grep. Der det er mulig å ta et grep, og der det
er stor arbeidsledighet, er i anleggsbransjen. Der har Regjeringen
overhodet ikke fulgt opp det som ligger i kollektivsatsing,
på NSB og på ulike infrastrukturtiltak, for å få flere
til å bruke kollektivtrafikk. Dette er et svært målrettet
og treffsikkert virkemiddel for å få sysselsetting
i en bransje som nå opplever sysselsetting, og
som etter all sannsynlighet vil oppleve høyere
sysselsetting gjennom vinteren. Vil
dette være ting som Regjeringen vil komme tilbake til?

 Her var det mange spørsmål.
Punkt én: Regjeringen er selvfølgelig bekymret
for enhver tendens til økning i arbeidsledigheten. Men det
er grunn til å ikke overdrive de prognoser som
legges frem. Vi venter en viss økning i ledigheten i 2003,
og prognosene tilsier en nedgang igjen i 2004 og 2005. Så det
er ikke et varig høyere nivå av
vesentlig art som prognosene tilsier. Alle tiltak som
ligger i budsjettet, er rettet inn mot nettopp å bekjempe
ledigheten.

Det som i alle fall vil være
galt, er å følge SVs oppskrift – senest
forsøkt i Stortinget i går, men uten å få tilslutning – med å legge
om pengepolitikken, med å øke skatter og avgifter.
Er man bekymret for kostnadssituasjonen for konkurranseutsatt næringsliv eller
for annet næringsliv, er det i alle fall ikke
noe svar å øke skatter og avgifter, slik som SV
har tatt til orde for.

Kollektivsatsingen i budsjettet er blant de
områder innenfor
samferdselssektoren som faktisk øker ganske sterkt.
(Presidenten klubber.) Jeg skal ikke nå legge
meg opp i Stortingets behandling av budsjettet, men ønsker man
ytterligere omprioritering på samferdselssektoren, så er
vi lydhøre for det.

 Ja, også for presidentens
klubbe – får vi håpe.

 Øystein Hedstrøm – til
oppfølgingsspørsmål.

 Det er meget bekymringsfullt å se
utviklingen i det verdiskapende næringsliv i Fastlands-Norge – bedrifter
legger ned sin virksomhet, forvitrer gradvis eller flytter
til andre land der de kan være konkurransedyktige.

Næringskomiteen har nylig kommet tilbake
fra Litauen, der 200 norske bedrifter hadde etablert
seg innenfor verdiskapende virksomhet. Vi opplever
det samme nå f.eks. i Sverige. Det er et stort oppslag
om dette i dagens Aftenposten. Fremskrittspartiet mener
at vi i Norge bør benytte noe av vår økonomiske
handlefrihet til å skape rammebetingelser ved betydelig
lavere skatter og avgifter i verdensklasse for å kompensere
for en del uheldige ting ved at vi ligger i utkanten av Europa,
har dårlig infrastruktur, osv.

Men mitt spørsmål til statsråden
blir: Vil kampen mot arbeidsledigheten, og særlig det som
vi har i verdiskapende virksomhet, være oppgave
nr. én, og hva i statsbudsjettet bidrar til å løse
dette?

 Svaret er ja og alt. Ja, det er jobb nr. 1,
og alt i statsbudsjettet er rettet inn mot å styrke grunnlaget
for konkurranseutsatte næringer og for andre
næringer. Skillet mellom konkurranseutsatt sektor og
andre næringer som ikke lenger i samme
grad er skjermet, blir jo mindre og mindre.

Det er vel riktig at man ved observasjoner
ved reisevirksomhet kan se at norsk industri
kjøper seg opp også ute. Det er mange årsaker
til det, ikke bare kostnadssituasjonen, men også markedsnærhet – kanskje ikke
for Litauens eller de baltiske lands vedkommende, hvor
situasjonen knytter seg mer til ønsket om å være
med og bygge opp en økonomi som er i vekst, og hvor kostnadsnivået
i utgangspunktet er lavt. Norske myndigheter har faktisk
stimulert til etableringer i de baltiske land, bl.a. gjennom SND.
Det har skjedd under tidligere regjeringer, som nevnt. Jeg mener å huske
at det var representanten Enoksen som var kommunalminister da den
ordningen ble etablert.

 Sigvald Oppebøen Hansen – til
oppfølgingsspørsmål.

 No er det ca. ti månader sidan Odelstinget
behandla lov om lønsplikt under permittering og gjorde
dei endringane som Regjeringa da foreslo. I tillegg var det ei lita
justering i juni. Det er ikkje tvil om at det i alle
fall innanfor konkurranseutsett
industri vil bli oppseiingar framfor permitteringar
med det forslaget som Regjeringa no legg inn.

Så registrerte eg at Per-Kristian
Foss sa at når det gjeld situasjonen for dei som mottek
dagpengar, vil det ikkje vere nokon reduksjon
i ytingane frå staten si side. Det meiner eg er feil. Eg
vil gjerne be statsråden forklare meg det, for Regjeringa
fjernar bl.a. feriepengetillegget, som betyr ca. 9,5 pst.
i reduksjon, og for ein gjennomsnittleg arbeidsledig vil det bety
ca. 17 000 kr over eit heilt år. Eg vil
gjerne ha ei forklaring på akkurat det.

 Det jeg sa, var at kompensasjonsnivået
for løpende dagpengeutbetalinger ikke kuttes,
men vi hever terskelen for å kunne komme inn i dagpengeordningen
noe – for øvrig i tråd med hva arbeiderpartiregjeringer
har gjort tidligere, og så sent som på slutten
av 1990-tallet. Når det gjelder bedriftenes utvidede ansvar
for betaling under permitteringer, må jeg nok si at jeg ikke
uten videre godtar det varsel som jeg ser kommer fra enkelte virksomheter – det
er gjerne knyttet opp mot en lobbyvirksomhet mot budsjettforslaget
og må forstås på det grunnlaget – om
at man uten videre vil velge oppsigelser fremfor permitteringer.
Industrien har berettet om et meget stramt arbeidsmarked. Da er
det å gå til oppsigelser noe som kan være
et vesentlig tap for bedriften, fremfor å ta kostnadene
ved permitteringer.

 Vi går til neste hovedspørsmål.

 Jeg har et spørsmål til justisministeren.

I Dagsavisen for i går kan vi lese
følgende:

«Politimester
i Tromsø, Truls Fyhn, går inn for reisenekt
for asylsøkere.»

Og videre står det:

«Tromsø opplever
en betydelig økning i antall asylsøkere som begår
kriminelle handlinger i Tromsø. Politimesteren i Tromsø synes
det er uforståelig at asylsøkere har adgang til å reise
bort fra mottakene. –Asylsøkerne bør ikke
ha anledning til å reise noe sted, mener Fyhn.»

Dette er i samsvar med tidligere forslag fra
Fremskrittspartiet om å opprette
spesielle asylmottak hvor asylsøkerne, som kanskje heller
skulle vært omtalt som «velferdssøkere», ikke
kan gå ut av det området de skal være
i. Særlig skulle det gjelde for asylsøkere som
vi i utgangspunktet vet har grunnløse søknader,
stort sett asylsøkere fra tidligere Øst-Europa og land
i tidligere Sovjetunionen.

Vil Regjeringen nå være
lydhør overfor de mange lokalsamfunn som krever
strengere tiltak, slik at de slipper den kriminaliteten som disse «velferdssøkere» bringer
med seg?

 Selv om dette konstitusjonelt ikke
hører inn under mitt ansvarsområde, vil jeg likevel
svare. Jeg synes det er rimelige spørsmål som
reises.

Det første spørsmålet
som jeg oppfatter er stilt, er om man vil akseptere at det begås
kriminalitet av asylsøkere mens de er våre
gjester. Det vil vi ikke gjøre. For at dette skal
slås ned på, er det lagt opp til praktiske samarbeidsrutiner mellom alle
berørte myndigheter. Det er også slik at
kriminelle skal prioriteres også ved utsendelse
fra Norge.

Den andre delen av spørsmålet
gjelder hvordan man skal forholde seg til grunnløse søknader,
som det er blitt veldig mange av. Her har kommunalministeren tatt
initiativet til en total reorganisering av mottaksordningen, og også av
hvordan transittleirene og leirene skal organiseres. Jeg kan gå dypere
inn i dette i et spørsmål som senere er stilt
til meg fra representanten Hedstrøm.

 Statsråden sier at vi ikke
vil akseptere dette. Men i praksis, de facto, gjør Regjeringen det.
Det er også slik at man i Regjeringens budsjett
forventer 16 000 stort sett grunnløse asylsøknader
neste år. Det er det samme som rekordtallet for inneværende år. Det
er en eksplosjon i Norge og Sverige, mens det er en halvering
i Danmark, som har satt i verk meget gode og fornuftige
tiltak, som også Fremskrittspartiet har fremmet
forslag om i Norge.

Jeg vil gjerne spørre statsråden,
som faktisk er ansvarlig for å følge
opp politimesteres ønsker innad i Regjeringen:
Vil justisministeren som justisminister innad i Regjeringen kjempe
for at man nå får omorganisert asylmottak, slik
at der det er grunnløse søknader, blir asylsøkere
plassert uten adgang til å kunne gå ut i lokalbefolkningen
og begå kriminalitet? Det er justisministeren
som kan svare på om han tar et ansvar for å bekjempe
kriminaliteten, ved å ta opp Truls Fyhns synspunkter innad
i Regjeringen.

 Som kjent er ingen statsråder privatpraktiserende
statsråder, heller ikke en justisminister. Men
jeg svarer selvfølgelig på vegne av Regjeringen,
og Regjeringens linje er å omorganisere mottaksordningen,
slik at man raskere kan få håndtert søknadene
som går på grunnløse ordninger. Det er å sørge
for å ta fatt på det problemet
at vi vet at 90 pst. ikke har identitetspapirer.
Det skal gjennomføres aksjoner nær grenseområdene
for nettopp å kunne stoppe personer på den
måten, og fra politiets side skal det bedre
registreres identitet. Og det er i tett samarbeid mellom
utlendingsmyndighetene og politiet lagt opp
til prosedyrer for at kriminelle forhold ikke kan aksepteres.

Jeg vil selvfølgelig som justisminister
og som regjeringsmedlem generelt drøfte hvordan vi kan
unngå at det kommer asylsøkere med grunnløse
asylsøknader til Norge. Vi
har plikt til å gi en nødhavn til dem som trenger
en beskyttelse, men vi har også plikt til å slå ned
på det vi kan kalle for «asylturisme».

 Det blir oppfølgingsspørsmål – Siv
Jensen.

 Jeg har et oppfølgingsspørsmål
til finansministeren.

På veldig mange områder
i statsbudsjettet er det slik at man opererer med planlagte tall eller
måltall for aktiviteten neste år, og så budsjetterer
man deretter. Men på asylområdet er det faktisk
motsatt. Det er jo ikke slik at Regjeringen sier
at vi har bestemt oss for å ta imot så og så mange,
derfor budsjetterer vi sånn og slik. Der er det faktisk
slik at Regjeringen sier at vi sender av gårde
så mye penger som er nødvendig fordi vi har ingen
oversikt over hvor mange asylsøkere det til syvende og
sist blir.

Mener finansministeren at det er
rett og rimelig at man på dette området budsjetterer
slik, mens man på mange andre områder
til folk sier at beklager, vi har ikke nok penger,
så dere må vente?

 På dette området er Norge
bundet av internasjonale konvensjoner. Det er ikke opp
til lyst eller politisk synsing i Norge verken å ha oversikt
over konflikter som måtte oppstå, langt mindre – og
der kommer jeg til brudd på konvensjoner – å behandle
asylsøkere på annen måte enn
vi er bundet til gjennom konvensjoner. Jeg hører Fremskrittspartiet
stadig snakker om å «snu busser» på grensen.
Det høres besnærende lettvint ut. Men
vi er faktisk bundet av konvensjoner som gjør det nødvendig
for oss å behandle enkeltmennesker som enkeltmennesker.
Det er, som justisministeren så vidt var inne
på, lagt opp til en behandlingsprosedyre som skal være
raskere, men hvor vi samtidig skal holde våre
konvensjonsforpliktelser. Og det er på dette grunnlaget
Kommunaldepartementet har stilt sine prognoser, gitt uendret
regelverk og gitt at vi ikke bryter de konvensjoner vi
er bundet av.

 Vi går videre til neste
hovedspørsmål.

 NRK Dagsrevyen sendte i går kveld
en reportasje som viste at oljeindustrien er milevidt fra å nå Stortingets
målsetting om nullutslipp innen år 2005,
noe som ble slått fast allerede i 1997. Tvert imot har
SFT dokumentert at utslippene av produsert vann, eller
på godt norsk «forurenset vann», som inneholder
såkalte alkylerte fenoler og polyaromatiske hydrokarboner, øker
med 20 pst. hvert år. Denne forurensningen truer
fiskens formeringsevne, og er en direkte trussel mot fiskebestandene
og dermed mot fiskerinæringen, som jo også er
et viktig område for norsk økonomi.

Avdelingsdirektør i SFT, Marie Nordby,
har uttalt at SFT «er usikre på om oljeselskapene
har stor nok beslutningsvilje til å få ned utslippene».
Mitt spørsmål til olje- og energiministeren er
derfor: Hvordan vil han bidra til å stimulere oljeselskapenes
beslutningsvilje i denne saken?

Det synes helt åpenbart at med en
så stor økning i utslippene er det noe tannløst å vente
helt til 2003 på at selskapene skal rapportere om hvilke
tiltak de iverksetter, og hvor langt de er kommet med å redusere
utslippene, iallfall dersom de har grunn til å tro at de ikke
vil bli møtt med tøffe tiltak hvis de ikke
viser framgang i arbeidet.

 Oljefelt inneholder både olje
og vann. Vannet skilles fra oljen. Etter at vannet er renset,
slippes det produserte vannet ut. Dette produserte vannet inneholder
en del stoffer, bl.a. et utvalg av alkylerte fenoler, som kan vise
seg å ha virkninger på torskens reproduksjonsevne,
altså innvirkning på hormonene hos torsk selv
ved lave konsentrasjoner. Dette er forsøk som
er gjort i laboratorier, ikke i åpent hav.

Det er all mulig grunn til å ha oppmerksomhet
rettet mot disse forholdene. Det er likevel ikke
mulig å trekke sikre konklusjoner. Det er stor enighet
i forskningsmiljøene og blant dem som arbeider med disse
spørsmålene, om at man i dag vet for lite
til å trekke sikre konklusjoner. Det er likevel
all grunn til å ha et føre var-prinsipp og være
aktiv i forhold til dette. Derfor har Regjeringen satt av 8 mill. kr
på årets budsjett og vil videreføre
dette neste år, slik at en kan få avdekket de
tiltak som er nødvendige for å hindre
utslipp av slike stoffer.

Dette har Regjeringen et aktivt forhold til.
Det er enighet mellom fiskerinæringen, forskningsinstitusjonene
og myndighetene om den strategi en skal følge. I 2003,
dvs. til våren, skal en ha en oppsummering. Myndighetene
vil da se til at de nødvendige, strenge kravene stilles
til oljevirksomheten, slik at en ikke risikerer at vår oljevirksomhet
skal komme i motstrid og på noen måte kunne
gjøre det usikkert for fremtiden for norske fiskerier.

 Vi i SV er imot åpning av det sårbare
Barentshavet bl.a. fordi vi frykter
forurensningen fra produsert vann, og at det vil ødelegge
fiskerinæringen. Kan statsråden i det minste
gi Stortinget en garanti om at han ikke vil anbefale en
eneste tillatelse til oljeutvinning i dette sårbare området
før det kan presenteres uavhengige og solide forskningsresultater
som kan dokumentere at den aktiviteten som planlegges, verken innebærer
korttids- eller langtidseffekter som skader norske
fiskeriinteresser?

 Jeg er enig med Ingvild Vaggen Malvik i at
før norsk olje- og gassvirksomhet flytter seg lenger nordover,
må vi være sikre på at vi kan gjøre
dette med forsvarlighet, at alle de mulige risikoene forbundet
med slik oljevirksomhet i et arktisk klima kan håndteres
uten at dette verken får dramatiske følger for miljøet eller
for fiskeriene. Det er et hensyn som Regjeringen ønsker å ta.
Det er klart formulert i Sem-erklæringen.

Jeg har satt i gang en egen konsekvensutredning
for å se hvilke mulige virkninger helårs petroleumsvirksomhet kan
ha fra Lofoten og nordover. Denne konsekvensutredningen er en nødvendig
forutsetning for at vi skal kunne gå videre. Og jeg kan
forsikre om at Regjeringen på ingen måte
tar skritt i retning av ytterligere petroleumsvirksomhet før
vi har sikkerhet for hva vi faktisk gjør.

 Det blir oppfølgingsspørsmål – Steinar Bastesen.

 Om alkylerte fenoler har jeg uttalt meg tidligere.
Jeg har et litt annet spørsmål, men det gjelder
samme felt.

Jeg har balet med å komme om bord
på Norne-feltet, på Norne-skipet, siden jeg kom
på Stortinget. Jeg har ikke klart det.

Jeg fikk et brev fra Statoil i juni
2001, og jeg har et spørsmål til det. Statoil
har ingen slepefartøy ved sine installasjoner.
Det er supply-båten som fungerer som stand by-båt
ved den enkelte installasjon, og motorlettbåten som henger
i davitene, som skal fungere som oljevernberedskap på det
feltet. Ved den slepelettbåten er det 130 hester. I supply-fartøyet
er det 13 000 hester. Ved at man sleper ut oljelenser fra
dette supply-fartøyet, er det altså 13 000
hester i den ene enden på lensen. Og det er 130 hester
i andre enden. Det må jo gå galt! (Presidenten klubber.)

I brevet fra juni 2001 som jeg fikk
fra Statoil, meddeler de at de skulle avholde en oljevernøvelse
i indre farvann ved Sandnessjøen. Der skulle
jeg få være til stede. Jeg trenger ikke være
til stede på land! Er statsråden fornøyd
med dette, og er han fornøyd med at det ikke
er slepefartøy ved oljeinstallasjonene? (Presidenten
klubber igjen.)

 Tiden går!

Presidenten har litt problemer
med å se sammenhengen med hovedspørsmålet,
men dog allikevel!

 Det er vel kjent at norsk petroleumsvirksomhet
utøves etter de aller strengeste kriterier. Det
gjelder innen både sikkerhet, helse og miljø.
På alle disse tre områdene ønsker
myndighetene å være i første
rekke.

Vi arbeider etter føre
var-prinsippet, og hvis det på noen måte
kan settes spørsmålstegn ved forsvarligheten av
hvordan oljevirksomheten utøves av de enkelte selskapene,
har myndighetene organer som skal ta opp slike spørsmål.
I første rekke er det Oljedirektoratet, og når
det gjelder sikkerhet, er det arbeids- og administrasjonsmyndighetene
som er rette vedkommende. Jeg skal gjerne ta med meg dette mer teknisk
betonte spørsmålet fra representanten Bastesen
og se om det på noen måte
er slik at det er grunn til å se nærmere på denne
saken.

 Hallgeir H. Langeland – til
oppfølgingsspørsmål.

 Eg vil gjerne stilla eit oppfølgingsspørsmål
til justisministeren knytt til oljeforureining og beredskap. …

 Oppfølgingsspørsmålene 

skal

 knyttes til hovedspørsmålet!

 Ja, og hovudspørsmålet dreia
seg om oljeforureining!

Det som er kjent, er at det er moglegheiter
for stor oljeforureining langs norskekysten knytt til
russisk oljetransport, som vil ha store konsekvensar for
fiskestammane om det blir ulykker.

Mine spørsmål til
justisministeren er: Kva konkret gjer norske
myndigheiter i forhold til denne transporten? Har ein sett Kystvakta
i beredskap? Har ein sikra seg i forhold til taubåtar
som kan slepa til lands om det skjer ulykker? Kva konkret
gjer Regjeringa i forhold til denne problematikken, som fort kan
få store konsekvensar for fiskebestanden?

 Presidenten vil nå klart
og tydelig si fra om at presidenten håper at representantene
har respekt for at tilleggsspørsmålene skal knyttes
til hovedspørsmålet. Hovedspørsmålet
var ikke først og fremst et spørsmål
om oljeforurensning i den gaten som Hallgeir Langeland her stiller
tilleggsspørsmålet.

 Spørsmålet berører
en rekke departementer som samarbeider. Det berører bl.a. det
såkalte KYBAL-samarbeidet, hvor Forsvaret, miljøvernmyndighetene
og også Hovedredningssentralen opererer, og hvor
man opererer ut fra at man skal bruke Forsvarets ressurser
for å kunne observere langs kysten og eventuelt også gripe
inn for å avskjære om nødvendig. KYBAL-samarbeidet
er et samarbeid mellom forskjellige
departementer, og det er nettopp lagt til rette for at man
skal kunne fange opp ulike situasjoner som kan være
truende langs kysten vår, og som gjelder vårt
samfunns sårbarhet.

 Vi går til neste hovedspørsmål.

 Jeg vil gjerne stille et spørsmål
til olje- og energiministeren.

Til tross for en nedbørsfattig sommer
har norske kraftselskap tredoblet eksporten av kraft så langt
i år. Dette har ført til at det er lite
vann i kraftmagasinene, og en rekke kraftselskap og analytikere
varsler nå rekordhøye strømpriser til
vinteren. Hva vil statsråden foreta seg for å unngå at
vi skal komme i slike situasjoner som dette?

 Det har vært en rekordhøy
kraftproduksjon i sommer og særlig i august, dvs. at produsentene
har brukt mer vann enn de vanligvis gjør på denne
tiden av året. Det er en kraftproduksjon som har gått
inn i det nordiske kraftmarkedet. Norge deltar i et nordisk
kraftmarked, hvor prisene bestemmes av tilbud og etterspørsel.
Produsentene har da funnet det lønnsomt, selv med de lave
prisene som har vært i sommer, å levere økte
mengder av kraft til markedet. I stort vil det si at liberaliseringen
av kraftmarkedet har vært vellykket.

Norske konsumenter nyter i dag godt
av at konkurranse om leveransene har
ført til lave priser, men samtidig vil prisene
variere alt etter årstid,
alt etter det som er mulig å levere til markedet
i forhold til etterspørselen. Det vil føre til
at kraftprisene nok vil stige noe i tiden fremover. Men fra vår side
ser vi ikke at situasjonen ligger slik an at vi skulle
gå mot de høye økningene som
er indikert, f.eks. på 30 pst. Det kan være
verdt å merke seg at prisene på Konkurransetilsynets «10
på topp»-liste for uke 42 i år er betydelig
lavere enn tilsvarende «10 på topp»-liste
i fjor. Vi ligger altså fremdeles gunstig an, selv
om vi i tiden fremover må regne med noe økning
i kraftprisene.

 Det er for så vidt riktig, som statsråden
sier, at det ligger noenlunde greit an så langt. Men det
er altså en langt lavere magasinfylling på denne
tiden enn det som er normalt i forkant av vinteren. Det er all grunn
til å tro at vi kommer til å få en rekordhøy
import når vinteren setter inn, og det er en betydelig risiko
for at det i neste omgang vil føre til økte
strømpriser. Jeg er skuffet over at statsråden
ser ut til å synes at det er greit at det er norske
forbrukere som skal betale for kraftselskapenes grådighet
i forhold til å tømme magasinene på et
tidspunkt hvor man vet at det kan bli knapphet til vinteren.

Så mitt oppfølgingsspørsmål
er: Vil statsråden overhodet ikke se på nye
krav til magasinfylling på ulike årstider og dermed
regulere mulighetene for eksport strengere enn det som
er gjort hittil?

 Det er meget viktig at alle som har
et engasjement i forhold til kraftpriser, også skjønner
hvordan markedet fungerer. Norge deltar i et nordisk elmarked,
hvor norske produsenter, på linje med svenske,
finske og danske produsenter, leverer inn i
dette markedet. I noen tidsrom vil norske produsenter
levere mer inn i markedet enn det norske konsumenter trekker inn.
I andre deler av året vil kanskje norske
konsumenter forlange mer kraft enn det norske produsenter
klarer å levere. Dette er en fordel for oss. Fleksibiliteten
ved at dette store markedet kan hente inn kraft fra ulike områder
i de skandinaviske land gjør at vi kan holde kraftprisen
på et lavt nivå. Det er altså ikke
anledning til, slik det var tidligere, å bestemme
kraftprisen verken fra Regjeringens eller Stortingets
side. I stort, som jeg sa, har dette vært en fordel for
norske konsumenter, og det har ført til at vi har lavere
kraftpriser enn det vi ellers ville hatt.

 Det blir oppfølgingsspørsmål – Rolf Terje
Klungland.

 Regjeringen skriver i sitt forslag til statsbudsjett
i år at de forventer en økning av energiprisen
i tiden framover. Arbeiderpartiet
mener at dette vil ramme spesielt småbarnsfamilier,
industri og offentlig sektor. Det kunne være
interessant å høre
oljeministerens vurdering av hva han mener er et akseptabelt nivå på energiprisen
i Norge.

 Regjeringen legger ikke opp til at
vi skal ha betydelig økning i strømprisene. For utvikling
av alternative energikilder og for å kunne bygge ut ny
vannkraft har det betydning at prisen på elektrisk kraft ikke
er for lav. Hvis kraftprisen blir for lav, tørker også investeringslysten
inn, og nye fornybare energikilder kan ikke konkurrere.
Derfor er kraftpriser på et rimelig nivå ønskelig, både
sett ut fra et miljømessig standpunkt og i forhold
til å få en god kraftbalanse. Det er, som jeg
sa til forrige spørrer, markedet som bestemmer
dette. Heldigvis er det slik at stort sett har kraftprisen svingt
innenfor et rimelig slingringsmonn, men det
er klart uønsket at vi får sterke svingninger
i prisene, selv om disse svingningene holder seg godt under det
som er kraftprisene i det europeiske markedet. De skandinaviske land
kan, takket være dette nordiske elmarkedet, nyte godt
av lave kraftpriser.

 Vi går til neste hovedspørsmål.

 Mitt spørsmål går også til
olje- og energiministeren, fordi ministeren sitter i en regjering der
det snakkes i store ord om hvor viktig miljøvern er, særlig
i utlandet. Det gjelder f.eks. de sterke krav som ble stilt under
Johannesburg-konferansen om satsing på fornybar energi.
Problemet er at det ikke følges
opp på hjemmebane. I Johannesburg ble det stilt krav om
at en skulle ha en plan for 15 pst. fornybar energi og
10 pst. ny fornybar energi. Dette vil også ha
betydning i forhold til å få mer energi, som derved
på sikt vil kunne påvirke strømprisen.

Spørsmålet mitt er: Når
kommer planen for å følge opp her hjemme de store
ord i utlandet fra Regjeringens side? Jeg er også skuffet
over at statsråden ikke ser ut til å være
veldig bekymret over at vi kommer til å få sterk stigning
i strømprisene utover vinteren. Arbeiderpartiet har
nå et forslag liggende til behandling i komiteen,
som går ut på at forbrukerne skal kunne ha et
smartere forbruk og på den måten også påvirke
sin egen strømregning og få prisen ned. Så langt
har vi ikke sett noen signaler fra Regjeringen
om det. Hva mener statsråden om det?

 All informasjon som kan føre
til at forbrukerne blir mer bevisst sine muligheter til å påvirke
sin egen strømregning, er verdifull – f.eks. at en
forbruker som mener at den faste leverandøren
holder et for høyt prisnivå i forhold
til konkurrentene, kan, uten kostnader, på dagen, også over
Internett, skifte kraftleverandør. Dette er en fordel for
forbrukeren.

Når det gjelder oppfølging
av Johannesburg-konferansen, viser jeg til at Regjeringen hadde
som sin strategi å kunne få tilslutning til 15 pst.
fornybar energi og 10 pst. nye fornybare energikilder.
Dette forplikter Regjeringen til ytterligere å satse på slik
energiforsyning. Noe av dette er lagt inn i budsjettet for 2003.
Der vil en se at vi følger opp våre
forpliktelser og satser 5 milliarder kr i løpet
av ti år, slik at vi skal ha 7 TWh ny fornybar
energi i 2010. Jeg tar sikte på også å kunne
hente inn 3 TWh i energisparing, slik at vi i 2010 skal
ha klart å frigjøre det norske markedet
med 10 TWh miljøvennlig energiforsyning.

 Det er riktig at det ligger noe for fornybar
energi i budsjettet, men det er jo langt fra de krav Regjeringen
stilte på vegne av Norge i Johannesburg. Så jeg
vil igjen be om at statsråden svarer konkret på spørsmålet:
Når kommer planen for konkret å følge opp
det samme her i Norge?

Hvis en mener at strømregningen
er for høy, mener jeg at det blir for enkelt bare å si
til forbrukerne: Skift kraftleverandør! Det vårt
forslag går ut på, er at vi som forbrukere skal
kunne inngå avtaler med våre strømleverandører
om f.eks. ikke å ha på varmekablene
på tider av døgnet da de fleste har det, og derved
få betalt i form av lavere strømregninger. Er
statsråden for eller imot dette forslaget?

 Siden dette forslaget ligger i Stortinget og
jeg ikke har fått det til uttalelse, vil jeg selvfølgelig nøye
vurdere det. Jeg er åpen for alle positive tiltak
som kan sikre konsumentene en lavest mulig pris i dette elmarkedet.

Når det gjelder nye fornybare energikilder,
vil jeg bare vise til at denne regjeringen har
satt seg atskillig dristigere og større mål enn
den regjeringen som Sylvia Brustad var medlem av. Det
er riktignok slik at Arbeiderpartiet etter at
de gikk ut av regjeringen, satte seg mer dristige mål i
behandlingen av tilleggsmeldingen til klimameldingen. Som svar på sin
egen melding, som var klimameldingen, fant de ut at de i tilleggsmeldingen kunne
gå enda et skritt videre. Det er bra. Men det
var altså en mulighet som Arbeiderpartiet også hadde
da de satt med regjeringsmakt, men som de altså ikke
benyttet.

 Det blir oppfølgingsspørsmål – Inger
S. Enger.

 Fornybare energikilder interesserer oss alle,
og jeg veit også at det interesserer ministeren.

Mitt spørsmål går
inn i den samme rekka. Vi har fått høre
mye om Enova. De gjør en god jobb, og det har blitt flagga
fra ministerens side at de skulle få økt
bevilgning. Det er vel slik at det i budsjettet er lagt opp til
ca. 9 mill. kr, tror jeg. Enova har for lite
penger i forhold til ønsket fra veldig mange
forbrukere. Det er også veldig mange prosjekter
som ligger klare for å bli realisert hvis det gis penger.

Mitt spørsmål til olje- og
energiministeren er følgende: Kunne det tenkes at en del
av elavgifta, f.eks. 2 øre, kunne øremerkes slik
at de pengene kunne gis til Enova?

 Regjeringen øker nå det økonomiske
handlingsrommet for Enova fra neste år hvis Stortinget
følger Regjeringens forslag, 79 mill. kr,
slik at vi kan komme enda nærmere målet
om disse 10 TWh i 2010. Det er en dedikert, klar, forpliktende
målsetting som Regjeringen ønsker å følge
opp. I den strategien ligger det inne at 0,3 øre
på nettariffen skal gå til Enova. Det representanten
Inger Enger nå foreslår, er at en skal legge ytterligere øre
til Enova. Det ligger ikke inne i Regjeringens
forslag, og det er heller ikke i tråd med det Stortingets
flertall besluttet da Enova som selskap ble opprettet.

 Vi går til neste hovedspørsmål.

 Jeg har et spørsmål til finansministeren.
Det gjelder skatt, men ikke statsbudsjettet for neste år,
for der er det jo ingen skattelettelser å spore likevel! Derimot
har Regjeringen i Sem-erklæringen kommet med ganske
store og omfattende løfter når det gjelder skatte-
og avgiftssiden. I tillegg er det nevnt at Skauge-utvalget skal
se nærmere på hvordan man kan gjøre endringer
i skattesystemet.

Vi har også sett finansministeren
komme med uttalelser i det siste, som tyder på at Regjeringen
har planer om omfattende skatte- og avgiftsreduksjoner i neste års
budsjett. Mitt spørsmål til finansministeren blir
følgende: Er det tilfeldigvis fordi det er valg neste år
at det er rom for betydelige skattelettelser i neste års
budsjett og ikke i årets budsjett? Eller
er det noe i utsiktene for norsk økonomi som Stortinget ikke
er kjent med? Det er jo helt åpenbart vanskelig
for Regjeringen å finne rom nå. Hvorfor skulle
det være så mye lettere å finne
dette rommet neste år?

 Det skal vel være «budsjettforslag», ikke «budsjett».

 Det er nok mye i norsk økonomi for
2004 som Stortinget ikke kjenner, men det deler de i så fall
med Regjeringen! Så langt i arbeidet med budsjettet for
2004 er det ikke lagt noe vesentlig arbeid i prognoser
for 2004. Vi har heller ingen planer om å fremskynde offentliggjørelsen
av budsjettet for 2004, hvis det var det representanten antydet
i forhold til valget. Nei, årsaken til at det kommer en
del lettelser i skatter og avgifter i 2004-budsjettet er jo som
jeg har svart i Stortinget en rekke ganger tidligere: Skauge-utvalget kommer
med sin innstilling i desember. De har fått et utredningsoppdrag
som innebærer vesentlige utfordringer innenfor
området formuesskatt, bedriftsbeskatning, spennet i beskatning
av kapitalinntekter mer marginalt og marginalskatt på lønnsinntekt.
De har fått som ett av to utredningsoppdrag å se
på en mulig systemomlegging innenfor
en ramme på 10 milliarder kr i lettelser. Skauge-utvalgets
innstilling kommer ikke med i budsjettet for inneværende år
fordi utvalgets innstilling ikke er avlevert – det
skulle være en rimelig forklaring. Da er det naturlig at
dette kommer med i budsjettet for 2004, eventuelt 2005.
En annen mulig forklaring på dette er den åpenbare at
vi har redegjort for at vi i Sem-erklæringen har som ambisjon å lette
skatter og avgifter med 31 milliarder kr. Hittil har vi kommet til
17, da gjenstår det jo en del.

 Ja, det er jeg klar over, men jeg har gått
igjennom Sem-erklæringens løfter. Regjeringen
har igjen å fjerne boligskatten, det koster ca. 1,4 milliarder
kr. Det står at man skal redusere elavgiften, som man for øvrig øker
i inneværende års budsjett, og da blir det på en måte enda
mer å redusere neste år, men bare 1 øres
reduksjon er ½ milliard. Det står
at man skal gjøre noe med grensehandel. Ja, provenyet samlet
der er ca. 16 milliarder kr, jeg skjønner at Regjeringen ikke
har tenkt å fjerne det, men det sier jo litt
om hva det koster å gjøre noen reduksjoner.
Det står at man skal heve toppskatten og øke bunnfradraget
betydelig. En lettelse i bunnfradraget på 1 200
kr har et proveny på nesten 3 milliarder kr. Og sånn
kan man fortsette. Formuesskatten koster det 8 milliarder kr å fjerne.
Ut fra sånn som man kjenner Per-Kristian Foss" måte å regne
og tenke på, vil man anslå det til å være
ca. 17–18 milliarder kr i gjenstående lettelser,
og det harmonerer jo ikke med det som statsråden
selv sa han har igjen å gi lettelser for.

 Jeg takker for god assistanse
til å lese fra Sem-erklæringen. Jeg
kan understreke at den stadig ligger på Regjeringens bord
og følges opp jevnlig.

For ordens skyld to oppklaringer: I inneværende års budsjett
finnes det skattelettelser for til sammen 10,6 milliarder
kr – det skulle det være mulig å spore
seg frem til. Det er heller ikke småbeløp.
For ordens skyld: Når vi inflasjonsjusterer avgifter, øker
de ikke. Hvis vi ikke hadde inflasjonsjustert avgiftene,
hadde det vært lettelser. Det er mange utfordringer som
gjenstår. Jeg skal ikke her redegjøre
for fordelingen mellom ulike skatte- og avgiftslettelser
som må komme i kommende budsjetter, men jeg kan vel si
såpass at Skauge-utvalget også har fått
mandat til å se på systemomlegginger. Det kan
innebære endringer av skatte- og avgiftssatser i ulike
retninger, men med lettelser som sum.

 Det blir oppfølgingsspørsmål – Morten Lund.

 Jeg har også et spørsmål
angående fremtidige skattelettelser og hvordan de skal
finansieres, om det blir som nå, at de skal finansieres
ved økte egenandeler til dem som har dårlig
helse.

I år har man funnet plass til å redusere
toppskatten med 500 mill. kr. Statistisk sentralbyrå har
regnet ut at vi betaler like mye i egenandeler for helse-
og sosialtjenester som det betales i toppskatt. Egenandelene betales mest
av dem med lavest inntekt, toppskatten av dem med høyest
inntekt. 25 pst. av de kronisk syke og funksjonshemmede
betaler over 10 000 kr i året i egenandeler. Det som
Regjeringen gjør denne gangen, er å løfte
taket som gjelder i dag for egenandeler, og det koster oss 400 mill. kr.
Fritaket for eldre og uføre når det
gjelder egenandeler, er 380 mill. i ekstra utgifter, særfradraget
for store utgifter utgjør 75 mill., altså effekten
av det. Regjeringen finansierer da skatteletten med økte
egenandeler, og så gir de tilbake 90 mill. kr i det såkalte
tak 2. Spørsmålet er om fortsettelsen også blir
slik. Er det økte egenandeler som skal finansiere
redusert toppskatt?

 Jeg skal gjerne også svare
på et spørsmål om egenandeler.

Men først til skatt. Det er ikke
slik at toppskatten i dag gjelder folk med høye inntekter.
Inntektsgrensene ved innslagspunktet for toppskatt justeres
faktisk opp, men fortsatt ligger gjennomsnittsinntekten for folk
i heltidsjobb høyere enn innslagspunktet for toppskatten.
Derfor er det uriktig å omtale det som høye inntekter
i denne sammenhengen, og vi snakker om i 2003.

Regjeringen gjør en del endringer
i egenandelene, og det har som gjennomgående formål å sørge
for at vi som har små utgifter til medisiner og helse,
betaler litt mer, mens de som har særskilt store utgifter,
får økende beskyttelse. Det innebærer
f.eks. at de som i dag ikke har noe skjerming i forhold
til store helseutgifter til fysioterapi, til opptrening,
til klimareiser osv., får et tak som beskytter dem for
særskilt store utgifter. Det mener jeg er en
mer målrettet politikk enn den man tradisjonelt har lagt
opp til.

 Vi går til neste hovedspørsmål.

 Mitt spørsmål går
til finansministeren.

Før jeg tar hovedspørsmålet,
vil jeg si at jeg syns finansministeren hadde et litt
nonchalant svar til Hill Marta Solberg tidligere, hvor
han egentlig trakk i tvil at det skjer oppsigelser, at det skjer
en del nedleggelser av arbeidsplasser i distriktene. Da vil jeg
be finansministeren komme bortover til mitt distrikt, så skal
han få mange hundre i fanget fra enkelte bedrifter.

Mitt hovedspørsmål går
på et brev fra SND til næringsministeren,
hvor SND sier klart fra at får de de samme rammevilkårene
som de hadde i 2001, kan de skape 60 000 nye arbeidsplasser – det
garanterer de.

Jeg vil også vise
til St.prp. nr. 1 om nyskaping og nye arbeidsplasser, der Regjeringen
trekker inn fullmakten til SND når det gjelder nyskaping
og forskning, hele 40 mill. kr. Hvordan harmonerer
dette med å møte den utfordringen som
vi nå opplever når det gjelder oppsigelser?

 Hvis jeg har kommet i skade for å opptre
nonchalant overfor representanten Hill-Marta Solberg, beklager jeg
det.

Men jeg uttalte meg generelt om ledighetsutviklingen. Jeg
er klar over at det innenfor enhver utvikling
i norsk industri skjer oppsigelser. La meg bare
minne om at i de år Arbeiderpartiet
regjerte, var antallet industriarbeidsplassnedleggelser gjennomgående
rekordhøyt. Men det interessante å fokusere på er
jo nettoen; det skapes også nye arbeidsplasser
i en omstillingsdyktig økonomi. Derfor har Regjeringen
i dette budsjettet prioritert en sterk satsing på offentlig
forskningsinnsats gjennom Forskningsrådet og
en egen skattestimuleringsordning, som Arbeiderpartiet, så vidt
jeg kan huske, alltid har vært tilhenger av, men aldri
selv foreslått, etter forslag fra Hervik-utvalget,
som nå skal gjelde alle bedrifter.

Jeg har registrert at mange
offentlige organisasjoner og for den saks skyld offentlige instanser
og organisasjoner som driver lobbyvirksomhet i forhold til budsjettet også overfor
Stortinget, lover hva de kan få til av nyskaping. Jeg legger
vekt på hva et samlet næringsliv og arbeidstakerorganisasjonene
uttalte før budsjettet. De bad om et stramt budsjett
som skal bidra til å dempe kostnadspresset, rentenivå og
kronekurs, og de bad om skattestimulanser knyttet til
forskning og utvikling. Begge deler har de fått.

 Et stramt budsjett – ja,
det skal også Arbeiderpartiet
legge fram.

Men til det som finansministeren viste til
fra tidligere: Den gangen møtte Arbeiderpartiet
på en offensiv måte den økende
ledigheten, bl.a. med vekst i industrien gjennom en industripakke
der man systematisk vred dagpenger over til aktiv opplæring,
slik at en var beredt til å ta de nye oppgavene som kom.
Da er det ikke noe svar til de arbeidsledige å kutte
på dagpengeordningen. Jeg merket meg også at
Per-Kristian Foss da han redegjorde for dagpengeordningen i sted,
glatt gikk forbi og ikke sa noen ting om at
feriepenger for de arbeidsledige nå blir fjernet.

Men mitt hovedspørsmål til
Foss er videre: Vil man nå bruke arbeidsledigheten
som et virkemiddel i den økonomiske politikk?

 «… som et virkemiddel i den økonomiske
politikk?» Nei, det står ikke noe i
budsjettet som kan få representantens tanker inn på det.
Jeg har registrert at det har vært
gjort av regjeringer før, men det står ikke
noe verken i nasjonalbudsjettet eller i statsbudsjettet
som kan få tankene noe i nærheten av det.

Aktiv oppfølging fremfor passive dagpenger – ja,
det var det jeg faktisk sa i et tidligere svar. Når vi
styrker Aetat med over 200 nye stillinger, er det for å få til
mer aktiv oppfølging av ledige. Når vi strammer
inn noe på total dagpengeperiode, er det ut fra den erfaring
som det står redegjort for i Kleppe-utvalgets innstilling
fra begynnelsen av 1990-tallet og Arbeiderpartiets budsjett
for 1997, som var det første budsjettet Stoltenberg
som finansminister forsvarte i Stortinget, at dess lengre
dagperioden er, dess senere starter økt aktivitet for å skaffe seg
jobb. Og man har strammet inn på ordningene. Tilsvarende
gjør nå vi ut fra den samme prinsipielle tankegang.

 Det blir oppfølgingsspørsmål – Marit Arnstad.

 Hvis det er sånn at det er jobb nr.
1 å styrke industrien, framstår det som et paradoks
at en samtidig som en har et stramt budsjett, velger å gå rett løs
på noen ordninger som vil ha direkte skadevirkning for
norsk industri. Det er ingen tvil om at endringen i permitteringsreglene
er en stor belastning ikke bare for dem som
er så heldige å komme på høring
i Stortinget, men for nær sagt alle bedrifter
i Norge som har sesongvariasjoner – reiselivsbedrifter,
verftsindustri, andre deler av norsk industri. Det er ikke noen
tvil om at endringene i refusjonsordningen og nettolønnsordningen
er en stor byrde for den norske maritime næringen.
Det er heller ingen tvil om at SND fortsatt er på et historisk
lavmål når det gjelder muligheten til å bidra
til innovasjon eller utviklingsarbeid i industrien.

Framstår det i det hele
tatt ikke som noe paradoks for Regjeringen at en stripper
de industripolitiske ordningene samtidig som en venter på at
det stramme budsjettet skal virke?

 Jeg ser ikke på permitteringsregler
som en industripolitisk ordning. Jeg tror det er et viktig prinsipp
at bedrifter betaler for utgifter de faktisk selv har og påfører
samfunnet. Det tror jeg er ryddig og riktig i forhold til det prinsippet
som har vært fulgt av utallige regjeringer, også regjeringen
som Marit Arnstad var et fremtredende medlem av, nemlig om næringsnøytrale
ordninger. Jeg tror ikke det er riktig at man går inn
og gir spesielle skattesubsidier eller subsidier i en
annen form til utvalgte næringer. Det faktum at lønnsnivået er
høyere i Norge enn i konkurrentlandene, er et
problem alle næringer møter.
Subsidienivå for enkeltnæringer som når
opp i mange hundre tusen pr. arbeidsplass, fortrenger også mulige
tiltak generelt for næringene. Derfor tror jeg på generelle
tiltak fremfor de øremerkede tiltakene som bl.a. representanten
omtalte.

 Da går vi til siste hovedspørsmål.

 Mitt spørsmål er også til Per-Kristian
Foss.

For første gang er det ikke
presentert noen fordelingstabell i statsbudsjettet. Grunnene
til det kan nok være sammensatte, men det er
ganske interessant å legge
merke til.

Vi har selvfølgelig spurt om dette,
og fordelingsvirkningene, altså endringene i skatt for
husholdningene, er entydige. Hvis man tar familier uten barn, vil
det være en skatteskjerpelse for dem som har
inntekt under 100 000 kr, på ca. 447 kr, skriver
departementet, mens det vil bli skattelettelse for alle
med inntekt over 350 000 kr, opp til 787 kr – ikke
store tall, men retningen er entydig. Hvis man tar med barnefamiliene,
vil man se at det samme mønsteret gjør seg gjeldende,
at de med lav inntekt får skatteskjerpelse, mens de med
høyere inntekter får skattelettelser.

Mitt spørsmål til representanten
Foss vil da bli: Er det tilfeldig at denne fordelingstabellen ikke
er publisert? Eller er det sånn at Regjeringen
faktisk selv mener at denne ikke egentlig bør
offentliggjøres, fordi det entydig går i feil
retning?

 Presidenten går ut fra at
representanten mente statsråd Foss.

 Statsråd, selvfølgelig.

 Nei, vi hemmeligholder ikke brev
som sendes åpent til SV. Det er intet hemmelighold over
dette. I brevet til SV datert 11. oktober, tabell 3 på side
4, fremgår det med all ønskelig tydelighet at
det ikke er en riktig fremstilling å si at prosentvis
gis de største lettelsene på toppen.
Det er faktisk mindre tall på toppen hvis man
ser på skatteendringene i tabellen, enn det er på de
midlere og til dels lavere inntekter.

Men vi har i budsjettet også redegjort
for hvorfor fordelingstabeller faktisk er lite interessante.
Når man bl.a. når det gjelder barnetrygd, foretar
omprioriteringer fra skatteendringer, som inngår i tabellene,
og over til lavere foreldrebetaling for barnehager, som ikke
inngår i tabellene, kan det fremstå som at en
familie som får noe lavere barnetrygd som følge
av bl.a. kutt i småbarnstilskuddet, ikke kommer
bedre ut fordi om foreldrebetalingen går ned.
Da vil tabellene ikke være dekkende
for den faktiske situasjon for den familien, som f.eks.
sparer en tusenlapp pr. barn pr. måned, etter
Regjeringens beregning, med en mulig nedgang fra f.eks. 3 500
kr pr. barn pr. måned til 2 500 kr. Da sparer
man en tusenlapp. Men det vil ikke fremgå av noen
tabell, for tabellene inneholder ikke kommunalt bestemt
foreldrebetaling i barnehagene. Derfor vil ikke tabellene være
særlig opplysende. Men SV har ønsket
dem og har fått alt de har bedt om.

 Det hørtes ikke
særlig lett forståelig ut, men
det var kanskje meningen.

 Det vil bestandig være slik at
det vil være ulike ting som trekker i ulik retning.
Fordelingstabeller er offentliggjort i alle år,
nemlig fordi de sier noe om hvilken retning. Det er klart
at hvis man legger inn økt egenbetaling, vil denne fordelingstabellen
gå enda mer i feil retning, for dette vil ramme
dem med lav inntekt hardere enn dem med høy inntekt. Folk
lever jo ikke av prosenter, men av kroner, og hvis man
ser på kronesummen, er retningen entydig. Ikke
store utslag, men det går entydig i retning av at de som
har mest, relativt sett får mest, og de som har minst,
får altså i dette tilfellet skatteskjerpelser.
Det jeg kunne tenke meg å spørre statsråd
Foss om, går på følgende: Jeg antar at
dette – selv om Regjeringen nå begrunner hvorfor
man ikke har gjort det – er en glipp. Men særlig
fordi Regjeringen nå bebuder store skattelettelser i neste års
budsjett, antar jeg at statsråd Foss for framtiden
vil sørge for at det blir publisert fordelingstabeller,
slik at Stortinget uten å måtte skrive brev får
seg dette forelagt i nasjonalbudsjett og statsbudsjett, slik det
har vært vanlig gjennom lang tid i Norge.

 Svaret er nei. Vi redegjør for de
tabeller vi legger frem, og vi redegjør for hvorfor vi ikke
legger frem tabeller. Det er ingen glipp. Vi har jo åpent
redegjort for hvorfor tabellene gir lite interessante
utslag, og jeg skal forsøke meg på en meget enkel
forklaring: Hvis man sparer på barnehageutgifter, og det ikke
inngår i tabellen, kan det vise seg at tabellen inneholder
et lite tap. Men forholdet mellom tap og det man
sparer, er jo det interessante for familien, og betaler man en hundrelapp
mer i skatt, men sparer noen tusenlapper på barnehageutgifter – på foreldrebetaling – sier det
seg selv at det er det som faktisk teller. Det som er entydig i
budsjettet på fordelingssiden mellom familier, jeg
ser bort fra industri og næringsliv,
er faktisk at de som har barn, kommer godt ut, i forhold til bl.a.
lavere foreldrebetaling og noe økt kontantstøtte.

 Da er tiden for den muntlige spørretimen omme.





                    
                    
                    

 Det blir en rekke endringer i den oppsatte spørsmålslisten, og presidenten viser i den sammenheng til den oversikt som er omdelt på representantenes plasser i salen.




De foreslåtte endringer i dagens spørretime foreslås godkjent. – Det anses vedtatt.




Endringene var som følger:




Spørsmål 1, fra representanten Magnhild Meltveit Kleppa til finansministeren, er overført til kommunal- og regionalministeren som rette vedkommende. Etter anmodning fra kommunal- og regionalministeren blir dette spørsmålet flyttet og besvart før spørsmål 15, som skal besvares av samme statsråd.




Spørsmål 9, fra representanten Olav Gunnar Ballo til helseministeren, er trukket tilbake.




Spørsmål 10, fra representanten Audun Bjørlo Lysbakken til barne- og familieministeren, er trukket tilbake.




Spørsmål 11, fra representanten Åsa Elvik til fiskeriministeren, utsettes til neste spørretime, da statsråden er bortreist.




Spørsmål 14, fra representanten Torstein Rudihagen til kommunal- og regionalministeren, besvares av sosialministeren som rette vedkommende.




Spørsmål 17, fra representanten Heidi Sørensen til miljøvernministeren, er trukket tilbake.




Spørsmålene 16, 18 og 19, fra henholdsvis representantene Bjørn Jacobsen, Ingvild Vaggen Malvik og Hill-Marta Solberg til miljøvernministeren, blir etter anmodning fra statsråden flyttet og besvart før spørsmål 2, dvs. først i spørretimen.




 Spørretimen starter da med spørsmål 16.





                    
                    








        

Spørsmål 16


    
        

Spørsmål 17


    
        

Spørsmål 18


    
        

Spørsmål 19


    
        

Spørsmål 2


    
        

Spørsmål 3


    
        

Spørsmål 4


    
        

Spørsmål 5


    
        

Spørsmål 6


    
        

Spørsmål 7


    
        

Spørsmål 8


    
        

Spørsmål 9


    
        

Spørsmål 10


    
        

Spørsmål 11


    
        

Spørsmål 12


    
        

Spørsmål 13


    
        

Spørsmål 14


    
        

Spørsmål 1


    
        

Spørsmål 15


    



                    

 Dette spørsmål,
fra representanten Heidi Sørensen til miljøvernministeren,
er trukket.





                

 Disse spørsmålene
er trukket tilbake.





                

 Dette spørsmålet
er utsatt til neste spørretime.





                

 Dette spørsmål,
fra representanten Torstein Rudihagen til kommunal- og regionalministeren,
vil bli besvart av sosialministeren som rette vedkommende.

 Allerede i utjamningsmeldinga, St.meld. nr.
50 for 1998-99, var problemstillingen med asylsøkere og
andre som ikke kan få full pensjon
i folketrygden på grunn av for kort botid i Norge, beskrevet.
Her var det også forslag til tiltak for å rette
opp denne skjevheten. Regjeringen har ennå ikke
fulgt dette opp. Sosialhjelpen blir et nødvendig varig
tilskudd til livsopphold. Kommunene får en økonomisk
belastning. Hva vil Regjeringen nå gjøre for at
de menneskene det gjelder, kan få pensjonsrettigheter?

 Som påpekt i spørsmålet, vil
personer med kort botid i Norge få liten eller
ingen pensjon fra folketrygden. Det sikkerhetsnettet vi
har i Norge i dag for disse tilfellene, er bare
stønad til livsopphold etter
lov om sosial omsorg. Jeg er enig i at det er uheldig
at denne gruppen ofte blir avhengig av varig sosialhjelp.
Sosialhjelp er etter min mening best egnet som et midlertidig
tiltak.

Av denne grunn vurderer departementet å innføre
en supplerende stønadsordning
for eldre og uføre med liten eller
ingen pensjon fra folketrygden. En slik ordning vil kunne
sikre periodiske ytelser uten å måtte gå til
sosialkontoret, samtidig som det kommunale sosialhjelpsapparatet
vil avlastes.

Departementet arbeider således med
saken og de ulike forhold knyttet til denne, og vil komme tilbake
til Stortinget med dette.

 Takk for det.

Det som sosialministeren no seier, er jo det
som ulike statsrådar og departementsfolk har svara gjennom
mange år. Dette er ei sak som kommunane har jobba for i
ti års tid, og då utjamningsmeldinga kom i 1999,
uttalte regjeringa at personar med stutt butid i Noreg
bør få ekstra yting frå ei
ny stønadsordning, med grunnlag i ei særlov. Det
gjekk iallfall sosialkomiteens fleirtal inn for. Men tida
er gått, og det er jo kommunane som får problema. Seinast
i februar retta faktisk òg NRK Dagsrevyen søkjelyset
mot dette, og då bekrefta statssekretær Kaldheim
at dette var ei mangelfull ordning, og at ein skulle sjå nærare
på dette fram mot statsbudsjettet for 2003. Eg har ein papirbunke
som viser korrespondansen mellom Kommunenes Sentralforbund
og Kommunaldepartementet og Sosialdepartementet, og det same
svaret har vore gitt, så no etterlyser eg handling
i staden for utgreiing.

 Departementet arbeider med saken, og det gjør
vi grundig og skikkelig. Det er flere forhold som må utredes
og også vurderes, bl.a. det som går
på utforming av en supplerende stønadsordning
i forhold til de eksisterende trygdeordningene. Det går også på forhold
knyttet til eksport og eventuelt adgang til å ta
med seg en slik ytelse ut av landet. Derfor arbeider vi med saken
og vil også komme tilbake til Stortinget.

 Ja, takk for det. Men eg trur eg
vil utfordre sosialministeren på eit
tidspunkt for når ho vil kome attende, for no
begynner jo dette å spisse seg litt til, ikkje
minst er det ein del kommunar som no vegrar seg for å ta
imot nye asylsøkjarar. Mange av dei er over 67 år,
og veldig mange vil iallfall ikkje få ei butid som
gjer at dei får pensjonsrettar. Då må dei,
som sosialministeren sjølv seier, leve på sosialstønad
som eit supplement til den vesle trygda dei
eventuelt får. Eg vil understreke at sosialstønad
ikkje skal vere av varig karakter, men her blir
altså ein god del menneske tvinga til å leve
på sosialstønad i ein 10–25 årsperiode.
Ein ting er at dette er ei kommunal belasting, men eg synest det
på ein måte er litt uverdig overfor
dei menneska dette gjeld, at ein gjennom denne ordninga faktisk
er med og deler opp til eit A-lag og eit B-lag. Så no må eg
oppfordre sosialministeren til å kome
i mål med denne saka så fort råd
er, for det er utilfredsstillande
stadig å få svar om at dette er under utgreiing,
og at saka skal kome til Stortinget. Vi var lova
dette seinast i 2003-statsbudsjettet. Det er ikkje skjedd.

 Jeg er i grunnen enig med representanten. Saken
skal vi tilbake til Stortinget med, og jeg forstår også at
representanten er utålmodig. Spørsmålet
ble jo, som det er vist til her, tatt opp i utjevningsmeldingen
som kom i 1999. Jeg skal også få minne
representanten fra Arbeiderpartiet
om at Stoltenberg-regjeringen gjennom sitt halvannet år ikke
kom lenger i denne saken enn å varsle en utredning
i Langtidsprogrammet 2002–2005.

Det er veldig nødvendig å gjøre
et skikkelig og ordentlig arbeid. Det er vi i gang med, og så vil
Stortinget få en tilbakemelding.

 Vi går da tilbake til spørsmål
1.





                

 Dette spørsmålet,
fra representanten Magnhild Meltveit Kleppa til finansministeren,
vil bli besvart av kommunal- og regionalministeren som rette vedkommende.

 Eg skal få stilla følgjande
spørsmål til kommunal- og regionalministeren:

«Mange kommunar brukar mykje tid og
ressursar på å framskaffa eigedomsopplysningar,
m.a. til eigedomsmeklarar. Denne tenesta har kommunane etter
gjeldande lovverk ikkje høve til å ta
seg betalt for. I ei tid der kommunal økonomi er sterkt
pressa, kan ei slik gratisteneste synast noko underleg.

Vil statsråden ta initiativ
for å endra forskriftene slik at kommunane kan
få dekt dei faktiske utgiftene dei har med slike saker?»

 Det følger av offentlighetsloven
at kommunene ikke har anledning til å kreve gebyr for
utlevering av eiendomsopplysninger. Bakgrunnen for dette er hensynet
til åpenhet i forvaltningen. Opplysninger om fast eiendom
skal være fritt tilgjengelige, og da særlig
for eieren og andre direkte berørte.

Ved forskrift til offentlighetsloven
kan det allikevel vedtas at det kan tas gebyrer. Forskriften skal
godkjennes av Justisdepartementet. Kommunal- og regionaldepartementet
vurderte i 2000 å forskriftsfeste en begrenset adgang til å kreve
gebyr, og et utkast ble i samråd med Justisdepartementet
sendt på høring. Forskriften ble imidlertid ikke
vedtatt, fordi departementet kom til at en slik forskrift
kunne bryte med viktige hensyn til offentlighet. Kommunene ble i
april 2001 orientert om dette resultatet. I høringsrunden
påpekte Justisdepartementet at gebyr bare ville
kunne kreves for direkte utgifter for kopiering. Arbeidsinnsats
i kommunene kan ikke dekkes. Et gebyr vil derfor ikke
kunne kreves for en vesentlig del av det som er de kommunale utgiftene
med dette arbeidet, og sannsynligvis vil inntektene ved det neppe
dekke kostnadene ved den enkelte handling, men kanskje være
dyrere å drifte enn det man ville fått for den
enkelte kopien av dokumentene.

Offentlighetslovutvalget ble opprettet i desember 1999
og skal vurdere offentlighetsprinsippet i forvaltningen. Jeg mener
det vil være mest hensiktsmessig å avvente
utvalgets konklusjoner før spørsmålet
om gebyr for kopiering og utlevering av opplysninger
om fast eiendom eventuelt blir tatt opp igjen.

Jeg har lyst til å understreke at
når søkeren her påpeker at eiendomsmeglerne
skal få eiendomsopplysninger, er det som oftest på vegne
av eierne som eventuelt skal selge sine boliger.
Det er primært den gruppen som har vært for at
det skal være åpenhet og tilgjengelighet
knyttet til disse opplysningene. Eiendomsmeglerne etterspør
i sjelden grad eiendomsopplysninger hvis ikke de har oppdrag
på vegne av eierne.

 Det er ei kjend sak at kommunane no slit med
dei oppgåvene dei har, ut frå dei midlane som
er til disposisjon. Kutt i tenester er i dag tema i alle
lokalsamfunna, og skule og omsorg blir ramma. Då synest
det underleg at kommunane ikkje skal kunna ta betaling
for tenester som dei påviser at dei både har
stort arbeid med og i tillegg har dokumenterte utgifter med. Det
er òg slik at i det høyringsutkastet som var ute
i kommunane, var det lista opp ei lang rekkje med dokument der departementet
føreslo at ein kunne ta betaling.

Mitt spørsmål til statsråden
er: Synest ikkje statsråden òg at det
er underleg at dei ikkje kan ta seg betalt?

 Det offentlige har en rolle når det
gjelder å ha opplysninger lagret om folks eiendomsforhold.
I veldig stor grad er dette opplysninger som eiere betaler for i
det øyeblikket man lagrer disse opplysningene, f.eks. gjennom
relativt store gebyrer knyttet til tinglysning og gebyrer knyttet
til transaksjoner av eiendommer. Jeg vil minne om at ved enhver
eiendomstransaksjon svares det i dag en dokumentavgift
på 2,5 pst. av eiendomsverdien. Det er ikke
slik at det offentlige ikke får betalt for å lagre eller
for eiendomsopplysninger generelt sett.

Som jeg nevnte i mitt svar, er eiendomsmeglerne
pålagt å innhente en rekke opplysninger fra kommunen
i forbindelse med salg av eiendom. Vi kan alltid diskutere hvem
som burde hatt inntekter og om det er riktig eller ikke,
men jeg tror det riktige tidspunktet for å foreta en fornyet
vurdering – siden den forrige regjeringen for knapt
et år siden vedtok ikke å gå videre
på dette spørsmålet – vil være
når Offentlighetslovutvalget er ferdig med sin behandling.

 Kommunalministeren er kjend som ein statsråd
med sterke meiningar når det er noko ho er for.
Det synest då noko merkeleg at ein statsråd
som er så oppteken av at kommunane skal redusera sine
utgifter, ikkje gir noko signal om høve
for kommunane til å sikra seg meir inntekter
i denne tida. Kommunane påviser både
fleire timars arbeid og dokumenterte utgifter.

Det minste ein iallfall kunne venta
av kommunal- og regionalministeren, var at ho når dette
utvalet har kome noko lenger, kunne signalisera
at ho vil stå for ei anna fordeling mellom
stat og kommune enn det som er tilfellet no. Ho har sjølv
vist vegen: dokumentavgifta. Eg håpar at ho følgjer
det opp.

 Jeg er enig med spørreren i at dette ikke bare
må ses i lys av de kommunale utgifter som dekkes, men også i
lys av hvor mye huseiere, huskjøpere og folk som skal komme
seg inn i boligmarkedet, faktisk skal betale av transaksjonskostnader
i forhold til det å få seg en bolig. I dag er
det en høy dokumentavgiftsbetaling, det er tinglysning
på alle dokumentene, og vi betaler også store
gebyrer til eiendomsmeglerselskapene for å gjøre
disse tjenestene. Der er det heldigvis blitt mer konkurranse
de senere årene, slik at man bedre kan velge
produkt.

Men jeg er opptatt av at dette i så fall ikke
er noe man bare kan analysere ut fra kommunenes behov
for dekning av inntekter, men også ut fra hvilket
valg av modeller man har i forhold til hvor mange flere utgifter
vi skal belaste boligkjøpere og boligselgere med. For det
er jo faktisk slik at selv om spørreren stiller spørsmål
om eiendomsmeglernes innhenting, så er det en jobb de gjør
på vegne av en selger. De utgiftene vil bli overbelastet
og gjøre boligkjøp i Norge enda
dyrere enn det er.

 Da går vi til spørsmål
15.





                

 Det foreligger ikke
noe referat.





                    
                    
                    

