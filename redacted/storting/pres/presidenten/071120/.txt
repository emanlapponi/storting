 Representantene Henning 

Skumsvoll

, André Oktay 

Dahl

, Laila 

Dåvøy

,
Per Rune 

Henriksen

, Bjørg 

Tørresdal

, Anne Marit 

Bjørnflaten

, Inge 

Ryan

 og Jorodd 

Asphjell

,
som har vært permittert, har igjen tatt sete.

Det foreligger to permisjonssøknader:

fra Sosialistisk Venstrepartis stortingsgruppe
om studiepermisjon for representanten
Heikki 

Holmås

 i tiden fra og
med 20. november til og med 26. november

fra representanten Finn Martin 

Vallersnes

 om
permisjon i tiden fra og med 20. november til og med 22. november
for å delta i Den Interparlamentariske Unions delegasjon
til De forente nasjoners 62. generalforsamling i New York

Etter forslag fra presidenten ble
enstemmig besluttet:

1.	Søknadene behandles straks
og innvilges.

2.	Følgende vararepresentanter innkalles for å møte
i permisjonstiden:
For Oslo: Ingunn 

Gjerstad

For Rogaland fylke: Siri A. 

Meling

3.	Siri A. Meling innvelges i Lagtinget for den
tid hun møter for representanten Finn Martin Vallersnes.

  Ingunn Gjerstad og Siri A. Meling
er til stede og vil ta sete.

Valg av settepresident

  Presidenten vil foreslå at det velges
to settepresidenter for Stortingets møter i dag og for
resten av inneværende uke – og anser det som vedtatt.

Presidenten vil foreslå Kenneth Svendsen
og Hans Frode Kielland Asmyhr.

– Andre forslag foreligger
ikke, og Kenneth Svendsen og Hans Frode Kielland Asmyhr anses enstemmig
valgt som settepresidenter for Stortingets møter denne
uken.

Statsråd Erik
Solheim overbrakte 19 kgl. proposisjoner (se under Referat).





                    
                    
                    

 Etter ønske fra energi- og miljøkomiteen vil presidenten foreslå at taletiden begrenses til 40 minutter og fordeles med inntil 5 minutter til hvert parti og inntil 5 minutter til statsråden.




Videre vil presidenten foreslå at det gis anledning til replikkordskifte på inntil tre replikker etter innlegg fra statsråden innenfor den fordelte taletid.




Videre blir det foreslått at de som måtte tegne seg på talerlisten utover den fordelte taletid, får en taletid på inntil 3 minutter.




– Det anses vedtatt.




 

(ordfører for saken):

 Fra 2003, da det ble konstatert høye verdier av bromerte flammehemmere i fisk fra Mjøsa, har man politisk sett satt fokus på Mjøsas miljøtilstand. Det foreligger da også en bred politisk enighet om at miljøtilstanden i Mjøsa ikke er slik vi ønsker den skal være. Intensjonen i Dokument nr. 8:109 for 2006-2007 om en egen handlingsplan for oppryddingstiltak i Mjøsa er derfor en relevant problemstilling.




Hovedspørsmålet er om en handlingsplan vil bedre miljøtilstanden mer enn de faktiske tiltak som i dag gjennomføres. Jeg er enig med forslagsstillerne i at en handlingsplan ville vært riktig dersom problemstillingen var ny, og dersom vi skulle inn i upløyd mark. Det er jo ikke tilfellet. Situasjonen er i dag slik at det foregår en rekke aktiviteter som er målrettet for å bedre miljøtilstanden i Mjøsa.




Problemstillingen knyttet til Mjøsa er som sagt ikke ny. Det er iverksatt målrettede tiltak – tiltak som vil bli fulgt opp ytterligere i årene som kommer. I tillegg har komiteen etter mitt skjønn på en betryggende måte fått forsikring fra statsråden om at ytterligere tiltak vil bli iverksatt når ny kunnskap og informasjon innhentes. På denne bakgrunn er flertallet av den formening at det ikke er nødvendig å utarbeide en egen handlingsplan for å få tiltak iverksatt. Jeg vil også understreke at komiteens flertall legger til grunn for sitt syn at tiltak vil bli iverksatt ut fra en samlet vurdering av situasjonen knyttet til miljøgiftene.




Den samlede innsatsen og de prioriteringer som ligger til grunn for det myndighetene gjør for å begrense skadevirkningene av miljøgifter rundt om i innsjøer, fjorder og havner, er det stor enighet om i Stortinget. Går man drøye to år tilbake i historien, i forbindelse med St.meld. nr. 21 for 2004-2005, Regjeringens miljøvernpolitikk og rikets miljøtilstand, og da registrerer hva den forrige regjeringen sa om miljøtilstanden i Mjøsa – som da er nevnt én gang – kan man konstatere følgende:







«Det vil også gjennomføres ulike tiltak knyttet til bromerte flammehemmere som del av handlingsprogrammet om miljøgiftsituasjonen i Mjøsa.»




Ja, den forrige regjeringen, med partiet til dagens forslagsstillere som medlem, hadde altså den gang, så sent som 18. mars 2005, tillit til handlingsprogrammet for overvåkning av Mjøsa. Noe underlig blir det når de tidligere regjeringspartiene, med unntak av Kristelig Folkeparti, i mindretallsmerknaden nå uttrykker følgende:







«Disse medlemmer har med skuffelse merket seg at Regjeringen ikke vil prioritere opprydding i Mjøsa gjennom å opprette et eget handlingsprogram for dette, og ikke vil foreta seg noe utover allerede eksisterende overvåkning av tilstanden for å rydde opp i et alvorlig miljøproblem.»




Jeg synes det da er grunn til å reflektere over hvordan man politisk sett endrer oppfatning og karakter på to år. For å tillate seg en litt ironisk tone må man kunne konstatere at i politikkens vesen er det ikke langt mellom selvtilfredshet og dyp skuffelse. Det synes jeg i denne sak mindretallet er et svært godt eksempel på. Nå skal jeg skynde meg å legge til at ironien på ingen måte skal overskygge alvoret i situasjonen. For fra 2005, ja for den saks skyld fra 2003 og fram til i dag, har det blitt gjennomført ,og det gjennomføres fremdeles kontinuerlig, undersøkelser og tiltak for å stoppe tilgangen på miljøgifter samt bedre miljøtilstanden i Mjøsa. Det er altså på ingen måte noen stillstand, verken i overvåkningen eller i tiltakene for å bedre miljøtilstanden. Tvert om, det er det motsatte som er realiteten.




I brevet fra miljøvernministeren til komiteen pekes det på disse realitetene. Blant annet vises det til at man i 2005 fjernet forurenset slam fra kanalen ved Strandtorget på Lillehammer, og at det samtidig ble bygget en fangdam for å holde tilbake nye tilførsler av forurenset slam. Og for inneværende år vises det til at ytterligere fjerning av slam har blitt foretatt. Kanalen er en viktig tilførselsvei for miljøgifter til Mjøsa. Det vil også neste år tas prøver av det nye slammet som kommer i kanalen, og SFT vil fortløpende vurdere ytterligere slamsuging.




I forbindelse med overvåkningsprogrammet innhentes det nye opplysninger og nye vurderinger kontinuerlig. Situasjonen og utviklingen i Mjøsa er ikke entydig. Kunnskapsinnhenting og begrensninger i utslipp av nye miljøgifter vil derfor være riktig fokus.




Så kan noen selvfølgelig mene at man skulle satt i gang med langt flere tiltak. Da synes jeg det er greit å konstatere at en handlingsplan må følges opp gjennom de enkelte års budsjett, og ut fra hva jeg kan lese meg til, er det ingen partier i denne sal som har tenkt å styrke Miljøverndepartementets budsjett på en slik måte at situasjonen knyttet til miljøgiftene i Mjøsa kan bli møtt med ytterligere innsats i 2008 enn hva som er tilfellet ut fra det Regjeringen foreslår.




Nå er kanskje substansen og realiteten i forslaget at man har fokusert på en viktig miljøsak, en sak som en samlet komite er opptatt av, og det vil jeg takke forslagsstillerne for.




På denne bakgrunn anbefaler komiteens flertall Stortinget at forslaget vedlegges protokollen.




Hans Frode Kielland Asmyhr hadde her overtatt presidentplassen.




 Jeg må si jeg er noe forundret over tonen i saksordførerens innlegg. Han kunne vel spart seg en del av sin ironi. Men jeg skal la det ligge nå. Det taler vel for så vidt for seg selv.




For oss som kommer fra innlandet, representerer Mjøsa og Vorma unike frilufts- og rekreasjonsområder. Om sommeren er det yrende badeliv, småbåtliv og fiske. Men Mjøsa er også en viktig drikkevannskilde for en rekke kommuner. Mjøsvannet renner ned i Vorma, som blander seg med Glomma ved Vormsund, og det berører altså mange flere enn oss som bor rundt Mjøsa.




Mjøsa er en del av et unikt økosystem, og en omsorgsfull forvaltning av innsjøen er viktig for å sikre et trygt lokalsamfunn. For over 20 år siden ble det gjennomført en omfattende aksjon for å bedre vannkvaliteten i Mjøsa, og etter denne aksjonen ble innsjøen både av fagfolk og av lokalbefolkningen betraktet som lite forurenset.




Men nå er det faktisk slik at miljøet i og rundt Mjøsa er truet igjen. De senere årene har prøver fra innsjøen vist at fisk kan innholde forskjellige miljøgifter. Målinger av giftnivåene i 2006 viser at det er behov for å ta saken opp igjen, for de viste at det fortsatt er et høyt nivå på miljøgifter i fisken i Mjøsa. Dette har medført at Mattilsynet fortsatt fraråder gravide kvinner, kvinner i fruktbar alder og barn å spise for mye ørret fra innsjøen. Det er fortsatt mye bromerte flammehemmere, PCB og kvikksølv i fisken.




Den bromerte flammehemmeren det er funnet mest av i fisk i Mjøsa, er den farligste varianten i denne gruppen stoffer. Det er derfor spesielt bekymringsfullt at konsentrasjonene er på høyde med nivåene for PCB som tidligere er målt i fisk i Mjøsa. Nivåene i Mjøsa er spesielt høye sammenlignet med målinger som er foretatt i Femunden, i Randsfjorden og i Oslofjorden, og forskerne mener at det sannsynligvis skyldes lokale forurensninger.




Derfor mener Høyre at det er behov for en ny mjøsaksjon, lik den vi hadde for mer enn 20 år siden. Den gang tok Miljøverndepartementet fatt i denne alvorlige forurensingssituasjonen og fikk redusert tilførselen både av næringsstoffer fra landbruket og av utslipp fra kommunale renseanlegg. Nå hadde vi håpet at dagens miljøvernminister ville ta en ny runde for å rydde opp i miljøgiftene, og fremmet derfor det forslaget som vi i dag behandler. Men dessverre ble vi skuffet.




Men det er ikke bare i Høyre at vi er skuffet i dag. Det er mange som har grunn til å være skuffet over at Regjeringen ikke vil gjøre noe, utover å videreføre status quo, og at den kun kommer med generelle kommentarer om at den følger situasjonen i Mjøsa nøye. Men det folk rundt Mjøsa og langs Vorma og Glomma forventer, er ikke at man skal følge med på situasjonen. Vi vet hvordan situasjonen er, og at det i dag ikke er trygt å spise fisk fra Mjøsa. Vi forventer handling, slik at det igjen blir trygt både å drikke vann fra Mjøsa og å spise fisken. Derfor inviterte vi Regjeringen til å være med på et krafttak for å rydde opp. Dette kan vi nå bare konstatere at Regjeringen ikke vil være med på. Det synes vi er beklagelig.




Opprydding av miljøgifter i Mjøsa er ikke et prosjekt som gir de store internasjonale overskriftene. Det er ikke like spektakulært som å redde regnskogen i Amazonas, stanse klimaendringene eller noe av det andre i seg selv svært viktige arbeidet som miljøvern- og utviklingsministeren engasjerer seg i. All honnør og støtte til det. Men det er et viktig prosjekt for alle oss som bor rundt Norges største innsjø. Det dreier seg om noe så trivielt som trygge lokalmiljø. Det blir lite fanfarer og røde løpere av det, men det er like fullt viktig. Derfor er det skuffende at ikke miljøvern- og utviklingsministeren og Regjeringen og flertallet her i Stortinget er villige til å ta nye krafttak, slik tidligere regjeringer har gjort, for å bidra til et bedre og tryggere lokalmiljø for oss som bor rundt Mjøsa og langs Vorma og Glomma.




Jeg tar opp det forslaget som er referert i innstillingen.




 Representanten Sonja Irene Sjøli har tatt opp det forslaget hun refererte til.




 God vannkvalitet er viktig, det er det ikke tvil om. At også fisken som skal spises, er godt innenfor de til enhver tid gjeldende kostholdsråd som gis, det er også viktig.




Mjøsa, som vi i dag fokuserer på, har fra 2003 hatt et eget overvåkningsprogram, handlingsprogrammet for kontroll med utslipp av miljøgifter til Mjøsa. Mjøsa har et slikt program på grunn av de utfordringer vi har med stor tilførsel av næringsstoffer fra landbruket og miljøgifter fra ulike kilder.




Vi vet alle at Mjøsa ligger i et unikt frilufts- og rekreasjonsområde for både lokale og tilreisende. Derfor er det viktig at vi har en tett oppfølging av utviklingen i Mjøsa, noe som skjer gjennom handlingsprogrammet, der det fortløpende vil bli vurdert konkrete tiltak knyttet til de miljøgiftene som finnes i Mjøsa pr. i dag, slik også Bondevik-regjeringen la opp til i stortingsmeldingen om Regjeringens miljøvernpolitikk og rikets miljøtilstand.




Kristelig Folkeparti er glad for at Høyre fokuserer på miljøgifter, fordi miljøgifter trenger det politiske fokuset. Men på bakgrunn av det arbeidet som allerede foregår i Mjøsa, ser ikke vi nødvendigheten av i dag å være med på å be om en handlingsplan, siden vi har et handlingsprogram som følger utviklingen tett.




 Miljøsituasjonen i vassdrag, innsjøar og fjordar rundt om i landet vårt er noko som opptek Senterpartiet sterkt. Vi veit at tilgangen på reint vatn er ei stor utfordring globalt, og sjølv om vi her i landet har god tilgang på vatn – ja, i nokre delar av landet nærast altfor god tilgang på vatn – er det avgjerande viktig at vi sikrar at miljøgift ikkje øydelegg vassressursane våre. Det er dessverre eit faktum at i og ved mange fjordar, vassdrag og innsjøar finn vi kjelder til ureining som påverkar vasskvaliteten og dermed får følgjer for økosystema og det biologiske mangfaldet i dei aktuelle vassdraga.




Det er viktig å arbeide langs to spor. Vi lyt byggje kunnskap om og kartleggje dei ureiningskjeldene vi har, og følgjene av dei, og vi lyt setje i verk tiltak for å sikre opprydding. Så langt som mogleg lyt vi streve etter å fjerne eller redusere dei kjeldene som finst til ureining. Det er viktig å arbeide systematisk for å sikre opprydding av miljøgifter i vassdrag, sjøar og fjordar og setje inn størst innsats der situasjonen er mest alvorleg.




Saksordføraren har i denne saka på ein god måte sagt noko om oppfølging av handlingsprogrammet for Mjøsa. Eg skal ikkje forlengje debatten unødig, men berre stille meg bak det som saksordføraren har sagt, og understreke at Senterpartiet er oppteke av miljøtilstanden i Noreg sin største innsjø. Vi føler på mange måtar at forslaget frå opposisjonen er eit forsøk på å slå inn opne dører. Her er ein i gang med eit godt og verdifullt arbeid for å betre miljøtilstanden, og vi ønskjer å gi støtte til det arbeidet som blir gjort.




 La meg starte med å gi full honnør til de stortingsrepresentantene fra Høyre som har fremmet dette forslaget. Jeg anser uenigheten om hvorvidt vi skal ha en handlingsplan eller et handlingsprogram, for nærmest å være av semantisk karakter, og uansett skal vi gjøre noe skikkelig på dette området. Men det er likevel viktig at et slikt spørsmål bringes opp i den levende politiske debatt. Og det er gjort på en effektiv måte. Det er kommet opp i Stortinget, og det bidrar på en konstruktiv måte.




Det gjelder også Sonja Irene Sjølis varme ord om Mjøsa, for å si det. Det er min barndoms sjø, som jeg har passert en million ganger på vei til Gudbrandsdalen. Jeg har hatt mange gode kamerater som mente at man kunne bo overalt i hele verden, bare man kunne se Mjøsa. Så den kjærligheten som representanten Sjøli uttrykte til Mjøsa, tror jeg vi alle deler. At situasjonen er et godt eksempel på at vi ikke har vært føre var på et tidlig tidspunkt, at vi har tillatt ulike former for forurensing fra det lokale og det globale å spille inn i Mjøsa, er det jo heller ingen som helst tvil om.




Det er all grunn til den bekymring som fremmes. Det er for høye nivåer på miljøgifter i fisk. Det er bromerte flammehemmere, PCB, kvikksølv og andre svært skadelige stoffer. Når det er sagt, må det også sies at vannkvaliteten i Mjøsa er akseptabel. Mjøsa er en god drikkevannskilde, men det betyr ikke at vi kan akseptere at vi ikke får gjort nok. Vi må fortsette et hardt arbeid for å rydde opp i de skadelige stoffene som er tilført Mjøsa. Jeg er glad for at det er bred enighet her om dette.




Det handlingsprogrammet som er i gang, er et samarbeid mellom Statens forurensningstilsyn, Fylkesmannsembetene i Hedmark og Oppland, Mattilsynet, Nasjonalt folkehelseinstitutt og Vassdragsforbundet for Mjøsa med tilløpselver. Handlingsprogrammet går ut på å finne kilder til all forurensningen i Mjøsa, undersøke årsaken og dermed også finne ut hvordan man kan få stoppet de tilløpene som er. Det er en kombinasjon av lokale og internasjonale forurensninger vi ser i Mjøsa. Det viktigste er trolig utslipp fra industri, avfallsdeponier og tilførsler fra kommunale avløpsanlegg og fra elver. I tillegg kommer altså langtransportert forurensing.




Når vi forsøker å rydde opp, er det veldig viktig å gjøre tingene i riktig rekkefølge. Det betyr å være sikker på hva som er årsakene, og å ha god kontroll over kilder og utslipp før man eventuelt gjennomfører opprydding i de forurensede delene av Mjøsa, for ellers kan oppryddingen i forurensede deponier føre til at man bare sprer forurensningen ytterligere utover, framfor å redusere problemet.




Det har vært gjort en rekke tiltak for å stanse tilførsler. Tidligere i debatten ble det nevnt at man har fjernet forurenset slam i kanalen ved Strandtorget på Lillehammer, noe som har hindret videre spredning av dette til Mjøsa. Man har stoppet eller redusert avløpsslam fra Gjøvik og Lillehammer som viste seg å være forurenset med bromerte flammehemmere. Det brukes ikke lenger til jordbruksformål, og dermed hindres avrenning til Mjøsa.




Det avgjørende er å finne de mulige kildene og avdekke både lovlige og ulovlige utslipp, stoppe de ulovlige og redusere det som eventuelt måtte være av lovlige utslipp. SFT avdekket f.eks. i 2005 en Gjøvik-bedrift som hadde ulovlige utslipp av slam og vann som innehold bromerte flammehemmere og tungmetaller. Disse ulovlige utslippene hadde pågått fra 2001 til 2004. Økokrim har gitt denne bedriften et forelegg for de ulovlige utslippene.




Det arbeides også med en mer systematisk miljøovervåking av Mjøsa for å få best mulig oversikt over tilstanden i innsjøen. Trass i grundig oppfølging kan det selvfølgelig ta lang tid før tilstanden vil kunne sies å være helt ut tilfredsstillende. De miljøgiftene som er tilført historisk, brytes langsomt ned og kan ikke på en enkel måte fjernes over natten. Men som sagt: Drikkevannet i Mjøsa er av god kvalitet. Dette vurderes av Mattilsynet. Miljøgifter som bromerte flammehemmere og PCB er svært lite vannløselige. De tas opp i fisk og binder seg til dyr fordi de tas opp i fett, men siden de er veldig lite vannløselige, er det minimale konsentrasjoner i vannet.




Langtransporterte forurensninger er også en del av problembildet i Mjøsa, og det er derfor selvfølgelig viktig, som også Sonja Sjøli antydet, at vi tar tak i alle de internasjonale miljøproblemene, der vi også har et nedslag i Norge.




Regjeringen vil følge arbeidet med Mjøsa videre, komme med nye tiltak og selvfølgelig gjøre det som overhodet er i vår makt for å stoppe de tilførslene som fortsatt pågår, og gradvis rydde opp i alle problemene i Mjøsa.




Takk for at spørsmålet er tatt opp.




 Det blir replikkordskifte.




 Jeg merket meg at det i statsrådens innlegg var mye fokusering på kilder og årsaker til forurensning. Jeg ser også at det er hovedlinjen i statsrådens brev til komiteen, og i og for seg i posisjonspartienes omtale av denne saken.




Vårt poeng med å ta opp denne saken var at vi i tillegg mener det er en viktig jobb å gjøre i opprydning i gamle synder. Vi vet at det er slamområder – altså at det har leiret seg opp deponier, eller hva vi nå skal kalle det – hvor det er uforholdsmessig mye tungmetaller og andre miljøgifter. Det må være viktig, i tillegg til at man kartlegger hva som kommer, og prøver å bremse det, at man faktisk også gjør et opprydningsarbeid. I den sammenheng vil jeg også peke på at det er dumpet ganske mye industriavfall utenfor Skreia-området. Deler statsråden dette syn? Vil statsråden ta initiativ til at man også kommer i gang med den type arbeid?




 Uten å forsøke å framstå som noen absolutt ekspert på dette området i min første representantforslagsdiskusjon om miljøpolitikk tror jeg vel det er ganske opplagt at man må gjøre begge deler. Man må stoppe den ytterligere tilførselen av miljøgifter til Mjøsa, og vi må rydde opp i fortidens synder. Men når vi rydder opp i fortidens synder, er det selvsagt helt avgjørende at vi gjør det på en sånn måte at vi reduserer og begrenser problemet, og ikke simpelthen sprer det utover. Derfor er det nær sammenheng mellom å kartlegge og skaffe seg kunnskap om hva årsaken måtte være, hva som er avleiret i Mjøsa, og å sette i gang arbeidet for å fjerne det. Det finnes en rekke internasjonale eksempler på at man i den gode hensikt å redusere et problem simpelthen bare har spredd problemet utover.




 Flere har ikke bedt om ordet til replikk.




De talere som heretter får ordet, har en taletid på inntil 3 minutter.




 Som vi alle er kjent med, er tilgang til rent drikkevann en av framtidens virkelig store globale utfordringer. En milliard mennesker lever allerede uten tilgang til tilstrekkelig rent drikkevann, og flere vil det bli i framtiden. Knappheten på ressursen gjør at vann vil bli kilde til konflikt i enda større grad enn det vi har sett hittil. Vi kunne kanskje tro ut fra Dokument nr. 8-forslaget at Mjøsa har blitt kilde til konflikt i Stortinget, men jeg registrerer heldigvis at det tvert imot nå virker som vi endelig for første gang har en tverrpolitisk enighet om at fokuseringen på Mjøsa må økes, og at kvaliteten må følges enda bedre enn det er blitt gjort tidligere.




Jeg opplever, i motsetning til representanten Sjøli, at vi har en minister som er svært opptatt av Mjøsa som Norges største innsjø. Jeg opplever for første gang på veldig lenge at vi har en regjering og en minister som tar situasjonen på alvor.




Mjøsa samler innlandet på tvers av kommuner og fylker og forsyner befolkningen i veldig mange kommuner med drikkevann. Jeg tror av og til at folk ikke er klar over akkurat det at Mjøsa faktisk er drikkevannskilde for utrolig mange tusen mennesker. Det er derfor nødvendig at vi passer godt på denne drikkevannskilden. Det er ikke uten grunn at folk hjemme på Hedmarken er svært opptatt av at det må tas et tak og gjøres en ekstra innsats for å bedre kvaliteten på mjøsvannet.




Så lenge jeg kan huske, har det vært kostholdsråd om fisk fanget i Mjøsa. Vi har hatt utslipp av bromerte flammehemmere, fosfor og kvikksølv, og det har med jevne mellomrom skapt uro og store overskrifter.




Alle husker Mjøsaksjonen som ble dratt i gang av bekymrede husmødre fra Mjøskommunene, og som fikk politikere på banen på 1970-tallet og også reddet innsjøen vår. Den gangen var situasjonen svært alvorlig. Drikkevannet var brunt, det luktet vondt, og algeveksten truet hele livsmiljøet i innsjøen. Mjøsaksjonen fikk mobilisert mange hundre millioner kroner til rensetiltak og gjorde at kvaliteten ble reddet. Vi er heldigvis ikke der i dag.




Når folk krever en ny mjøsaksjon, er det jo ikke uten grunn. Men det er ikke fordi situasjonen er slik den var på 1960- og 1970-tallet; det er fordi folk frykter at dette skal skje igjen. Vi vet at siden forrige gang har algeproduksjonen økt, kostholdsrådene består, og man opplever at forurensningen også er for stor.




Jeg har vært engasjert i kvaliteten i Mjøsa i mange år, og jeg skal ikke legge skjul på at jeg også kunne ønske meg mer penger til direkte opprydning i Mjøsa. Men jeg må si at viljen hos forrige regjering til å gjøre noe for Mjøsa var ikke-eksisterende. Dagens regjering tar situasjonen på alvor. Om man leser statsrådens svar, ser man også at man skal følge situasjonen nøye og gjennomføre tiltak når det viser seg at det trengs. Det tar jeg på alvor. Statsråden beroliget meg også i sitt innlegg når han bekreftet at vi skal være føre var og komme på banen før det er for sent å gjennomføre nye tiltak. Det er jeg glad for.




 Det sies om oss mjøsboere at vi har den holdningen at det er ikke så farlig hvor hen vi reiser i verden, bare vi ser Mjøsa. I det mener man ofte kanskje å peke på noe som handler om noe som er litt trangt og hjemmekjært, men i virkeligheten beskriver det hva Mjøsa betyr for oss. Den betyr ikke bare en rekreasjonskilde, et sted å fiske eller en drikkevannskilde. Den har en kultur og en historie, den er noe som binder vårt område sammen, den er noe som sitter dypt i oss, og som handler om sterke symboler.




I Hamarkrøniken fra tidlig på 1500-tallet er det en fargerik historie om hvordan bøndene i Hamar-området greide å fange Mjøsormen, det svære uhyret, og greide å drepe svinet. Den svære skrotten drev da i land på Domkirkeodden og lå og råtnet og forpestet hele Hamarkaupangen inntil biskopen fikk dratt sammen nok ved til å brenne svineriet. Vi har ryddet i Mjøsa før, med andre ord. Den gangen var bildet på Mjøsormen et bilde på et samfunn i forråtnelse. Det var det katolske middelaldersamfunnet som gikk i oppløsning, og som fikk sitt bilde i ormen. Det spørs også om ikke vi har en mjøsorm i dag, at det er et sykdomstegn i dag at vi kanskje lever litt lenger med forurensninger enn vi burde, at vi kanskje ikke er like kjapt frampå som vi burde, og at vi ikke som biskopen i Hamar får båret fram nok ved på det tidspunktet vi burde. Det er det det handler om nå.




Dessverre er det slik at til tross for at vi har en handlingsplan som tikker og går, så er det altså stadig områder i Mjøsa hvor forholdene forverrer seg. Årsaken til at dette Dokument nr. 8-forslaget kom opp, var jo at man i enkelte kommunale renseanlegg i vårt område faktisk ikke hadde oversikt over hvor mye som ble sluppet ut, til tross for at man hadde kontrolltiltak. Det er altså slik at det er gamle synder som ligger i gjørma i den ene og den andre vika, hvis man drar Mjøsområdet rundt. Og det er ingen som har sagt at de skal virvle opp elendigheten og grave opp dette i morgen. Det er helt opplagt slik at vi bør ha en strategi for hvordan vi over tid faktisk også rydder opp i de gamle syndene. Vi opplever at hovedfokuset i dag ligger på kontroll og kartlegging, og at man lapper på og setter inn tiltak når det går som galest. Men strategien må utvides til hva man vil gjøre, vi må også ha en plan for hvordan vi skal rydde opp i fremtiden. Det er det eksemplet vi skal hente fra gamlebiskopen tidlig på 1500-tallet, som altså hentet ved for å brenne Mjøsormen, og det synes jeg vi skal gå sammen om.




 Presidenten mener at uttrykket «svinet» ikke er et parlamentarisk uttrykk, men at det kan aksepteres når det benyttes om Mjøsormen.




 Egentlig har vel debatten også tilkjennegitt at det er et samlet storting som er opptatt av miljøtilstanden i Mjøsa, og sånn sett kunne en kanskje unnlatt å ta ordet for annen gang. Men jeg synes representanten Sjølis innlegg fortjener kanskje noen understrekninger vår side. For det er faktisk sånn at situasjonen tas på alvor av komiteens flertall, og ikke minst av miljøvernministeren. Det har han understreket gjennom det brevet som er sendt til komiteen, og jeg synes også han på en svært god måte har understerket det gjennom sin tale her i dag. Så problemstillingen tas på høyeste alvor.




Jeg synes også Sjøli bruker litt sterke ord i sin bekymring både over at en kun gir generelle kommentarer om situasjonen, og over at en ikke vil gjennomføre nye krafttiltak. Da synes jeg på en måte representanten Sjøli faktisk burde gå til sitt eget parti og spørre hvordan de har tenkt å gjennomføre ytterligere tiltak i de kommende årene. For i statsbudsjettet for 2008, og Høyres alternativ til det, er verken Mjøsa eller miljøgifter på noen som helst måte styrket i – skal vi si – miljøvernministerens økonomiske handlefrihet. Skulle en gått lenger enn det en faktisk nå gjør, og skulle en gått så langt som Sjøli kanskje egentlig håper på, så måtte det vært fulgt opp gjennom et alternativt budsjettforslag for 2008. Så jeg synes, avslutningsvis, det er greit å konstatere at situasjonen tas på alvor. Men skulle det vært en form for substans i det som i hvert fall representanten Sjøli framhever, så burde det vært fulgt opp gjennom konkrete budsjettiltak for 2008 fra Høyres side, noe jeg konstaterer ikke er gjort.




Carl I. Hagen hadde her gjeninntatt presidentplassen.




 Bare en kort gjenvisitt til siste ærede taler: Hvis man ser på innstillingen til denne saken og det brevet vi fikk fra statsråden, er det jo slik at man ikke akkurat flagrer med ønsker om forsterket innsats. Man slår seg på brystet med en ganske stor grad av selvtilfredshet.




Det er, vil jeg si, en ganske defensiv merknad regjeringspartiene har. Det er, kort og greit: Dette er greit og får skure som det vil. Da må man regne med at det etterlyses initiativ.




Så kan man selvfølgelig si at vi kunne hatt budsjettposter på dette, men det er faktisk slik at skal man ha budsjettposter, skal man ha et utgangspunkt for å lage dem. Man må jo da forvente at Regjeringen kommer med forslag. Utgangspunktet for hele dette spørsmålet var jo nettopp at vi har bedt om å få et slikt utgangspunkt. Vi har bedt om at man utvider perspektivet for det arbeidet man skal gjøre når det gjelder Mjøsa. Det får vi altså ikke, og da kan man vel ikke godt kritisere Høyre for ikke å ha kommet Regjeringen mer i forkant enn det vi allerede har gjort i dette spørsmålet. Jeg synes det er påfallende at man holder en så defensiv linje som man gjør.




Så merker jeg meg at man i innleggene i Stortinget signaliserer noe annet og noe mer. Vi får håpe at det programmet som det nå arbeides etter, faktisk vil bli styrket, og at man forhåpentligvis styrker de sidene av det programmet som vi har etterlyst.




 Flere har ikke bedt om ordet til sak nr. 1.

(Votering, se side 547)





                    

  Under debatten har Sonja Irene Sjøli satt
frem et forslag på vegne av Fremskrittspartiet, Høyre og
Venstre. Forslaget lyder:

«Stortinget
ber Regjeringen utarbeide en handlingsplan for opprydding i Mjøsa,
og legge denne frem for Stortinget i 2008.»

Det vil bli votert alternativt mellom
dette forslaget og innstillingen fra komiteen.

Komiteen hadde innstilt:

Dokument nr. 8:109 (2006-2007) – representantforslag fra
stortingsrepresentantene Børge Brende, Gunnar Gundersen,
Sonja Irene Sjøli og Olemic Thommessen om handlingsplan
for opprydding i Mjøsa – vedlegges protokollen.

Votering:

Ved alternativ votering mellom komiteens innstilling og
forslaget fra Fremskrittspartiet, Høyre og Venstre
ble innstillingen bifalt med 60 mot 44 stemmer.

(Voteringsutskrift kl. 13.55.59)


                    
                    

 Etter ønske fra energi- og miljøkomiteen vil presidenten foreslå at taletiden begrenses til 40 minutter og fordeles med inntil 5 minutter til hvert parti og inntil 5 minutter til statsråden.




Videre vil presidenten foreslå at det gis anledning til replikkordskifte på inntil tre replikker med svar etter innlegg fra statsråden innenfor den fordelte taletid.




Videre blir det foreslått at de som måtte tegne seg på talerlisten utover den fordelte taletid, får en taletid på inntil 3 minutter.




– Det anses vedtatt.




Jakt på hjortevilt har lange tradisjoner her i landet. I tidligere tider var jakt viktig som matauk, men i dag er det nok først og fremst som rekreasjon vi driver jakt.




Men det er fortsatt slik at jakt har en viktig økonomisk verdi. Utleie av jaktrettigheter er en viktig inntektskilde for mange grunneiere i distriktene. Hjorteviltjakt gir en mulighet til verdiskaping og aktivitet i distriktene som går langt utover selve kjøttverdien.




Det største hinderet for en slik utvikling er stramme jakttider og kort sesong. I en tid med stor rovviltbelastning i mange områder vil en også kunne oppleve kortere perioder da enkelte områder er tomme for hjortevilt, fordi rovvilt er i terrenget. Det tilsier at man bør kunne forlenge jakttiden for å utjevne slike utslag. I tillegg har Sverige vesentlig lengre jakttider enn Norge, noe som skaper en konkurransevridning landene imellom. Til sist vil en forlenget jaktperiode redusere et potensielt stress hos jegerne til å få ut kvoten. Dette vil igjen redusere risiko for skadeskyting.




Mange hadde derfor forventet at Direktoratet for naturforvaltning da de tidligere i år skulle fastsette nye jakttider i Norge som skal gjelde i perioden 1. april 2007–31. mars 2012, ville ha forlenget jaktperioden utover høsten. Dette skjedde dessverre ikke. Derfor fremmet Høyre forslag om å be «Regjeringen instruere Direktoratet for naturforvaltning til å forlenge de generelle jakttidene for hjortevilt til perioden 15. september til 23. desember».




Det er overhodet intet biologisk grunnlag for et så stramt regelverk som direktoratet fortsatt opprettholder. Her kan man velge å styre strengt for å stresse jegere og uttak mest mulig, eller man kan overlate til rettighetshavere selv å bestemme når uttaket skal skje. Forutsetningen må være at det skal være samjakt når det gjelder småvilt og hjortevilt.




Det er først og fremst hjort og elg forslagsstillerne har tenkt på når det gjelder utvidelse av jakttidene. I svaret fra miljø- og utviklingsministeren er det pekt på en del konsekvenser for andre hjorteviltarter, som villrein og rådyr. La meg presisere at det var overhodet ikke intensjonen i det forslaget vi fremmet. Poenget var en utvidelse av jakttiden, ikke en innskrenkning i forkant.




I svaret fra statsråden blir det også pekt på en utilsiktet konsekvens av forslaget slik det opprinnelig var fremmet, at det ville bety en innstramning med hensyn til når jakten på hjort kunne starte. Dette var heller ikke intensjonen med forslaget. Intensjonen med forslaget er, som jeg har pekt på, en utvidelse av jakttidene slik at rettighetshaverne selv i større grad kan bestemme når uttaket av viltet skal skje.




Høyre vil derfor fremme et noe justert forslag som tar høyde for noen av de utilsiktede konsekvensene statsråden har pekt på i sitt svarbrev, hvor vi konsentrerer forslaget om elg og hjort, og hvor vi presiserer at det er en utvidelse av jakttidene for både elg og hjort vi foreslår.




Jeg tar herved opp Høyres mindretallsforslag i innstillingen.




 Representanten Martin Engeset har tatt opp det forslaget han refererte til.




Jeg har merket meg at saksordføreren faktisk ikke er i salen, noe som jeg synes er beklagelig.




Dette representantforslaget fra Høyre handler om at Stortinget skal gå inn og endre jakttidene for hjortevilt. Historien sier at det i en rekke år har vært et ønske om å forlenge jakttiden for deler av hjorteviltet. Jeg tenker da spesielt på elg og hjort. Det kan være en rekke gode grunner for det. Opprinnelig var begrunnelsene en for raskt voksende bestand, som fordret betydelig økning i fellingskvotene og behov for å ta ut langt flere dyr for å kontrollere bestandsutviklingen. Etter hvert kom det ønske om større mulighet til næringsutvikling rundt jakten, spesielt i områder hvor elg- og hjortejakt står sterkt. Senere er også jakt som rekreasjon og turisme kommet til.




Direktoratet for naturforvaltning håndterer hvert femte år den praktiske gjennomføringen av jakttidsrevisjonene. De trekker med seg både fylkesmennene, kommunene, representanter fra grunneiere og rettighetshavere og flere ulike interesseorganisasjoner i prosessen rundt jakttidsrevisjonen. Dette er en løsning som har fungert bra, selv om ikke alle parter er like enige, spesielt når det gjelder samjakt, som også omfatter småviltjakt.




Jakttidene som er satt for årene 2007–2012, er de samme som for forrige femårsperiode. I tillegg kan fylkesmannen etter søknad forlenge jakttiden av hensyn til bestand, forvaltningsmessige forhold eller tilrettelegging for næringsmessig utnyttelse av elg- og hjortejakten. Slik kan man imøtekomme ønsket om forlengelse dersom en kommune ønsker det.




Flertallet, alle unntatt Høyre, mener at denne saken har en bedre løsning med dagens system enn med at Stortinget skal instruere Regjeringen til å foreta endringer – endringer som i forslagets utgangspunkt hadde fjernet hele jakttiden for rådyrbukk. Slik inngripen i en ellers brukbar arbeidsmetode har vært gjort bare én gang siden 1981. Det var da Børge Brende som daværende statsråd i 2002 grep inn og forkortet jakttiden på elg og hjort etter at høringen var avsluttet og Direktoratet for naturforvaltning hadde sitt forslag klart. Jeg vil bemerke at Børge Brende, en av forslagsstillerne i saken i dag, nå ønsker å forlenge jakttiden. Skal tro hva det neste blir fra den siden?




Jeg er glad for at alle, unntatt Høyre, mener at jakttidsrevisjonene bør være prosesser som foregår uten innblanding fra regjering og storting. Flertallet vil derfor ikke imøtekomme forslaget fra Høyre. Vi skal trekke de lange linjene og legge de overordnede rammene. Så får andre involverte gjør resten. For framtiden vil det være viktig at kommende prosesser kan forene hensynet til viltet, til næringsutvikling, til gode samjaktsordninger, til jaktmuligheter for alle og ikke minst til brukerne av utmarka.




Hvis det hadde vært anledning til å bruke PowerPoint i stortingssalen, kunne det vært fristende å tatt fram en PowerPoint-presentasjon for å illustrere for Høyres stortingsgruppe forskjellen på en rådyrbukk og en elg. Det hadde Høyre i sitt opprinnelige forslag ikke tatt hensyn til. Det kunne derfor vært på sin plass med en oppklaring av de biologiske forhold rundt hjorteviltet i Norge.




Dette er på mange måter et underlig forslag, bl.a. av den årsak at Høyre i sitt opprinnelige forslag foreslo atskillig kortere jakttid på en rekke arter av hjortevilt. Rådyrbukk og villrein kunne man praktisk talt ikke lenger ha jaktet på i Norge dersom forslaget i sin opprinnelige form hadde blitt vedtatt. Jeg skal ikke gå så langt som til å antyde at det er gjort hastverksarbeid i Høyres stortingsgruppe, men noe rart må ha skjedd.




Så bruker man argumentasjonen om at lokaldemokratiet styrkes med dette. Det at man på Stortinget skal overstyre Direktoratet for naturforvaltning og tvinge lengre jakttid på lokalsamfunnene, klarer ikke jeg å se har noe med lokaldemokrati å gjøre.




Det at Høyre tok opp forslaget, har imidlertid ført med seg én bra ting, og det er det at en samlet komite viser til at







«det er en rekke gode grunner til å utvide jakttidene på hjortevilt. Norge er et av de europeiske landene med kortest jakttid på hjortevilt. En utvidelse kunne medføre en god del positive konsekvenser både for jakt som rekreasjon, matauk og grunnlag for turisme.»




Det står i innstillingen. Det er en enstemmig komite som står bak det, og jeg stoler på at statsråden tar med seg det signalet i sitt videre arbeid.




Fremskrittspartiet står sammen med flertallet i denne saken. Direktoratet for naturforvaltning gjør mye som Fremskrittspartiet er uenig i, og Fremskrittspartiet kunne egentlig ønsket seg en utvidet jakttid for hjort i Norge, men nå er det engang sånn at vi har en dialogbasert måte å gjøre dette på. Man har en god dialog med grunneierne rundt omkring, man har en god dialog med fylkesmennene, man har god dialog med jegere og fiskere og også med reiselivs- og næringslivsaktørene. Derfor mener Fremskrittspartiet at forslaget ikke bør tas til følge. Man bør avvise forslaget, på grunn av at dette faktisk fungerer meget bra.




En annen ting, som også forrige taler var inne på, er at Høyre nå egentlig fremmer forslag om å utvide jakttiden i begge retninger. Det er nå nøyaktig fem år siden – og det var første gang – en politiker involverte seg og overstyrte jakttidsbestemmelsene. Det har skjedd bare én gang. Da var det Børge Brende, som i dag er forslagsstiller, som forkortet jakttiden. Så hva som har skjedd på de fem årene, kunne det vært interessant å få vite.




Jeg vil si meg enig med Høyres taler i at jakt er mye mer enn elgkjøtt på middagsbordet til norske grunneiere. Jakt på hjort, rådyr og elg er i ferd med å bli en stor næring. Det må vi som stortingspolitikere ta på alvor og legge til rette for. Måten å gjøre det på er ikke å overstyre en god demokratisk prosess som alle involverte parter er veldig fornøyd med.




 Jakttidene har dei siste åra vore fastsette av Direktoratet for naturforvaltning etter opne og inkluderande høyringsprosessar der både grunneigarar, naturvitskaplege miljø, interesseorganisasjonar og lokale styresmakter vert høyrde. Det har vore viktig for å sikre ei god fagleg forvaltning av bestandane, men det har òg bidrege til å forankre avgjerdene i dei ulike miljøa.




Det har ikkje vore noko unisont krav – iallfall ikkje som Senterpartiet har kjennskap til – frå dei aktuelle partane om at denne praksisen for fastsetjing av jakttider bør opphøyre.




Det opphavlege representantframlegget vi handsamar i Stortinget i dag, er eit godt eksempel på kvifor det framleis bør vere denne praksisen. Som det blir peika på i merknadene, ville framlegget ha hatt særs uheldige konsekvensar for t.d. jakt på rådyrbukk og villrein. Og sjølv om det kan vere gode grunnar til å utvide jakttida på hjortevilt, er det viktig å ta inn over seg dei ulike omsyna og den ulike praksisen vi har for jakt på ulike artar. Det tyder faktisk på at forslagsstillarane ikkje har hatt nok kompetanse på dette området, og det er med på å understreke fleirtalet sitt poeng i saka.




Kanskje er det særskilt overraskande at partiet Høgre, som i sin retorikk ofte går til angrep på politisk regulering og detaljstyring, no ser ut til å vere villig til å gjere fastsetjing av jakttider til ei jamleg øving her i Stortinget.




Jakt er etter Senterpartiet sitt syn viktig både for matauk, rekreasjon, næring og turisme. Mange stader i landet er jakt òg kultur, det er samhald, og det er viktige møteplassar.




Senterpartiet støttar dagens modell for fastsetjing av jakttider, og understrekar viktigheita av den dialogen som skal vere mellom Direktoratet for naturforvaltning og dei aktuelle partane. Vi trur faktisk dei beste løysingane er å finne innanfor dagens system. Det er viktig at aktørane får gi innspel, og det er viktig at desse innspela blir tekne på alvor.




Vi er vidare svært opptekne av det høvet som Fylkesmannen har til å forlengje jakttidene i dei tilfella der det er føremålstenleg. Dette skapar ein viktig fleksibilitet i forvaltninga av bestandane, og det gjer at intensjonane som forslagsstillarane synest å ha, dei fleste plassane blir imøtekomne allereie i dag.




Vi støttar derfor ikkje mindretalet i saka, og ønskjer at fastsetjing av jakttider ikkje skal vere tema for jamleg debatt i denne salen.




Så er det jo slik at det vil vere eitt unntak der vi ser vi ikkje kan leggje avgrensingar, nemleg når det gjeld regjeringsjakt.




 Det er et bredt flertall i Stortinget, alle partier unntatt Høyre, som stiller seg bak løsningen i denne saken. Det er selvfølgelig en betryggelse. Det hender at mindretallet har rett, men i en klok forsamling som Stortinget er det også ganske ofte at et så bredt flertall har rett.




Så vil jeg henvise til veldig gode innlegg, både av Torny Pedersen, av Erling Sande og av Tord Lien, i sakens anledning. Jeg merket meg, må jeg si, særlig innlegget til Tord Lien. Jeg tror Direktoratet for naturforvaltning ville sette stor pris på å få så mye skryt fra Fremskrittspartiet. At de får skryt fra SV, ville sikkert ikke sjokkere dem, men at de får det fra Fremskrittspartiet, er sannsynligvis et tegn på at man her er i ferd med å finne fram til løsninger som kan samle bredt i det norske samfunnet. Og på områder hvor det er en god del konflikter, er det alltid gunstig. Jeg setter også pris på den naturfagtimen som representanten Lien tilbød å holde. Hvis han får lov til å holde den for Høyres representanter, skal også jeg melde meg som deltaker. Vi kan sikkert alle nyte godt av den.




Men spøk til side: Direktoratet for naturforvaltning reviderer altså jaktforskriften hvert femte år. Den er da ute på en bred høring. Det er ikke lenge siden den ble revidert. Det er åpenbart bred støtte i Stortinget for at dette skal foregå på den måten, også for den måten direktoratet forvalter dette på. Ved direktoratets revidering av jaktforskriften fikk Fylkesmannen myndighet til å utvide jakttiden for elg og hjort. Vilkårene for en slik utvidelse er at det foreligger særlige bestandsmessige, forvaltningsmessige eller næringsmessige behov for utvidet jakttid. Jakttid for elg og hjort kan utvides helt fram til 23. desember.




La meg også si at dette har vært forvaltet på en inkluderende og – hva skal man si – liberal måte. Det er, ifølge de tallene jeg har, 83 kommuner som har fått en utvidet jakttid for elg, og 92 kommuner som har hatt en utvidet jakttid for hjort. Det viser vel også at man prøve å finne fornuftige lokale løsninger. Særlig er det knyttet til det som flere representanter har vært inne på, at jakt ikke bare er en rekreasjon, men også en næring for mange, og man må finne løsninger som gjør at det kan opprettholdes som en næring, og utvidet jakttid kan da være fornuftig.




Samtidig må vi heller ikke glemme at det er avveininger knyttet til dette. De høringsinstanser som har uttalt seg, har bredt advart mot å starte elgjakt på et tidligere tidspunkt. Det er friluftsinteresser knyttet til folk som ikke driver jakt, og som føler seg ekskludert fra friluftsliv i en jaktperiode, og det er interesser knyttet til andre jaktformer, småviltjakt, hvor det også er interessekonflikter som må avveies. Det er det direktoratet forsøker å gjøre på en mest mulig fornuftig måte, slik at man kan drive samjakt.




Bare for å konkludere: Som sagt er det et bredt flertall i Stortinget bak den løsning som her er valgt, og vi føler fra Regjeringens side at man her har funnet samlende løsninger som både ivaretar de hensyn som er i mange bygdesamfunn til å kunne bruke jakt som en næring, med de avveininger overfor andre interesser i friluftsliv og andre jaktformer som gjør at det er fornuftig å ha lokal avgjørelsesmyndighet for dette. Og den ivaretas på en god måte av landets fylkesmenn.




Det blir replikkordskifte.




 Når vi først er i gang med skryting, kan jeg skryte litt av statsråden også. Da kan jeg si at jeg setter stor pris på at statsråden legger vekt på utvikling av næringsperspektivet knyttet til jakt i Norge.




Så er det jo slik at den nye forskriften fungerer veldig bra i 18 av 19 fylker i Norge. Så kommer det signaler fra Nord-Trøndelag om at det ikke fungerer riktig like bra i Nord-Trøndelag som i de 18 andre fylkene i Norge, og at konfliktnivået mellom brukerinteressene og for så vidt også lokaldemokratiet, Fylkesmannen og Direktoratet for naturforvaltning er noe høyere i Nord-Trøndelag.




Vil statsråden ta initiativ til å sette seg inn i hva problemet er i Nord-Trøndelag, og eventuelt gjøre de nødvendige korrigerende grep for å senke konfliktnivået i Nord-Trøndelag?




 Jeg er ikke kjent med den problemstillingen som Tord Lien her tar opp om at det eventuelt skulle være en annen praksis i Nord-Trøndelag og et annet konfliktnivå der. Men jeg vil tro at i første omgang vil det som sies her i Stortinget fra Tord Liens side, være noe som man vil merke seg – både i Nord-Trøndelag og i Direktoratet for naturforvaltning. Jeg har full tillit til at de vil finne de riktige og gode løsningene uten direktiv fra meg.




Men når et slikt spørsmål tas opp i Stortinget, er det alltid for disse instansene verdt å merke seg at dette er noe som landets nasjonalforsamling, som landets øverste myndighet, har interesse for. De bør så se på om det tilsier at de bør bedre sin praksis.




 Som det fremgår av innstillingen, er det en enstemmig komite som peker på at det er en rekke gode grunner til å utvide jakttidene for hjortevilt, og at Norge er et av de europeiske landene med kortest jakttid for hjortevilt. Jeg synes, som det også er påpekt tidligere i debatten, at det er et lyspunkt i denne saken at en enstemmig komite slutter opp om dette.




Ser også statsråden at det er en rekke positive effekter av og gode grunner til å utvide jakttidene for hjortevilt?




 For det første forholder Regjeringen seg til det Stortinget bestemmer. Når Stortingets flertall skriver dette, er det Regjeringens lov. Slik fungerer det alltid. I tillegg til det ser jeg selvfølgelig en rekke gode grunner til det rent personlig. Men jeg vil si at det er jo også det som faktisk følges opp i praksis.




Når det ifølge de tallene jeg har – som jeg håper er à jour – for 83 kommuners vedkommende har vært en utvidelse av jakttiden for elg og i 92 kommuner for hjort, er vel det et indisium på at den lokale beslutningsmyndighet faktisk fungerer. Den fungerer slik at tiden blir utvidet der det er et reelt behov for det – og på basis av den nødvendige avveining av dette viktige hensynet opp mot andre viktige hensyn som friluftsinteresser for dem som ikke driver jakt, og for dem som driver annen form for jakt.




 Flere har bedt om ordet til replikk. Flere har heller ikke bedt om ordet til sak nr. 2.

(Votering, se side 547)





                    

  Under debatten har Martin Engeset satt frem
et forslag på vegne av Høyre. Forslaget lyder:

«Stortinget
ber Regjeringen instruere Direktoratet for naturforvaltning til å forlenge
de generelle jakttidene for elg til perioden 15. september til 23.
desember, og for hjort til perioden 10. september til 23. desember. Utvidet
jakttid forutsetter samjakt. Dersom jaktvald stenges for annen jakt
enn elgjakt i lengre perioder under hjortejakten, blir
kommunen delegert myndighet til å stramme inn jakttid for
dette jaktvaldet.»

Det vil bli votert alternativt mellom
dette forslaget og innstillingen fra komiteen.

Komiteen hadde innstilt:

Dokument nr. 8:110 (2006-2007) – representantforslag fra
stortingsrepresentantene Børge Brende, Gunnar Gundersen,
Sonja Irene Sjøli, Øyvind Halleraker og Martin Engeset
om en generell utvidelse av jakttiden for hjortevilt – bifalles
ikke.

Votering:

Ved alternativ votering mellom komiteens innstilling og
forslaget fra Høyre ble innstillingen bifalt
med 88 mot 15 stemmer.

(Voteringsutskrift kl. 13.57.01)

  I sakene nr. 3–5 foreligger
det ikke noe voteringstema.


                    
                    

  Under debatten har Sonja Irene Sjøli satt
frem et forslag på vegne av Fremskrittspartiet, Høyre og
Venstre. Forslaget lyder:

«Stortinget
ber Regjeringen utarbeide en handlingsplan for opprydding i Mjøsa,
og legge denne frem for Stortinget i 2008.»

Det vil bli votert alternativt mellom
dette forslaget og innstillingen fra komiteen.

Komiteen hadde innstilt:

Dokument nr. 8:109 (2006-2007) – representantforslag fra
stortingsrepresentantene Børge Brende, Gunnar Gundersen,
Sonja Irene Sjøli og Olemic Thommessen om handlingsplan
for opprydding i Mjøsa – vedlegges protokollen.

Votering:

Ved alternativ votering mellom komiteens innstilling og
forslaget fra Fremskrittspartiet, Høyre og Venstre
ble innstillingen bifalt med 60 mot 44 stemmer.

(Voteringsutskrift kl. 13.55.59)

Votering i sak nr. 2

  Under debatten har Martin Engeset satt frem
et forslag på vegne av Høyre. Forslaget lyder:

«Stortinget
ber Regjeringen instruere Direktoratet for naturforvaltning til å forlenge
de generelle jakttidene for elg til perioden 15. september til 23.
desember, og for hjort til perioden 10. september til 23. desember. Utvidet
jakttid forutsetter samjakt. Dersom jaktvald stenges for annen jakt
enn elgjakt i lengre perioder under hjortejakten, blir
kommunen delegert myndighet til å stramme inn jakttid for
dette jaktvaldet.»

Det vil bli votert alternativt mellom
dette forslaget og innstillingen fra komiteen.

Komiteen hadde innstilt:

Dokument nr. 8:110 (2006-2007) – representantforslag fra
stortingsrepresentantene Børge Brende, Gunnar Gundersen,
Sonja Irene Sjøli, Øyvind Halleraker og Martin Engeset
om en generell utvidelse av jakttiden for hjortevilt – bifalles
ikke.

Votering:

Ved alternativ votering mellom komiteens innstilling og
forslaget fra Høyre ble innstillingen bifalt
med 88 mot 15 stemmer.

(Voteringsutskrift kl. 13.57.01)

  I sakene nr. 3–5 foreligger
det ikke noe voteringstema.





                
                
                

Voteringen i en sak finnes i slutten av referatet for hver enkelt sak.


            


            

