 Det blir replikkordskifte. 




 Vekterbransjen er som kjent en bransje i sterk vekst. Vekterne er veldig synlige i gatebildet og i forskjellige butikksentra. Nå vil statsråden ha en gjennomgang av og en sterkere kontroll med bransjen. Han påpekte en hel rekke ting som nå skal gjøres fra departementets side. Han sa også at det skal være et gebyr som disse selskapene skal betale. Likevel vil dette koste penger. Det vil koste ressurser, og det vil koste mannskap. I hvilken utstrekning vil statsråden sørge for at dette blir fulgt opp? 




 På dette feltet som ellers i kriminalpolitikken syns i hvert fall denne statsråden at det er ganske uhensiktsmessig å vedta lover som ikke blir fulgt opp. Derfor mener jeg at det er veldig viktig at vi også får gode redskaper ute i politidistriktene som gjør at man bl.a. kan drive en vandelskontroll som vi ønsker skal bli hyppigere og bedre enn i dag. Samtidig må jeg si at dette ikke bestandig handler om flere mennesker og mer penger. Det handler også om å gjøre ting på en litt lurere måte. Ved siden av at vi bevilger penger til politiet, og ved siden av at vi utdanner stadig flere politifolk, er det etter min mening også smart å forlate diskusjonen om hvor mange politifolk som skal sitte og kontrollere vekterne. Man hadde et forslag om fem, som den forrige regjeringen ikke fulgte opp. Vi har heller ikke fulgt det opp, fordi vi mener at bl.a. datautstyr, gode dataprogrammer, kan hjelpe oss med dette. Så mener jeg at næringa sjøl har et betydelig ansvar. Derfor ser vi på egenfinansiering av kontrollmekanismene. 




 Når det gjelder ID-kort, fikk jo statsrådkollega Bjarne Håkon Hanssen ID-kort for bygg og anlegg, så det bør være en smal sak å få det til for vekterne. 




Jeg har et spørsmål om bankene. De har ikke tellesentraler lenger. Disse eies av vaktselskapene. Finansinstitusjoner regnes som kritisk infrastruktur. Da bør vel de som flytter penger, også regnes som det. Er det blant de regelverksendringer som statsråden har tenkt å fremlegge for Stortinget når det gjelder å skjerpe kravene til dem som frakter pengene, eller er ikke dette innenfor arbeidsgruppens arbeid? 




Så er det et spørsmål som ikke ble besvart: Er det greit med kun ordensvaktskurs for å operere som vekter, noe man har fått signaler om skjer i en del politidistrikt?




 Denne arbeidsgruppa skal se på hvor omfattende reglene skal være. Som jeg nevnte i mitt hovedinnlegg, er nettopp lovens virkeområde ett viktig tema i arbeidsgruppas rapport. Det gjelder ikke bare spørsmålet om hvorvidt utdanningsinstitusjoner og de som driver opplæring, skal inn under dette. Det gjelder jo hvor bredt vi skal strekke vaktvirksomhetsbegrepet. Det får vi komme tilbake til når arbeidsgruppa kommer med sin rapport, sjøl om vi her ser at det er glidende overganger mellom dem som er ansatt i selskaper som driver med virksomhet som kan være utsatt for risiko, og dem som på sjølstendig basis tar flere typer oppdrag og er å betrakte som helt klassiske vaktvirksomheter. 




Jeg forstår at noe av foranledninga til det siste spørsmålet er at representanten Dahl tok det opp i sitt innlegg. Jeg skal være varsom med å være for bastant i forhold til de juridiske tolkninger her og nå. Spørsmålet om gjeldende regler vedrørende skjenkesteder og vaktvirksomhet er jeg parat til å svare på detaljerte juridiske spørsmål om, hvis jeg kan få forberede meg litt og får dem skriftlig. 




 Jeg har full forståelse for at statsråden ønsker å avvente en arbeidsgruppes innstilling før han konkluderer, eller går for langt i å si hva han mener. 




For å spørre statsråden direkte: Er det noe han p.t. er helt sikker på at Regjeringen bør regulere, i lys av de erfaringene man har hatt med vekterbransjen i den siste tiden?




 Det er en underfundig måte å stille spørsmål på! Med all respekt for arbeidsgruppa - her sitter jo næringa også, og særlig våre partier er opptatt av at næringa skal høres. Jeg vil være litt varsom med å konkludere nå, men jeg har jo pekt ut tydelige temaer for arbeidsgruppa, bl.a. gjelder det opplæring og sjekk av vandel. Det må vi ha tydeligere regler for. 




Så mener jeg at representanten Syversen hadde et veldig godt poeng i sitt innlegg, at man skal se utover rapporten fra arbeidsgruppa og den lovgivninga som nå kommer, se på hva som skjer, hva som danner bakgrunnen for at mange av de sosiale kontrollmekanismene i samfunnet svikter, slik at vi har behov for flere vektere. Det er en interessant problemstilling. Jeg håper at den debatten vi får rundt lovgivninga, bidrar til å holde oppe en slik nødvendig debatt. 




 Replikkordskiftet er omme. 




Fleire har ikkje bedt om ordet til sak nr. 6. 




(Votering, sjå side 3134) 





                    

 Under debatten har André Oktay Dahl sett
fram eit forslag på vegner av Framstegspartiet og Høgre. Forslaget
lyder: 

«Stortinget ber Regjeringen
om å 

1. Sørge for
at Justisdepartementet og Politidirektoratet i samarbeid med Nasjonalt organ
for kvalitet i utdanningen (NOKUT) og næringen, kvalitetssikrer vekterutdanningen
og kravene som stilles ordensvakter, samt definerer det offentliges krav
slik at utdanningsinstitusjoner lettere kan etablere tilbud. 

2. Særskilt gjennomgå opplæringen for vektere
og ordensvakter som patruljerer i det offentlige rom, for å vurdere
hvorvidt opplæringen er tilfredsstillende med hensyn til lovlig og
ulovlig maktbruk i tjeneste. Stortinget forutsetter at også representanter
for mindre selskaper inviteres til dialog om endrede opplæringskrav
mv. 

3. Utarbeide klare forskrifter til vaktvirksomhetsloven
om bruk av maktmidler i tjenesteutøvelse. Forskriften bør
inneholde bestemmelser om hvilke maktmidler vektere, ordensvakter og andre
i tjeneste kan bruke, under hvilke omstendigheter maktmidler kan benyttes
og enkle rapporteringsrutiner til politiet ved pågripelse eller bruk
av maktmidler. 

4. Utrede og fremme forslag om en egen
prikkordning for vektere og ordensvakter og dørvakter. 

5. Gjøre de nødvendige grep for at ordensvakter og
vektere som begår alvorlige uønskede og kriminelle handlinger
via Politiets datasystemer, raskt kan svartelistes i alle politidistrikt.

6. Senest i forbindelse med revidert nasjonalbudsjett
sørge for opprettelse av de stillingene som ble forutsatt av Stortinget
ved vedtakelsen av lov om vaktvirksomhet. 

7. Legge frem
forslag til endringer i lov om vaktvirksomhet med sikte på å
klargjøre at politiattest kan kreves også etter ansettelse,
og at det enkelte selskap gis anledning til å innhente dette ved mistanke
om kriminelle handlinger begått av egne ansatte. 

8. Utrede forslag om å teste vektere i vekterselskap ved mistanke
om misbruk av rusmidler i tjeneste. 

9. Innføre
et krav til nasjonalt vekter-ID-kort for å kunne arbeide som vekter
i Norge. Kortet skal kunne inndras av politiet dersom man viser seg uegnet.
Det må stilles krav om godt synlig registreringsnummerskilt på
uniformen for dørvakter og vektere slik at man kan oppgi dette ved
klage. 

10. Sørge for at politiet skal ha plikt
til å varsle ledelsen i et vaktselskap dersom en av deres ansatte
har begått straffbare handlinger, eller er under etterforskning mistenkt
for alvorlige straffbare handlinger.» 

Presidenten har grunn til å tru at Kristeleg Folkeparti og Venstre
støttar forslaget. 

Votering:

Forslaget frå Framstegspartiet og Høgre
vart med 53 mot 47 røyster ikkje vedteke.

(Voteringsutskrift
kl. 21.22.30)

Komiteen hadde tilrådd: 

Dokument
nr. 8:40 (2007-2008) - representantforslag fra stortingsrepresentantene
Lars Sponheim, Trine Skei Grande, Gunnar Kvassheim og Odd Einar Dørum
om en gjennomgang av regelverket for ervervsmessig vaktvirksomhet - vedlegges
protokollen. 

Votering:

Tilrådinga frå komiteen vart
samrøystes vedteken.


                    
                    

