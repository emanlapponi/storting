 Presidenten oppfatter det da slik at forslaget med det er omgjort til et oversendelsesforslag.




 Det offentlige virkemiddelapparatet er viet stor interesse i denne sal. Det er en debatt rundt temaet ved hvert budsjett, også ved revidert budsjett, i tillegg til ved de enkelte saker om næringsutvikling som er til behandling i denne sal.




Forslaget fra Sosialistisk Venstreparti som er til behandling i dag, går ut på å opprette et nytt fond for næringssvake områder. Fremskrittspartiet ønsker å se forslaget i en større sammenheng, og har i merknads form sluttet seg til merknadene som Kristelig Folkeparti og Høyre stiller seg bak. Regjeringen, ved statsråd Gabrielsen, forbereder en helhetlig gjennomgang av virkemiddelapparatet, og nå når statsråden er til stede, kunne det kanskje være greit å få noen synspunkter fra ham på hva som skal prioriteres i denne, og når dette sannsynligvis vil komme til Stortinget, siden det er viet så stor oppmerksomhet.




Komiteen og Stortinget får jo en rekke anledninger ellers også til å behandle virkemiddelapparatet. Næringskomiteen skal sannsynligvis før ferien behandle en eierskapsmelding. Vi har jo en situasjon der man i Norge, som verdens rikeste land målt pr. innbygger, mangler betydelig kapital til å gjøre investeringer her hjemme, så det blir en rekke problemstillinger rundt dette som både må drøftes i næringskomiteen og behandles her i stortingssalen.




Vi i Fremskrittspartiet vil likevel si at vi synes ikke at det er fornuftig med for brå endringer når det gjelder rammebetingelsene for det statlige virkemiddelapparatet. Og jeg tenkte jeg skulle sitere tidligere styreleder i SND, Frode Alhaug. Han kom med et hjertesukk i fjor:







«Hvis norsk næringsliv skulle vært drevet med like skiftende strategier som det SND har måttet forholde seg til, ville det ikke eksistert i det hele tatt.»




Så som sagt: Fremskrittspartiet har valgt å vente på den gjennomgangen som regjering og departement kommer med, og da skal vi ta til orde for våre standpunkter.




 Ut fra den innstillingen som i dag behandles, er det tilsynelatende stor forståelse blant partiene for den problematikken som ligger i manglende kapitaltilgang. Det kan være et generelt problem, men det er klart at det særlig er følbart i næringsfattige områder.




Jeg synes det som blir sagt også fra regjeringspartienes del i innstillingen, er interessant, at en har mindre tilgang på privat kapital i utkantene enn i sentrale strøk, og at det må være en målsetting at en får en ytterligere målretting av virkemidlene nettopp med tanke på næringsfattige områder. Det er et interessant utsagn i forhold til den gjennomgangen av virkemidlene som Regjeringen har varslet. Jeg vet ikke om jeg skal tolke utsagnet dit hen at regjeringspartiene dermed mener at det er behov for de selektive virkemidlene som vi har hatt. Det er mulig de mener det. I så fall ser jeg på det som positivt, for det er Senterpartiets klare oppfatning at de selektive virkemidlene en har gjennom bl.a. SND, aldri kan erstattes av generelle virkemidler og av skattelettelser. Derfor tror jeg at denne saken er et oppspill til en enda viktigere debatt som kommer til å handle om hvilken virkemiddelbruk en skal ha innenfor næringspolitikken. I så måte er Regjeringens gjennomgang viktig, og i likhet med representanten Hedstrøm synes jeg det kunne være interessant om statsråden kunne utdype både hva som vil bli prioritert knyttet til en slik gjennomgang av virkemidlene, og tidsperspektivet for Stortingets behandling av dette spørsmålet.




Vi vet at det er mange gode prosjekter ute i distriktene som i dag strander fordi en mangler tilgang på kapital. Særlig viktig vil det være i næringsfattige strøk. Men det er også slik at mange i såkalte utviklingsstrøk merker problemet. Som eksempel fra det fylket jeg kommer fra, kan jeg nevne områder som både Namsos og Ytre Namdal, som er betegnet som utviklingsstrøk, hvor tilgangen på privat kapital er problematisk.




Når det gjelder de kuttene som har vært foretatt i budsjettet i høst i SND, og fjerningen av kommunale næringsfond, er det i så måte ganske uforståelig. Begge ordningene bidrog til nyetableringer og til nyskaping i mange lokale samfunn og var en viktig kilde for kapital for områder som ellers har vanskelig tilgang på kapital.




Ordningen med kommunale næringsfond er nå ugjenkallelig borte i forhold til flertallet i Stortinget. Derfor mener Senterpartiet at det er viktig med en målrettet ordning for de områdene der tilgangen på kapital er vanskeligst, og der næringsgrunnlaget er mest ensidig. Derfor har vi også valgt å støtte det forslaget SV har fremmet i denne sammenhengen. Vi mener at et slikt forslag vil være i tråd med EØS-regelverket, og at EØS åpner for den typen muligheter. Vi synes også at en slik ordning er nødvendig, ut fra den helt uforståelige nedskjæringen som skjedde når det gjaldt SND. Det betyr ikke at vi ikke er opptatt av at en i framtiden skal styrke SNDs ordninger – det mener vi er helt nødvendig – men vi mener også, som sagt, at en prinsipielt bør ta et standpunkt der de selektive virkemidlene styrkes fordi de har stor betydning, særlig i de områdene vi i dag debatterer.




Representanten Ryan har gjort om forslaget til et oversendelsesforslag, og det tar vi til etterretning. Vi mener at denne problematikken bør følges opp av departementet i forbindelse med den gjennomgangen av virkemiddelbruken som nå er til behandling, og vi ser fram til en bredere debatt om hele denne problemstillingen i den sammenheng.




 Jeg synes det har vært en positiv debatt om dette Dokument nr. 8-forslaget, selv om innfallsvinkelen naturlig nok vil være litt forskjellig ut fra hver enkelts ståsted. Det finnes ikke noen enkle svar på store utfordringer, og det tror jeg òg debatten så langt viser.




Jeg er enig med representanten Ryan i at mange av de problemene vi ser, skyldes mangel på arbeidsplasser, men vi ser i enkelte strøk faktisk også det stikk motsatte, at dårlige utviklingsmuligheter skyldes mangel på arbeidskraft. Det er derfor mange sammensatte utfordringer som ikke lar seg så lett forene. Og det er ikke slik at det er de enkelte budsjettpostene innenfor SNDs forskjellige programmer som vil være avgjørende for suksess eller fiasko.




Det som jeg tror er veldig positivt, som jeg også oppfattet at representanten Fossli syntes, er at man slutter opp om den gjennomgangen av det offentlige virkemiddelapparatet som vi har. Det oppfattet jeg også var holdningen i SV og Senterpartiet. Det er positivt, for jeg tror vi har tilstrekkelig dokumentasjon til å få klargjort at det man har gjort de siste årene, er mer eller mindre å omdefinere hele Norge til ett eneste stort distrikt, hvor det bare er landegrensene som setter grensene. Da blir treffsikkerheten upresis, og den blir gal. Vi har helt åpenbart kommet til det punkt at vi ser at eksempelvis SND Invest ikke har vært noe lokomotiv for å bidra til egenkapital og til investering. I de områdene av landet som har størst behov for investeringer, og hvor alternative finansieringskilder i mye mindre grad er til stede enn i de mer sentrale strøk, ser vi at SND via sitt investeringsselskap, sitt investeringsfond, har valgt å prioritere områder hvor utfordringer på dette området ikke er så store som i de områdene som representanten Ryan ønsker å peke på.




Jeg tror også vi må ha den samme erkjennelsen når det gjelder statens nye investeringsselskap, at det heller ikke kommer til å bli noen løsning for de deler av landet som representanten Ryan tar opp. Det er klart at med de krav til avkastning som Stortinget har vedtatt, markedsrente pluss 10 pst., og hvor man skal treffe fond med en grunnkapital på 300 mill. kr og oppover, vil ikke det være noen løsning som sådan for de områdene som forslagsstilleren ønsker å treffe. Derfor er det positivt og nødvendig at vi foretar noen nye grensedragninger, som jeg føler departementet er godt i gang med, og som Stortinget vil få behørig mulighet til å gå tilstrekkelig gjennom. Når denne gjennomgangen er foretatt av Regjeringen, vil Stortinget få mulighet til å diskutere dette på et mye bedre og tyngre grunnlag.




 Regjeringen er oppmerksom på det behovet som eksisterer for å tilføre næringslivet risikokapital. Det er først og fremst i etableringsfasene, når ideene utvikles og en bedrift står på spranget til kommersialisering, at det kan være grunnlag for at myndighetene går inn med risikokapital. Det er derfor en viktig sak som tas opp, og jeg har merket meg synspunktene i forslaget, merknadene fra komiteen og for så vidt debatten her i dag.




Vi har i dag et virkemiddelapparat som i store trekk ivaretar de hensyn som er innbakt i forslaget. Det er, som tidligere nevnt, tre statlige og halvstatlige egenkapitalordninger som skal ivareta behovet for risikokapital til næringslivet. Det er såkornordningen med sine fond, det er SND Invest AS og Statens investeringsselskap AS. I tillegg yter SND lavrisiko- og risikolån til næringsvirksomhet i distriktene.




Det nye investeringsselskapet skal investere i privateide fond, som igjen skal gå inn i enkeltbedrifter i en tidlig fase. Selskapet er lokalisert i Bergen og har hele landet som nedslagsfelt for sine investeringer. Selskapet vil kunne bli et nyttig instrument ved oppbyggingen av nye fond.




Såkornordningen bygger på et samspill mellom offentlig og privat kapital. Den består av fem regionale og et landsdekkende fond. Såkornfondene skal gå inn i en tidligere fase enn investeringsselskapet. Som følge av den lave likviditeten i markedet har såkornselskapene hatt vanskeligheter med å få inn privat kapital, samtidig som en ikke har fått solgt seg ut av eksisterende engasjement i den takt som en hadde regnet med. Alt i alt har dette ført til at fondene ikke har fått økt kapitalgrunnlaget eller fått frigjort kapital til nye investeringer i det omfanget som både var forutsetningen, og som fremdeles er ønskelig.




For de regionale fondene har det vært et spesielt problem at de er små. Små fond har ofte en lite optimal risikoprofil og sårbar administrasjon. Videre har samarbeidet på tvers av landsdelsgrensene vært vanskelig, særlig med tanke på å innhente kapital fra private og finne de riktige prosjektene.




Jeg vil så snart som mulig, etter at den siste emisjonsrunden for såkornordningen er gjennomført den 31. mars nå i år, ta kontakt med fondene for å drøfte erfaringene som fondene har hatt så langt. De områdene vi ønsker drøftet, er fondenes geografiske og bransjemessige avgrensninger, fondenes størrelse og deres styringsmodeller, herunder hvordan en har hatt nytte av kompetansen til de private investorene som er med. Synspunktene som kommer frem, vil danne grunnlaget for en ny vurdering av såkornfondene som næringspolitisk virkemiddel.




Etter de signalene jeg har fått så langt, mener jeg det er mer hensiktsmessig å bygge videre på den modellen vi har med såkornfond, enn å bygge opp et nytt fond for næringsfattige områder. Dette er i tråd med Sem-erklæringen. En slik linje vil sikre fortsatt regional forankring av fondene, samtidig som en bygger opp eier- og forvaltningskompetanse i distriktene.




Jeg ser imidlertid for meg visse grep som kan gjøre ordningen bedre. Vi kan spisse fondene ved at de spesialiserer seg og dermed får en bransjemessig kompetanse med hele landet som arbeidsfelt og investeringsområde. Vi må ikke få et system som låser inn både kompetansen og aktiviteten geografisk. Jeg synes jeg kan se konturene av en slik innlåsing i Dokument nr. 8-forslaget. Et mer åpent system som bygger på samspill og utveksling av kompetanse på tvers av regionale grenser, vil være til fordel for distriktene, etter mitt skjønn. Gjennom investeringsselskapet og mer fleksibel bruk av såkornordningen vil vi kunne nå dette målet.




Gjennomgangen av såkornordningen vil inngå i den brede vurderingen av virkemiddelapparatet som nå pågår. Arbeidet er forutsatt å være ferdig etter sommeren 2002. Utgangspunktet for gjennomgangen vil være alle typer direkte virkemidler overfor næringslivet, både tilskudd, lån, garantier, egenkapital, informasjon, rådgivning, infrastruktur og nettverk. Mulighetene for å styrke kapitaltilgangen og næringsutviklingen i næringsfattige områder er en viktig del av denne gjennomgangen. Konklusjonen vil bli lagt fram for Stortinget på egnet vis, i hvilken form får vi komme tilbake til. Det vil være naturlig å se nærmere på det forslaget som her er fremmet, i en slik sammenheng.




Så noen kommentarer til det som det har vært rettet direkte spørsmål om, og noen kommentarer til enkelte utsagn:




Fossli sa at SV, Arbeiderpartiet og Senterpartiet hadde pekt på og vært svært bekymret for kuttene i SND og den innvirkningen det måtte ha på fraflyttingen. Vel, det er altså, som det står i merknaden fra komiteen i innledningen – jeg holdt på å si – til tross for at Stortinget i 20 år har fattet mange vedtak om at man ikke burde flytte fra distriktene, et uomtvistelig faktum at halvparten av kommunene i Norge har hatt fraflytting. Jeg tror det er helt åpenbart at rammebetingelser på bred basis, både direkte og indirekte virkemidler, har betydning – selvfølgelig – for bosettingen. Det er umulig å tenke seg bosetting i distriktene uten at man har arbeidsplasser, og da arbeidsplasser som er lønnsomme.




Hedstrøm spurte konkret om når denne saken kommer til Stortinget. Jeg antydet at vi i løpet av sommeren, dvs. før Stortinget kommer sammen til høsten, har en klar oppfatning av denne gjennomgangen og hva som skal fremmes overfor Stortinget. Hvordan dette vil bli gjort, må jeg få lov til å komme tilbake til. Det er to muligheter. Den ene er i budsjettsammenheng, og den andre er i en egen sak. Det må vi få lov til å komme tilbake til.




Så spurte både Hedstrøm og Arnstad om hva vi prioriterer i den gjennomgangen vi har. Nå er det faktisk slik at vi akkurat i dag har et ganske stort møte med alle de underliggende etater som utgjør det som er virkemiddelapparatet. Vi har hatt en svær prosess nå, hvor alle virkemiddelapparatene har blitt bedt om å komme med innspill, og det er kommet inn 16 skriftlige innspill, dvs. fra stort sett alle bortsett fra fra ett, så vidt jeg kan se, som viser styrker, svakheter, mulige overlappinger, mulige forslag til endringer osv. I tillegg har vi gått ut til alle næringsorganisasjonene på bred front, og vi har fått innspill fra 35 landsdekkende organisasjoner som har synspunkter både i forhold til målsetting, hvilke ressurser vi skal sette inn, og – i siste instans – hvilken organisering vi skal ha på dette.




Jeg tror det er viktig at vi har ganske klare oppfatninger innledningsvis av hva som overordnet er hensikten med alle disse direkte virkemidlene. Vi bruker et betydelig antall milliarder til disse virkemidlene. Det er viktig, som for så vidt forslagsstiller Ryan sa, at vi ikke bare deler ut penger i øst og vest, men at det er til noe som kan bidra til det som er målsettingen, nemlig å skape lønnsomme arbeidsplasser i distriktene, som igjen gjør at vi får bosetting i de samme distriktene. Men summen av det hele bør etter mitt skjønn bygge på at det øker verdiskapingen, at det øker den kaken som er til fordeling gjennom det vi deler ut gjennom virkemiddelapparatet. Jeg tror også man må innse at det ville være naturlig å fokusere på en regional utvikling i større grad enn på at man skal ha en absolutt utvikling i sysselsetting og bosetting i samtlige av landets 430–440 kommuner.




Så tror jeg det er viktig å ha den målsettingen at vi skal gjøre Norge generelt til et interessant land å etablere næringsvirksomhet i. Jeg tror at vi allerede fra første stund i denne gjennomgangen av virkemiddelapparatet skal legge til grunn at det er viktig at man også har et internasjonalt perspektiv på dette – av to grunner: For det første fordi vi er i et åpent marked nasjonalt. Vi er utsatt for konkurranse fra utlandet på nærmest alle felt. Vi vet at etter WTO-runden vil det kanskje være enda færre områder hvor vi ikke er eksponert for konkurranse. Da vil det være lite hensiktsmessig at man forleder bedrifter til å starte produksjon som vi vet vil tape i en internasjonal konkurranse. Og for det andre fordi vi andre i forhold til perspektivet etter oljealderen, må tette det verdiskapingsgapet. Det betyr at vi må ha et internasjonalt blikk i forhold til konkurransekraften i de bedriftene vi etablerer. Det nytter ikke at man bare er konkurransekraftig internt, man må kunne tåle den internasjonale konkurransen for derigjennom også å muliggjøre eksport.




 Inge Ryan har bedt om ordet til replikk.




 Jeg har to spørsmål til næringsministeren.




Spørsmål nr. 1: Tror næringsministeren at det nye Statens investeringsselskap er et virkemiddel som vil hjelpe de små bedriftene ute i Distrikts-Norge, eller vil det være et virkemiddel som vil hjelpe de større bedriftene i sentrale strøk?




Vi vet at det går i bølgedaler i kongeriket Norge. Akkurat nå ser vi at det er enkelte områder i landet som er på vei opp, spesielt har kysten positive tendenser, mens en del strøk i indre del av Norge, helt fra sør i landet til nord i landet faktisk, opplever en bølgedal der man sliter med å bevare eksisterende arbeidsplasser og å skape nye.




Spørsmål nr. 2: Mener statsråden at det er en oppgave for Stortinget og for Regjeringa å hjelpe de områdene som opplever bølgedaler, ved at man setter inn særskilte tiltak nettopp på slike steder når privat kapital ikke er tilgjengelig, slik at man kan få opprettholdt bosettinga?




 Det første spørsmålet var hva statsråden tror om Statens investeringsselskap, om det vil hjelpe små bedrifter i distriktene, eller om det stort sett vil hjelpe de store i sentrale strøk. Jeg tror ikke det er mulig å trekke noe entydig konklusjon på det. Men jeg ser ikke for meg at Statens investeringsselskap vil være det mest målrettede instrumentet for å hjelpe de minste bedriftene i distriktene, hvor hensikten er å ivareta det representanten tok opp i det siste spørsmålet, nemlig å opprettholde bosettingen i distriktene. Jeg tror at investeringsselskapet først og fremst er viktig for å få til en total innovasjon på de områdene som er blinket ut til å være satsingsområde for det. 




Så spør representanten Ryan om Regjeringen mener det er viktig å bidra til å opprettholde bosettingen i distriktene, og så pekes det på det forhold at mange av de næringene som antas å være fremtidsnæringer, vil være naturlig lokalisert i de kystnære områder, mens det indre østlandsområdet, som det har vært pekt på i det siste, kanskje vil komme litt i bakevjen i så måte. Vel, nå må vi håpe at ikke den utviklingen som forståsegpåeren har antydet, blir en realitet, for det er ingen tvil om at veldig mange næringer vil kunne drives akkurat like godt i det indre østlandsområdet som andre steder i landet. Men det er jo et uomtvistelig faktum at det som det er påpekt vil bli framtidsnæringene, i mindre grad vil være lokalisert der. I tillegg må det antas at avgangen i antall årsverk i landbruket vil fortsette, og vi vet hvor viktig sysselsettingen i landbruket er i en del av disse områdene. Det betyr at man nødvendigvis må ha et større fokus på de spesielle områdene hvis man skal opprettholde den ambisjonen som Stortinget har hatt, og som det er bred konsensus om, at hovedmønsteret hva gjelder bosetting og sysselsetting, skal opprettholdes. Det betyr at i den gjennomgangen vi skal ha av virkemidlene, vil den intensjonen som ligger i forslaget fra Ryan, bli vurdert og ivaretatt i utspissingen av disse områdene. For det kan ikke være slik at de virkemidlene vi etablerer, skal gjelde i alle landets 435 kommuner, når man har forskjellige utfordringer.




 Flere har ikke bedt om ordet til sak nr. 1.

(Votering, se side 2106)





                    

 Under debatten har Inge
Ryan satt frem et forslag på vegne av Sosialistisk Venstreparti
og Senterpartiet.

Forslagsstilleren har omgjort forslaget til
et oversendelsesforslag, og det lyder i endret form:

«Det
henstilles til Regjeringa å etablere et eget
næringsutviklingsfond for næringsfattige områder
for å bidra til å snu den negative befolkningsutviklinga
i disse områdene.»

Presidenten foreslår at forslaget
oversendes Regjeringen uten realitetsvotering – og anser
det som vedtatt.

Komiteen hadde innstillet:

Dokument nr. 8:36 (2001-2002) – forslag
fra stortingsrepresentant Inge
Ryan om opprettelse av et nytt næringsutviklingsfond for
næringsfattige områder – vedlegges
protokollen.

Votering:

Komiteens innstilling bifaltes enstemmig.


                    
                    

 Flere har ikke bedt om ordet til sak nr. 2.





                    

 Flere har ikke bedt om ordet til sak nr. 4.





                    

 Det blir replikkordskifte.




 Jeg skal bare oppklare noe som kan synes å være en misforståelse. Jeg vil bruke et begrep som man kjenner fra redaksjonskomiteer: Det Kosmo etterlyser at vi ikke er med på i komiteen – Høyre og Kristelig Folkeparti divergerer – anses av saksordføreren innarbeidet i det andre. Jeg poengterte at vi ser på endringer i regelverket, på å få realisert intensjonsavtalen og på en forvaltningsmessig sammenslåing. Jeg mener på vegne av Høyre og Kristelig Folkeparti at dette tar inn i seg det som man etterlyser fra flertallets side her.




Den andre merknaden vi ikke er med på, fra Arbeiderpartiet og SV, gjelder beregningsregelen. Vi synes fra Høyre og Kristelig Folkepartis side det er litt tidlig på basis av en del avisoppslag og henvendelser – vi har fått mange vi også – å si fra en kontrollkomites side etter knapt tre måneder at reglene ikke har fungert.




Dette er den relativt enkle forklaringen på at vi ikke har vært med på de merknadene, men jeg tror ikke det er noen særlig stor forskjell i realitetene.




 Ettersom dette var en replikk, må jeg vel svare på den, selv om jeg oppfattet det som en klargjøring av at Høyre og Kristelig Folkeparti fremdeles er interessert i å ha systemer, bl.a. lønnstilskudd, som blir incentiver til at både offentlige og private arbeidsgivere er interessert i å ta imot yrkeshemmet arbeidskraft. Jeg tror dette absolutt er nødvendig, og jeg er glad for at André Dahl nå på Høyres og Kristelig Folkepartis vegne har presisert at det er de også opptatt av.




 Flere har ikke bedt om ordet til replikk.




 Sjøl om tallene som trygdedirektør Arild Sundberg kunne presentere for 2001, viste nedgang i antall nye uføre i forhold til 2000, er det alvorlig at bare en av seks var gjennom yrkesrettet attføring før de ble uføretrygdet i 1999, slik denne riksrevisjonsrapporten viser, og at prosentandelen gikk ytterligere ned i 2000. Så kan vi, som representanten Kosmo var inne på, se på tallene osv., men det er altså denne tendensen som er viktig.




Etter ti år med arbeidslinja i velferdspolitikken og etter gjentatte ønsker fra politikere om at funksjonshemmede og andre yrkeshemmede skal få mulighet til lønnet arbeid, står det altså dårlig til. Jeg er helt enig i det som representanten Kosmo sa, at arbeid, og jeg vil legge til bolig, er grunnlaget for deltakelse i samfunnet. Så har vi det paradoksale faktum at mens folkehelsa stort sett er god, blir det flere uføretrygdede. Da blir det for et parti som SV – som er opptatt av ikke bare å se på konsekvensene, ikke bare å se på symptomene, men å se på årsaken – viktig å stille noen prinsipielle spørsmål om hvordan vi kan forebygge, og ikke bare reparere på dette. Da må vi stille oss spørsmålet: Er det tiltakene og organiseringa av tiltakene det er noe galt med, eller er det utviklinga av arbeidslivet som skaper uhelse?




SV mener at vi nå ser tendensen til et råere og mer brutalt arbeidsliv, et arbeidsliv som ikke har plass for dem som ikke kan yte 100 pst. Slik har det vært lenge i privat sektor, men nå ser vi også tendensene i offentlig sektor. Tidligere hadde offentlig sektor plass for dem som ikke hadde full arbeidsevne. Nå er denne lomma tatt vekk mange steder, også fordi offentlig sektor mer og mer drives etter bedriftsøkonomiske mål – hver lille eller store enhet skal lønne seg isolert.




Omorganiseringa av offentlig sektor, som har foregått over lengre tid, med mer konkurranseutsetting, er etter vår mening en viktig årsak til at flere og flere som ville ha bidratt med sine ressurser, blir støtt ut av arbeidslivet. Som Bergensavisen kunne melde i 1999: Konkurranseutsetting gir flere og friskere uføretrygdede.




Jeg utfordrer stortingsflertallet til å ta innover seg dette og til å stoppe enhver plan om å uthule arbeidsmiljølova, noe jeg oppfatter er Regjeringas signaler her. Dersom Regjeringa får igjennom den politikken som de ønsker på det området, er jeg ganske sikker på at jeg er nokså sannspådd når jeg sier at vi kommer til å få flere uføretrygdede og ikke færre. Men det jeg sier nå, betyr ikke at vi ikke må gjøre mer for å få flere ut i yrkeslivet gjennom yrkesrettet attføring, og det er mange muligheter som vi kunne ha tatt i bruk. Det er vi alle enige om. Men jeg advarer, og det gjorde for så vidt også saksordføreren, mot å skyte på pianisten, som ofte nå har vært Aetat. Det sa også Bjørn Hvinden, som var inne på høring, at vi må ikke ensidig skyte på Aetat når det – etter vår mening – er organiseringa av arbeidslivet som er hovedproblemet.




Så er det mye som Aetat og resten av hjelpeapparatet må og kan gjøre, og mye har vi pekt på. Jeg vil gi saksordføreren svært mye ros for det grundige arbeidet og forarbeidet som han har gjort, og som har bidratt til at vi har fått ei så bra komiteinnstilling som vi har – for det har vi.




Hva kan vi gjøre? Jo, først og fremst må vi få til samordning og samarbeid rundt den enkelte. Det er – og det er min klare erfaring etter å ha jobbet i dette feltet lenge – altfor mange som opplever å falle gjennom når stolleiken settes i gang, altfor mange som blir kasteballer i systemet, altfor mange som blir møtt med en A4-holdning som tar fra dem verdigheten, og dermed motivasjonen for å prøve seg i arbeidslivet. Her ser vi noen muligheter med et tettere samarbeid mellom trygdeetat, Aetat og for så vidt sosialkontoret. Det har SV foreslått mange ganger, og vi er tilfreds med at arbeidet med å utrede det, er i gang. Dernest må hele hjelpeapparatet – skole, utdanning, arbeidsplass, helse og omsorg – samarbeide for at særlig funksjonshemmede skal få et helhetlig tilbud og få hjelp.




Både brukerne og Aetat etterlyser kompetanseutvikling i Aetat. Aetat må få virkemidlene til å drive den kompetanseutviklinga som trengs. Da må arbeidsministeren ta de signalene som nå kommer om at ressursene i etaten er tynt, og at de ikke ser muligheten til å gjøre den jobben som forventes. Jeg er klar over at arbeidsministeren har tilført Aetat mer midler, men jeg tror altså ikke at det er nok.




Så et annet punkt: Nordlandsforskning viser til at effekten av utdanning i forhold til sysselsetting er dobbelt så stor for funksjonshemmede som for befolkninga for øvrig. Derfor er det, som komiteen har sagt, svært viktig at høyere utdanning eller lengre utdanningsløp blir tatt inn i attføringstiltak.




Så til slutt om det nye regelverket, som Arbeiderpartiet og SV står sammen om i en merknad. Vi kan altså ikke få understreket sterkt nok det som flere av høringsinstansene har gitt oss opplysninger om, nemlig at økonomi er utrolig viktig i forhold til motivasjonen til den enkelte når det gjelder å ta i bruk de virkemidlene som er der. Og i den forbindelse refererte representanten André Dahl til at det bare er gått tre måneder siden de nye reglene ble innført. Jeg syns imidlertid det er en ansvarsfraskrivelse dersom man ikke kan ta innover seg de alvorlige signalene som er kommet. Jeg vil i den sammenheng referere til et oppslag i Dagbladet, som sier at likesom 10 000 andre attføringsklienter mister en tobarnsmor på 32 år husholdningsbidraget neste år. Dermed tvinges hun til å gi opp studiene og drømmen om å komme tilbake i jobb. Dette er ganske alvorlig, og jeg oppfordrer statsråden til å si noe om hva han vil gjøre med dette.




 Dette med yrkesrettet attføring er en meget viktig sak, og kanskje særlig i disse tider, hvor det fokuseres så sterkt på mangel på arbeidskraft. Derfor synes jeg det er meget alvorlig at de resultatene som Riksrevisjonen har avdekket i sin undersøkelse, er såpass nedslående som de er. Det som kanskje er hovedproblemet ifølge denne rapporten, er at brukerne av disse tilbudene ofte faller mellom to stoler. Man har Trygdeetaten, som vurderer den enkelte som for frisk til å få uførepensjon, og så har man Aetat, som kanskje vurderer den samme personen som for syk til å være i arbeidsmarkedet. Det innebærer at det er mange som faller mellom disse to stolene og blir sittende fast i et system som de ikke kommer ut av. Resultatet for 1999 fremgår av rapporten, nemlig at det kun er 15,4 pst. som har forsøkt attføring før uførepensjon blir gitt. Og det er jo meget lavt og meget dårlig i forhold til det som er hovedregelen, at attføring skal være forsøkt før uførepensjon gis.




Vi i Fremskrittspartiet er av den oppfatning at det er meget positivt å få flest mulig mennesker over fra det som man kan kalle passiv stønad, til aktivt arbeid. Det tror vi er veldig viktig for den enkelte, slik at man kan få utnyttet sin arbeidsevne. Den kan være 50, 20 eller 100 pst. – det viktige er at man i hvert fall får utnyttet den arbeidsevnen man har. Det er på den annen side også veldig positivt for samfunnet, som vi vet har mangel på arbeidskraft. Derfor er vi veldig opptatt av at man får til et system som gir den enkelte mulighet til å forsøke arbeid før man får uførepensjon.




Vi har gjennomført en høring i denne saken, og der hadde man bl.a. invitert Norges Handikapforbund. Det som kom fram i den høringen, var at kanskje spesielt Aetat fokuserer for mye på den enkeltes begrensninger framfor den enkeltes muligheter. Og jeg synes det var meget nedslående å høre at en offentlig etat som Aetat legger hindringer i veien for at den enkelte skal få anledning til å utnytte sin arbeidsevne og sin arbeidskapasitet. Det er meget beklagelig, og jeg er veldig opptatt av at det bringes til ende.




Vi i Fremskrittspartiet er i de merknadene som vi er med på i denne saken, opptatt av tiltak som stimulerer både offentlige og private arbeidsgivere til å ansette yrkeshemmede. Det er også i de merknadene lagt vekt på å få til systemer som har fleksible kombinasjonsløsninger mellom arbeid og trygd, altså at den enkelte kan få utnyttet sine 20, 30 eller 40 pst. Det er vi veldig opptatt av. Vi er også opptatt av at yrkeshemmede skal gis et incitament til å forsøke arbeid, og at de også skal bli motivert til å forsøke arbeid gjennom sin kontakt med Trygdeetaten og Aetat.




 Senterpartiet har ingen representanter i kontroll- og konstitusjonskomiteen, men jeg har fulgt denne saken noe og sett på den innstillingen som er lagt fram fra komiteen. Det er i stor grad en enstemmig komiteinnstilling, men på enkelte områder forundrer det meg at noen partier ikke er med på det som burde sies i denne sammenhengen.




Vi har riktignok en del positive tall fra 2001 når det gjelder utviklingen på området uførhet og sykepenger. Tall fra de tre første kvartalene i 2001 viser at sykepengeutbetalingen har blitt atskillig lavere enn det man budsjetterte med for dette året, og det samme gjelder for uføretrygding og utbetaling der. Men allikevel er dette et meget bekymringsfullt område i politikken.




Jeg har med meg bladet Velferd, som utgis av FFO. Her står det på første siden at for folk med psykiske problemer er «arbeidslinja bare på papiret». Det viser seg at blant unge er det en veldig stigning når det gjelder sykdom og sykdomsfravær i forbindelse med psykiske lidelser. Det er slik at antall erstatta dager med psykiske lidelser økte med 120 pst. for gruppen under 30 år. For dem under 40 år er psykiske lidelser den vanligste årsaken til uførepensjonering. 45 pst. av de nye uførepensjonistene under 40 år har en psykisk lidelse som hoveddiagnose. Denne gruppen er det kanskje som er vanskeligst å få rehabilitert og inn i arbeidslivet, slik det ser ut nå, og det må derfor gjøres en skikkelig jobb for disse. Det gjelder også en annen gruppe unge mennesker, unge rusmisbrukere. Oppfølgingen her er veldig viktig, som for så vidt også komiteen har pekt på.




Videre er det klart at diffuse lidelser, altså muskel- og skjelettsykdommer og andre ting innenfor den gruppen, gjør at man må intensivere arbeidet for å finne bedre rehabiliteringsopplegg for disse, og mindre fysisk belastende arbeidsoppgaver. Da er det også viktig at det medisinske rehabiliteringsopplegget er godt. De problemer som mange av våre opptreningsinstitusjoner i dag har, vil jeg be om at Regjeringen ser på snarest mulig, slik at det medisinske rehabiliteringstilbudet kommer skikkelig på skinner nå, og at man både kan få tilbud om rehabilitering og etter medisinsk rehabilitering bli tilbakeført til arbeidslivet på en ordentlig måte.




Det forundrer meg storlig at Høyre og Kristelig Folkeparti ikke er med på å framheve behovet for tiltak som stimulerer både private og offentlige arbeidsgivere til å ansette yrkeshemmede. Det er nærmest litt oppsiktsvekkende at man ikke kan være med på en slik påpeking av behov. Det bør være tilstrekkelige incitamenter for både privat og offentlig sektor, slik at man kan få tilbake de som har vært ute av arbeidslivet en stund, og også beholde de som har en svekket arbeidsevne, så de kan fortsette i arbeidslivet.




I den sammenheng viser jeg til en artikkel fra det samme fagbladet Velferd som har følgende overskrift: «En tragedie at lønnstilskuddet er fjernet.» Det gjelder bedriftsintern attføring, det såkalte BIA-prosjektet. Det lønnstilskuddet var meget bra, men ble borte i svingene i forbindelse med omleggingen ved årsskiftet. Det er veldig synd, for det nye lønnstilskuddet som kommer nå etter avtalen mellom LO/NHO og Regjeringen, er på ingen måte det samme tilskuddet og har ikke den samme virkningen. Dette BIA-lønnstilskuddet gav bedriftene en mulighet til å beholde arbeidstakere, eller få dem inn igjen, ved at de fikk støtte til 50 pst. av lønnskostnadene til disse personene i inntil seks måneder, og deretter kunne man få 40 pst. av lønnsutgiftene i ytterligere inntil seks måneder, altså et prosjekt som kunne gå over et helt år. Lønnstilskuddet som bl.a. sosialkomiteen hadde merknader til ved behandlingen her i Stortinget denne uken, er et helt annet innrettet tilskudd, som har kortere varighet og som, som vi også påpekte fra sosialkomiteen, har en sats som er for lav hvis den skal være til hjelp for arbeidsgiver og arbeidstaker, i og med at beløpet så langt har vært satt til 250 kr pr. dag. Jeg tok dette opp i et spørsmål til sosialministeren i debatten om denne avtaleordningen, og da ble det vist til at det var administrasjonsministerens domene. Jeg håper derfor administrasjonsministeren kan svare meg nå på hvorfor dette BIA-tilskuddet er tatt vekk, og om det vil bli satt inn igjen i en skikkelig funksjon.




 Jeg har først lyst til å takke komiteen for at den har tatt opp et veldig viktig tema. Jeg tror både undersøkelsen, høringen og komiteinnstillingen er viktig og nyttig for dette området.




Det er helt klart at det er en fallitterklæring, både samfunnsøkonomisk og for den enkelte, når så mange går på uføretrygd som tilfellet er i Norge. Arbeidet for både å forhindre at problemet oppstår i første runde, og arbeidet med å få disse personene inkludert i arbeidslivet igjen i neste runde har svært høy prioritet. Som flere har pekt på, er det her viktig å finne en god balanse mellom forebygging og oppfølging når problemene først har oppstått.




La meg si litt om det forebyggende først. I forbindelse med intensjonsavtalen som den forrige regjeringen inngikk med partene i arbeidslivet, ble dessverre, etter vår mening, den forebyggende del av inkluderingsarbeidet undervurdert. Vi har nå i forståelse med Arbeidstilsynet kommet frem til at Arbeidstilsynet skal prioritere psykososialt arbeidsmiljø nettopp med sikte på å forhindre en del av de problemene og den utstøtingen som har å gjøre med arbeidsmiljøsiden. Jeg tror et aktivt HMS-arbeid i bedriftene er viktig for bedriftene, og det er veldig viktig også for å forhindre utstøting av en del av dem som nå utstøtes.




Et annet moment jeg vil nevne, og som vi må jobbe med, er å gjøre tiden fra problemer oppstår til man kommer i yrkesrettet attføring mye kortere. Det har ikke så mye å gjøre med utformingen av Aetats arbeid, som med å gjøre koblingen fra det medisinske via det sosiale frem til det yrkesrettede mer koordinert og kortere.




Når det er sagt, er de tingene vi kan gjøre konkret knyttet til yrkesrettet attføring, veldig viktige. Vi er svært opptatt av dette, og har allerede for det første pålagt Aetat, bl.a. i tildelingsbrevet for inneværende år, å intensivere arbeidet for yrkesrettet attføring. Vi har samtidig gjort det klart at terskelen for å bli vurdert for yrkesrettet attføring skal legges atskillig lavere enn det som tradisjonelt har vært vanlig i Norge. I utgangspunktet må det være slik at alle personer har rett til å få muligheten for å kvalifisere seg til arbeidsmarkedet. Om sannsynligheten for at man faktisk kan fungere i det normale arbeidsmarked er 90 pst. eller 10 pst. eller 5 pst., skal ikke spille noen rolle for muligheten for å bli kvalifisert.




Skal vi legge terskelen lavere, er det imidlertid også viktig at vi innser at en del grupper som ellers ville gått på uføretrygd, bare kan fungere i arbeidslivet hvis vi har flere varig tilrettelagte arbeidsplasser enn det vi har hatt tradisjonelt. Men det er ikke nok at vi har flere virkemidler i attføringsarbeidet. Vi må også ha et større spekter av typer arbeidsplasser å kunne tilby folk. Så i kombinasjon med økt innsats for yrkesrettet attføring må vi også legge inn økt satsing på varig tilrettelagte arbeidsplasser, og det gjør vi.




Når det så gjelder Aetats konkrete arbeid med yrkesrettet attføring, holder vi på med en omorganisering og styrking av Aetat i retning av å gjøre den bedre i stand til å fungere som en kvalifiseringsetat for alle typer arbeidssøkende, inklusiv de som krever et omfattende kvalifiserings- og oppfølgingsarbeid før de er klar for arbeidsmarkedet. I den forbindelse vurderer vi også endringer i finansieringsordningen for selve Aetat, slik at man i større grad kan få en finansiering knyttet til det konkrete kvalifiseringsarbeid man gjennomfører for ulike grupper. Det er viktig for å unngå å komme i en situasjon hvor Aetats budsjett er utformet på en måte som enten gjør det vanskelig for dem å håndtere de svakeste gruppene på en god måte, eller hvor de kanskje internt blir oppmuntret til å foreta andre prioriteringer enn dem vi ønsker å legge til grunn. Vi vil derfor i forbindelse med budsjettet for 2003 også komme tilbake til spørsmålet om hvordan Aetat bør finansieres fremover.




Det er viktig i dette arbeidet at man får et tettere samarbeid mellom Aetat, trygdeetat og sosialkontorene i kommunene. Det lokale samarbeidet der er allerede, etter de indikasjoner vi har fått, blitt bedre, og vi har iallfall pålagt Aetat å jobbe hardt for å få et tettere og bedre samarbeid, både med trygdeetatene og sosialkontorene lokalt. Samtidig er dette et helt sentralt element i prosjektet om samordning av tjenestene innenfor arbeid, trygd og sosiale tjenester som Regjeringen holder på med, og hvor vi har varslet at vi kommer med en større sak rimelig snart. I den forbindelse vil vi også vurdere alle aspekter ved regelverket.




La meg i den forbindelse komme med et lite hjertesukk i forhold til innlegget fra representanten Kosmo. Det er helt klart at denne regjeringen, og de partiene som støtter denne regjeringen, ikke er mer negativt innstilt til bruk av økonomiske incitamenter enn andre regjeringer vi har hatt i Norge. Tvert imot. Vi mener at økonomiske incitamenter, både overfor bedrifter og overfor arbeidstakere, er viktige for å motivere og anspore og gi resultater. Jeg tolker derfor på ingen måte synspunktene til regjeringspartiene i komiteen som at de stiller seg negativt til økonomiske incitamenter. Derimot tror jeg vi kan si at vi synes det er et lite problem at man i intensjonsavtalen om et mer inkluderende arbeidsliv generelt sett har åpnet for så begrenset bruk av økonomiske incitamenter som tilfellet er. Men det skal vi leve med. På de områdene hvor vi har frihet til å bruke økonomiske incitamenter, er vi helt åpne for å vurdere alle former for slike incitamenter.




I den forbindelse ønsker vi også å vurdere både hvordan vi bedre kan bruke den lønnstilskuddsordningen som nå finnes, og hvilke andre tilskuddsordninger som kan være hensiktsmessige for å få flere folk ut i arbeid.




Jeg sa innledningsvis at komiteens arbeid er en veldig nyttig input i hele prosessen for å styrke inkluderingsarbeidet i Norge. La meg i den forbindelse også understreke at intensjonsavtalen om et mer inkluderende arbeidsliv, som denne regjeringen slutter varmt opp om, er en avtale hvor punktet om å forhindre utstøting av arbeidstakere og punktet om å gi flere som i dag ikke er i arbeidsmarkedet, muligheten til å fungere godt, er like viktige som det punktet som vanligvis får størst oppmerksomhet, nemlig det som knytter seg til sykefravær. I oppfølgingen av avtalen kommer Regjeringen til å legge minst like stor vekt på inkluderingsaspektet og på aspektet å forhindre utstøting som på det som har å gjøre med sykefravær og sykelønnsordning.




 Flere har ikke bedt om ordet til sak nr. 5.





                    

 Flere har ikke bedt om ordet til sak nr. 6.





                    

 Under debatten har Henrik Rød
satt frem et forslag på vegne av Fremskrittspartiet. Forslaget
lyder:

«Stortinget
ber Regjeringen om å avvikle alle
statlige tilskudd til regionale utviklingsprogrammer.»

Votering:

Forslaget fra Fremskrittspartiet
ble med 74 mot 21 stemmer ikke bifalt.

(Voteringsutskrift kl. 13.33.26)

Komiteen hadde innstillet:

I

Stortinget ber Regjeringen på en egnet måte
legge fram en sak om nytteverdien av de regionale
utviklingsprogrammer.

II

Dokument nr. 3:4 (2001-2002) – om
Riksrevisjonens undersøkelse av regionale
utviklingsprogrammer – vedlegges protokollen.

Votering:

Komiteens innstilling bifaltes enstemmig.


                    
                    

 Carl I. Hagen har tatt opp de forslagene han refererte til.




 Kontroll er naturligvis en viktig del av skattemyndighetenes virksomhet. Riksrevisjonens rapport som vi nå behandler, viser at denne kontrollen er mindre hyppig enn hva den burde være. Og enda verre: Den er synkende.




Det er all grunn til å se alvorlig på dette. Det er de kommunale skatteoppkrevingskontorene som er i fokus, og det ser ut til at de har lagt for lite arbeid i denne viktige delen av oppgavene. Disse skatteoppkrevingskontorene i kommunene hadde en nedgang fra 7 613 kontroller i 1995 til 6 219 i 2000 – altså en reduksjon på ca. 18 pst. fra et allerede lavt nivå, som ligger langt under det nivået som myndighetene har anbefalt. Kemnerne selv, de statlige fylkesskattekontorene, de statlige ligningskontorene og de politiske miljøene er alle enige om at denne kontrollen bør ha en annen hyppighet enn hva denne undersøkelsen viser. Overføring av de oppgaver som nå ligger hos de kommunale skatteoppkrevingskontorene, til statlige skattemyndigheter kan umiddelbart se ut til å være en vei å gå. Og hva er da grunnen til at Arbeiderpartiet ikke går inn for dette umiddelbart? Jo, for det første mener vi at Riksrevisjonens rapport ikke er et tilstrekkelig grunnlag for å fatte en slik beslutning. Den peker på en kvalifisert måte på visse svakheter, men er ikke en utredning som går inn i alle de spørsmål som skal besvares før man kan ha et tilstrekkelig grunnlag for å fatte den type vedtak, etter vår vurdering. Vi vet for lite om bakgrunnen for tallene. En kontroll i oversikten er én kontroll, og det er en grei matematikk. Men hva er egentlig en kontroll? Vi vet lite om det. En kontroll av fiskebutikken på hjørnet, som kanskje tar to timer – hva vet jeg? – og en kontroll av et konsern, som kanskje tar måneder, vil begge hver for seg bli registrert som én kontroll. Tallene for kontroll omfatter kun kontroll ved besøk – når bedriften besøkes. Og man kan spørre seg: Kan det være slik at mye av dagens kontroll med dagens teknologi foregår på skatteoppkrevernes eget kontor, som altså ikke er med i denne oversikten over hvor mye kontroll som utøves? Og vi vet også for lite om hva det betyr å skille kontroll og innfordring. Hva er konsekvensen av det?




Og så kan man også spørre: Har vi grunnlag for å anta at kontrollen blir økt i omfang dersom den legges til statlig nivå? Ja, det er godt mulig. Men hvis vi igjen forholder oss til tall, kan det se ut til at den kontrollen som de statlige skattemyndigheter – for de har også slike kontroller – utfører, har samme fallende tendens som de kommunale skatteoppkrevernes kontor har. Ja, den synker enda mer, fra et enda lavere utgangspunkt. I 1995 hadde fylkesskattekontorene 6 582 slike kontroller rundt omkring i Norge, og i 2000 var tallet sunket til 3 821. Dette gir en reduksjon på 42 pst. Som en parentes til dette: Etter at Riksrevisjonen laget sin meget kvalifiserte rapport til oss, har skatteoppkrevingskontorene i 2001 igjen hatt en oppgang i antall kontroller og ligger nå på et høyere tall enn hva de gjorde i 1998.




Vi mener altså at det er behov for en bredere utredning før det eventuelt kan fattes et vedtak om eventuelt å overføre oppgaven til et annet nivå. Vi ber Regjeringen gjøre de nødvendige vurderinger av de funn Riksrevisjonen presenterer, og eventuelt komme tilbake til Stortinget med forslag til endringer. Om det skjer, vil den aktuelle fagkomite behandle saken på vanlig måte, og Stortinget vil få en sak til behandling hvor alle aktuelle spørsmål er avklart.




 Det er et nokså kjent ordtak som lyder omtrent slik: Da fanden ville at ingenting skulle skje, så nedsatte han en utredningskomite. Jeg tror det spørsmålet som her er til behandling, kan karakteriseres som nokså overmodent for konklusjoner – altså ikke flere utredninger. Derfor har vi fra Høyres og Kristelig Folkepartis side i komiteen satt frem et forslag som er inntatt i innstillingen på side 7, forslag nr. 1, som herved tas opp, hvor vi ber Regjeringen legge frem forslag til tiltak som kan gi resultatforbedringer når det gjelder lokal skatteinnkreving, både med hensyn til arbeidsgiverkontroll og innfordring.




Ellers har jeg lyst til å si at jeg tror en må være varsom med å stirre seg blind på prosenttall i denne saken. Det er nok slik at jeg tror det er viktig å ikke ha for stor fokusering på et prosenttall. Jeg tror det viktigste er at en kontrollerer de riktige kontrollobjektene, og med utgangspunkt i vesentlighet og risiko velger ut de riktige, mer enn å stirre seg blind på et fast prosenttall.




I tillegg har jeg lyst til å peke på at i den høringen komiteen hadde, var bl.a. finansministeren innkalt og svarte på spørsmål, og han pekte der på bl.a. følgende:







«Ordningen med forhåndsutfylt selvangivelse som ble vedtatt i 2000, har ytterligere økt betydningen av en god stedlig arbeidsgiverkontroll, fordi ordningen i stor utstrekning bygger på innrapporterte data fra nettopp arbeidsgiver. Det er svært viktig at data som omhandler statens viktigste skattegrunnlag – lønn, pensjon og arbeidsgiveravgift – er korrekte og blir korrekt innrapportert.»




Dette er selvfølgelig et veldig viktig utgangspunkt.




Men la meg også legge til at i tillegg til dette viktige poenget sett fra statens side er det viktig sett fra skattyters side og ut fra skattyters rettssikkerhet at dette blir ivaretatt på en skikkelig måte, slik at hver enkelt skattyter kan føle seg trygg på at man blir lignet på riktig måte. Den siden av saken er det også viktig at Stortinget er opptatt av.




Ellers er situasjonen slik, tror jeg, at skal vi lykkes i å nå resultater i forhold til forenkling, modernisering og effektivisering av offentlig sektor, må vi lete etter områder hvor vi kan løse flere oppgaver bedre og med færre ressurser. Denne saken har vist at det er muligheter for å hente ut en effektiviseringsgevinst ved å omorganisere dette arbeidet.




Jeg skal ikke konkludere med hvilken modell som skal velges, men jeg håper at Stortinget om ikke altfor lenge kan gjøre endringer slik at man kan løse flere oppgaver med færre ressurser – på en bedre måte.




 Martin Engeset har tatt opp det forslaget han refererte til.




 I diskusjonen omkring denne saken har det vært fokusert mye på kontrollfrekvensen. Det er i og for seg både rett og rimelig, for ut fra Riksrevisjonens undersøkelse ligger den åpenbart langt under Skattedirektoratets anbefaling.




SV har sluttet seg til komiteens kritiske merknader på dette punktet. Vi trekker likevel ikke den samme konklusjonen som Fremskrittspartiet, dvs. en hel eller delvis overføring av oppgaver på dette området fra kommunene til staten. Vi har derimot gått inn for å oppfordre Regjeringen til å undersøke hele kontrollvirksomheten og legge vekt på både skatteoppkrevernes arbeidsgiverkontroll og skatteinnkrevingsarbeidet.




Martin Engeset viste til Fanden og hans fremgangsmåte når han ikke ville at noe skulle skje. Hvis jeg har forstått det riktig, er det vel SV med vår fremgangsmåte som da dels er med og representerer Fanden i denne sammenhengen. Men da vil jeg presisere at vårt mål er ikke at ingenting skal skje. På det punktet tror jeg ikke det kan misforstås at SV ønsker en rettferdig og best mulig skatteinnkreving. Det er det som ligger bak vår holdning på dette feltet. Vi har en pragmatisk tilnærming til dette. Det er effektivitet i selve skatteinnkrevingen og rettferdighet som er viktig.




På denne bakgrunn står vi sammen med Arbeiderpartiet om forslaget om å be Regjeringen gjennomføre en undersøkelse av skatteoppkrevernes totale kontrollvirksomhet og eventuelt legge fram forslag til endringer. Vi mener i likhet med representanten Engebretsen at undersøkelsen av kontrollhyppighet alene har for ensidig fokus til å gi grunn til å gå inn for en overføring av oppgaven fra kommunen til staten.




Kontroller er et middel, ikke et mål i seg selv. Mye tyder på at lokalkunnskap og nærhet til dem som skal kontrolleres, bidrar til at målet kan nås også på andre vis enn gjennom tallrike stedlige kontroller. For eksempel kan det som kalles kontormessig kontroll, være vel så hensiktsmessig. Rådgiving og forebyggende virksomhet vil også redusere kontrollbehovet, og vi tror dette ivaretas best når det foregår i kommunal regi.




Interkommunale endringer har gitt gode resultater, og vi tror at mye kan oppnås gjennom en videreutvikling av dette.




Riksrevisjonen har kun undersøkt kommunene. Når man nå diskuterer statlig overtakelse av oppgaver, burde det også stilles spørsmål om hvordan staten utfører sin del, dvs. de oppgavene som i dag ligger på statlig nivå.




En ECON-undersøkelse viser klart at kommuner generelt er flinkere til å innkreve «sine» skatter enn staten er med sine, dvs. investeringsavgift og moms. Man kunne f.eks. undersøke hvordan det står til med momskontrollen. Her er det grunn til å anta at det er mye å hente. At det kan være slik, ble nylig illustrert i en meget omfattende momsunndragelsessak vestpå, der det var unndragelser i størrelsesordenen flere hundre millioner kroner. Fylkesskattekontoret måtte tåle sterk kritikk. Den dømte bedriftseieren skal ha vist til at momskontroll var mindre sannsynlig enn en Lotto-gevinst. Nå skal man være meget varsom med å generalisere ut fra utsagn i en usedvanlig enkeltsak. Jeg vil likevel hevde at man kan snu dette på hodet og si at man like gjerne som å vurdere statlig overtakelse av den stedlige arbeidsgiverkontrollen burde vurdere om kommunene skulle overta oppgaver som i dag tilligger staten.




Generelt mener SV at oppgaver bør gå fra statlig til lokalt nivå og ikke omvendt. Det er et prinsipp som vi vil følge der ikke sterke grunner taler for noe annet. Og slike grunner finner vi ikke her. Men jeg vil igjen understreke at vår tilnærming til dette er pragmatisk. Vi er opptatt av å sikre best mulig skatteinngang og størst mulig rettferdighet. Svaret på det ligger i lokale opplegg, slik vi ser det.




Riksrevisjonens undersøkelse viser at det er et klart forbedringspotensial. Alt i alt mener SV likevel at kommunene er mest effektive på dette området.




 Den såkalla stadlege kontrollen med arbeidsgjevarane er berre 

ein

 del av det offentlege sine kontrollar med at skattar og avgifter vert betalte i rett tid.




Kvaliteten på skatteinnkrevjinga i Noreg må oppsummert kunna seiast å vera svært god. Innan mindre enn eit år frå utløpet av inntektsåret maktar dei kommunale innkrevjarane å få inn i overkant av 99 pst. av samla skattekrav. Eg vil visa til den undersøkinga som ECON Senter for økonomisk analyse gjorde i 1999. Ei årsak til at resultatet ikkje er enda høgare, er at omfanget av skjønnslikning er monaleg. Denne delen av skatten vil ein forstå er mykje vanskelegare å få inn enn ordinær skatt på grunnlag av ei korrekt sjølvmelding.




Komiteen sitt besøk hos kemneren i Tromsø synleggjorde også andre oppgåver som desse etatane utfører. Den stadlege kontrollen, som Riksrevisjonens undersøking konkret omhandlar, er berre ei av minst tre oppgåver etaten utfører.




Som nemnt tidlegare her i dag, er òg kontormessig kontroll basert på innsend informasjon, som vil gje ein peikepinn dersom noko er ureglementert. Er det tilfellet, vil ei varselklokke ringa og nærmare undersøking vil verta sett i gang hos dei det gjeld.




Ei tredje oppgåve som komiteen fekk forklart under denne høyringa, er kurs og informasjon som skatteetaten gjennomfører. Med ca. 20 års erfaring som arbeidsgjevar i ei småbedrift, vil eg seia at den verksemda med kurs og informasjon som skatteetaten driv, er svært viktig, og ho kan med fordel utvidast. Vi fekk òg stadfesta av finansministeren under høyringa at ein var veldig positiv til det. Slik verksemd fører til kjennskap til regelverk og ei klårgjering av korfor lover og reglar er slik dei er. Riksrevisjonen peikar på at interkommunale løysingar fører til at både kontrollomfang, kontrollhyppigheit og formell planlegging fungerer betre der ein har gjennomført slike kurs. Dette bør ein byggja vidare på.




Rapporten syner òg at denne forma for samarbeid er i sterk vekst. Forslaget frå regjeringspartia gjev departementet ei opning for å foreslå tiltak som ytterlegare kan forbetra rutinar og samhandling mellom dei ymse aktørane i denne etaten.




I motsetnad til Framstegspartiet ser eg for min del ingen sakleg grunn til organisasjonsmessig å endra ein etat som maktar å krevja inn over 99 pst. av skattar og avgifter. Faktisk er Noreg på dette området av dei beste i verda.




 Jeg slutter meg gjerne til det meget moderate begrep som sakens ordfører brukte i omtalen av denne etaten, nemlig at det her er et stort forbedringspotensial. Jeg har lyst til å legge til det resonnement som sakens ordfører la til grunn, både i innstillingen og under komitehøringen hvor jeg var til stede, at saken også har en annen side enn akkurat kontrollsiden, nemlig spørsmålet om likebehandling av næringer fra kommune til kommune. Næringssiden må kunne forvente at et nasjonalt skatte- og avgiftssystem praktiseres på lik måte enten man befinner seg i kommune A, B, C eller D. I dag er dette ikke tilfredsstillende. Representanten Engebretsen fra Arbeiderpartiet sa også at det er all grunn til å se alvorlig på dette.




Jeg konstaterer at det er et ganske bredt flertall i Stortinget som mener at verken innfordringsarbeidet eller arbeidsgiverkontrollen utføres tilfredsstillende i dag. Representanten Engebretsen pekte imidlertid på behovet for mer utredning. Jeg tror jeg skal kunne følge opp alle de fire områdene han pekte på, rimelig raskt gjennom departementets kartleggings- og utredningsarbeid. Han spurte: Hva er egentlig kontroll? Altså: Er det sammenlignbare kontrollbegreper man her bruker? Må kontrollen være stedlig? Jeg må da legge til at selv i vår dataalder tror jeg nok at Internett-kontroll med en arbeidsgiver har noe mindre verdi enn det å være til stede, med all respekt for nye teknologier.




Representanten Engebretsen pekte også på at det er den samme fallende tendens ved den statlige innkrevingsvirksomhet. Vi skal selvfølgelig også sammenligne her. At nye tall kan vise en viss økning ved kemnerkontorene, tror jeg ikke jeg vil tillegge avgjørende vekt, idet de langsiktige trender dessverre tyder på noe annet. Men det er gjerne slik at stilt overfor en viss trussel om omorganisering, har det en tendens til å dukke opp et visst potensial for forbedring. Jeg ser ikke bort fra at det kan være gjeldende også her. Vi har sett det ved mange offentlige etater. Jeg husker at da Stortinget for ett år siden vedtok å bruke 1 milliard kr på å operere pasienter i utlandet, ble det plutselig kapasitet ved mange av de fylkeseide sykehusene. Så det er mulig at det er en tilsvarende reaksjon her.




I forhold til å sammenligne innfordring av statlige avgifter, som moms og skatt, med kommunale avgifter, vil jeg peke på at det er vanskelig å sammenligne direkte. De kommunale avgiftene er sikret gjennom legal pant. Det gir innfordringen betydelig større kraft, for å si det forsiktig. Så her tror jeg man skal være forsiktig med direkte sammenligninger.




Jeg mener jeg skal kunne komme tilbake og gi fyllestgjørende svar på disse spørsmålene som er reist av representanten Engebretsen og flere, i rimelig tid, om mulig allerede i revidert nasjonalbudsjett, slik at alle Stortingets partier kan få et bredere beslutningsgrunnlag.




Jeg vil avslutningsvis understreke at det allerede nå foregår meget effektive samordnede kontrollaksjoner mellom ulike offentlige etater overfor bransjer og næringer der man har grunn til å tro at innslaget av svart økonomi er stort. Det er samordnede kontrollaksjoner som innebærer et samarbeid mellom statlige etater, politi og kommunale næringsetater. Disse aksjonene blir sjelden varslet. Det er heller ikke meningen. Men vi har visse erfaringer med dem allerede, og de gir rimelig god effekt. Dette er kontrollaksjoner som er kombinert med betydelig opplysningsarbeid. Altså: Samtidig som man kontrollerer, gjennomfører man opplysningsarbeid overfor næringer – for å si det forsiktig – der næringsaktørene ofte er svært nye i bransjen eller har en stor grad av flyttehyppighet fra ett AS til et nytt AS. Hvis noen aner hvilken bransje dette dreier seg om, trenger jeg ikke å utdype det ytterligere.




Inge Lønning hadde her gjeninntatt presidentplassen.




 Det blir replikkordskifte.




 Som også finansministeren erkjenner, har Riksrevisjonen laget en ganske kritisk rapport. I høringen stilte jeg finansministeren et spørsmål som han nå har fått langt mer tid til å tenke gjennom. Jeg har derfor lyst til å gjenta spørsmålet her i salen:







«Hvor lenge regner han med at han må sitte før han er sikker på at Riksrevisjonen ikke lager en tilsvarende rapport en gang til som de har gjort mange ganger før?»




Med andre ord: Hvor lang tid trenger Per-Kristian Foss som finansminister før han er rimelig sikker på at han har foretatt de endringer som er nødvendige for at vi ikke får en slik rapport en gang til fra Riksrevisjonen? Det er det ene spørsmålet.




Det andre spørsmålet har også noe med tid å gjøre. I og med at Fremskrittspartiet subsidiært vil stemme for forslaget fra Høyre og Kristelig Folkeparti, er det rimelig grunn til å anta at det får flertall. Forslaget lyder:







«Stortinget ber Regjeringen legge frem forslag til tiltak som kan gi resultatforbedringer når det gjelder lokal skatteinnkreving, både mht. arbeidsgiverkontroll og innfordring.»




Når kan Stortinget forvente – jeg regner altså med at dette blir et vedtak i Stortinget, et pålegg til Regjeringen – at Regjeringen legger frem de forslagene som det her dreier seg om?




 På siste spørsmål vil jeg vise til hva jeg også sa i høringen, at jeg tar sikte på å legge frem en omtale av disse spørsmål i revidert nasjonalbudsjett som passerer statsråd i begynnelsen av mai. Så vil da Stortinget få vurdere hvor konkrete de forslag som der ligger, vil være.




På første spørsmål, om hvor lenge jeg må sitte, vil jeg si at det kan jeg ikke se noen grunn til å sette noen grense for. Men hvis spørsmålet kan konkretiseres til om jeg vil garantere at Riksrevisjonen i overskuelig fremtid ikke vil komme med kritiske rapporter om skatteinnkreving, om innfordring, om arbeidsgiverkontroll, vil jeg si at min respekt for Riksrevisjonen er slik at noen slike spådommer våger jeg overhodet ikke å komme med, for Riksrevisjonen skal i så måte være uforutsigbar – og iallfall skal ikke statsråder komme med prognoser om deres eventuelle kritikk av det statlige arbeidet.




 Flere har ikke bedt om ordet til replikk.




Flere har heller ikke bedt om ordet til sak nr. 7.





                    

 Under debatten er det satt
frem tre forslag. Det er

forslag nr. 1, fra Martin Engeset
på vegne av Høyre og Kristelig
Folkeparti

forslagene nr. 2 og 3, fra Carl I. Hagen på vegne
av Fremskrittspartiet

Det voteres først over forslagene
fra Fremskrittspartiet.

Forslag nr. 2 lyder:

«Stortinget
ber Regjeringen om å fremme nødvendige endringsforslag
slik at det administrative og økonomiske ansvaret for den
stedlige arbeidsgiverkontroll overføres til staten.»

Forslag nr. 3 lyder:

«Stortinget
ber Regjeringen å utrede muligheten for en sammenslåing
av skatteoppkreverkontorene, skattefogdkontorene og fylkesskattekontorene
til en felles enhet.»

Votering:

Forslagene fra Fremskrittspartiet
ble med 83 mot 16 stemmer ikke bifalt.

(Voteringsutskrift kl. 13.34.27)

Komiteen hadde innstillet:

I

Stortinget ber Regjeringen gjennomføre
en undersøkelse av skatteoppkrevernes totale kontrollvirksomhet
og eventuelt legge forslag til endringer fram for Stortinget på egnet
måte.

II

Dokument nr. 3:5 (2001-2002) – om
Riksrevisjonens undersøkelse av skatteoppkrevernes stedlige
arbeidsgiverkontroll – vedlegges protokollen.

 Det vil bli votert alternativt mellom
innstillingens I og forslag nr. 1, fra Høyre
og Kristelig Folkeparti, deretter over innstillingens
II. Forslaget fra Høyre og Kristelig
Folkeparti lyder:

«Stortinget
ber Regjeringen legge frem forslag til tiltak som kan gi resultatforbedringer
når det gjelder lokal skatteinnkreving, både mht.
arbeidsgiverkontroll og innfordring.»

Fremskrittspartiet har varslet at de subsidiært
støtter forslaget fra Høyre og Kristelig
Folkeparti.

  

(fra salen): 

Senterpartiet støtter også forslaget.

Votering:

1.	Ved alternativ votering mellom
komiteens innstilling til I og forslaget fra Høyre
og Kristelig Folkeparti bifaltes forslaget med
58 mot 39 stemmer.

(Voteringsutskrift kl. 13.35.18)

2.	Komiteens innstilling til II bifaltes enstemmig.


                    
                    

 Det blir replikkordskifte.




 Jeg er glad for at representanten sier at det er større enighet i komiteen om disse sakene enn det som kan framgå av innstillingen. Men da blir jeg nødt til å stille noen flere spørsmål.




Jeg vil ta utgangspunkt i at i går sa Høyres miljøvernminister, Børge Brende, etter samtaler med den britiske miljøvernministeren om Sellafield at britenes argumentasjon i den saken ikke henger på greip. Vi er veldig glade for det engasjementet Høyre har for å stanse forurensningen fra reprosesseringsanlegget i Sellafield, men vi er forbauset over at Høyre har en annen holdning til det langt verre reprosesseringsanlegget i Majak. I innstillingen kan ikke Høyre stille seg bak en merknad om at Norge i framtiden ikke må støtte noen tiltak som bidrar til videre drift av reprosesseringsanlegget i Majak. Høyre er altså meget kritisk til reprosesseringsanlegget i Sellafield, men vil ikke være med på kritiske merknader om reprosesseringsanlegget i Majak. Og da må jeg spørre: Henger dette på greip?




 Når jeg i min innledning så vidt sneiet innom forklaringen på hvorfor det tilsynelatende er større uenighet enn hva det faktisk er, går det bl.a. på at vi på grunn av sykdom i komiteen fikk SVs innspill så sent under komiteens behandling av denne saken at det i praksis ble umulig for de øvrige medlemmene i komiteen å ta stilling til det på så kort varsel. Når jeg sier det på den måten, er det bare for å legge kortene på bordet og fortelle at her tror jeg faktisk ikke det er betydelig uenighet i det hele tatt. Jeg tror det er meget bred enighet om at det også der det står «flertallet», nok i de aller fleste situasjoner kunne stått «komiteen».




Jeg vil også vise til, når representanten peker på miljøvernminister Brendes engasjement i forhold til Sellafield-anlegget, at det også ligger i komiteens innstillingher at man ber Regjeringen engasjere seg sterkt for å få Russland til å gi sin tilslutning til Londonkonvensjonens forbud mot dumping av atomfall til havs. Det er en del av komiteens innstilling.




 Flere har ikke bedt om ordet til replikk.




 Kjernekraftverk og atomavfall i Nordvest-Russland er en stor utfordring både for Russland selv og for oss, som nabo. Det har ført til et omfattende samarbeid mellom våre to land for å finne fram til løsninger. Det er imidlertid veldig store og kompliserte oppgaver man står overfor, og realistisk sett vil det koste både tid og penger å løse dette på en tilfredsstillende måte.




I tidligere tider, i Sovjet-tiden, har håndteringen av raioaktivt materiale og atominstallasjoner i dette området ikke hatt det nivået som er både ønskelig og nødvendig. Dette blir da ikke bare en sak for Russland, det har betydning langt utover dette landets grenser, og, som sagt, ikke minst har det betydning for nabolandet Norge. Og det har derfor vært og er bred politisk enighet om at vi i samarbeid med de russiske myndigheter skal engasjere oss i og bidra til forbedringer i disse forholdene i vårt nærområde i Nordvest-Russland. Nå sier det seg selv at det må være Russland og de russiske myndigheter som har ansvaret for å løse de sikkerhetsmessige utfordringer som følger av atominstallasjoner av ulike slag, men også at det internasjonale miljøet har krav på at dette blir gjennomført på en slik måte at det ikke representerer fare for mennesker og miljøet.




Komiteen har, som saksordføreren også redegjorde for, pekt på den innbyrdes uforenlige konflikten som ligger i å bidra til vedlikehold av eldre atomkraftverk – som ideelt sett burde ha vært avviklet – der en gjennom slike bidrag forbedrer driften og sikkerheten, samtidig som nettopp slike bidrag fører til en forlenget levetid på verket. Men totalt sett må vi kunne fastslå at det norske bidraget og den norske medvirkningen har bedret sikkerheten ved kjernekraftverket på Kola betydelig. Landets myndigheter har bl.a. med vår medvirkning og våre bidrag gjennomført betydelige sikkerhetstiltak. Oppfølgingen og den videre kontrollen av dette vil være viktig, og det er nødvendig at Russlands eget sivile atomtilsyn, GAN, har de arbeidsvilkårene og den myndighet som dette arbeidet betinger.




Arbeiderpartiet er med på en flertallsmerknad som kan misforstås fra vår side. Nå har saksordføreren sagt at vi er nok mer enige enn hva det ser ut for. Så får jeg si at det er ikke sikkert at vi er så enige som det ser ut for. Det står i merknaden:







«I framtiden må Norge ikke støtte noen tiltak som bidrar til videre drift av reprosesseringsanlegget i Majak, eller støtte prosjekter som kan bli brukt i en russisk infrastruktur for mottak og lagring av brukt atombrensel fra andre land.»




Nå er det slik – og det kan vi diskutere – at reprosessering ikke er noe de norske fagmyndigheter eller norske myndigheter er spesielt lykkelige for, det er jo riktig. Men vi står også overfor en realitet, hvordan man faktisk skal kunne få til noe i dette området. Og dette med reprosessering er altså en del av avtaleunderlaget, det er en del av det man har lagt til grunn for det samarbeid vi har med de russiske myndighetene. Det som er sikkert, etter min vurdering, er at Norge ikke skal bidra på noen måter til strukturer som åpner for mottak og lagring av atomavfall fra andre stater, fra andre land. At dette skal bli en slik mottakssentral, skal vi definitivt ikke delta i etter vår oppfatning. Selv om behandling av avfall er det området som vi har minst grunn til å være fornøyd med, er det også her en viss fremgang. Lagring av strontiumsbatterier i Majak utføres i dag på en måte som norske fagfolk finner meget forsvarlig. Det er riktig når det hevdes at Majak er et militært anlegg uten internasjonalt innsyn. Men det er også slik at de russiske myndigheter her har vist relativt stor åpenhet og velvilje overfor Norge. Fagfolk både fra Statens strålevern og fra Norges landbrukshøgskole har besøkt anlegget, og om noen få dager skal en representant for fylkesmannen i Finnmark besøke det.




I lys av dette kan det vurderes om den flertallsmerknaden som Arbeiderpartiet er inne i, er noe strammere i kanten enn hva det egentlig er grunnlag for, realistisk sett. Men slik kan det bli i et hektisk avgivelsesmøte, og jeg tar ansvaret for at formuleringene for vår del ikke ble noe klarere før innstillingen gikk i trykken.




 Presidenten vil uttrykke håp om at man i komiteen på noe sikt kan bli enig om hva man er enig om, og hva man er uenig om.




 

(fra salen):

 Det gjør vi alltid!




 Kjell Engebretsen har moderert Arbeiderpartiets tilslutning til flertallsmerknaden.




Innstillingen fra komiteen har foranlediget noen overskrifter som har vært litt voldsomme. Dagbladet f.eks. skrev for noen dager siden at komiteen «slakter» Utenriksdepartementet, og det litt dramatiske bildet var hentet fra Bellonas Thomas Nilsen, som mente at komiteens innstilling var nærmere et fullt slakt av et regjeringsprosjekt enn noe annet han hadde sett. Det kan være grunn til å si at fullt så galt er det kanskje ikke. Det Dagbladet omtalte, var da altså ikke et fullt, men et delvis slakt, som man må lese det. Det kan vel kanskje være like grusomt med et delvis slakt som et fullt, men det får nå være.




For å ta det positive først: Det har vært en felles forståelse av at økonomisk og politisk satsing på atomsikkerhet i Nordvest-Russland har vært og er viktig, og det eksisterer en felles forståelse av at dette er et meget vanskelig område. Det har likeledes vært en felles forståelse av at det har vært viktig å trekke med både USA og EU-land, og at dette langt på vei har lykkes. Det er enighet om at sikkerhetssituasjonen på Kola-kraftverket er betydelig bedre enn for bare få år siden. Men når det er sagt, er det altså grunn til å rette klar kritikk mot sentrale sider ved arbeidet i handlingsplanen og de enkelte prosjektene.




For å holde oss til den metaforbruken som jeg lanserte innledningsvis, oppfatter jeg det slik at også den slaktede selv et stykke på vei har vært villig til å innrømme at man ville innrette seg annerledes om man kunne starte på nytt.




Det har flere ganger underveis vært reist kritikk mot arbeidet med atomsikkerheten. Dermed må det være grunnlag for å hevde at det hadde vært mulig å endre innretningen på de mer problematiske delene av handlingsplanen underveis.




For det første vil jeg påstå at man langt på vei har lukket øynene for den målkonflikten som flere har vært inne på med hensyn til Kola-kraftverket, og som har vært synlig hele veien. Enhver forbedring av sikkerheten vil også kunne være et bidrag til forlenget driftstid på verket, så lenge tiltakene ikke er knyttet til en fast stengningsdato.




Dernest synes det å være grunn til å hevde at en god del av prosjektene og en stor del av pengebruken ikke har hatt noen stor positiv effekt, og at effekten i enkelte tilfeller har vært motsatt. Det gjelder etter vårt syn prosjektet med å bygge jernbanevogner for transport av brukt atombrensel til reprosesseringsanlegget i Majak. Jeg trenger ikke å utdype det, andre har vært inne på problemene omkring dette anlegget. Det har vært et omstridt prosjekt, og totalt sett er det grunn til å påstå at det hadde vært riktigere å satse på midlertidige lagre på Kola, men Majak er altså mye lenger borte fra Norge.




En samlet komite peker på at norske og internasjonale eksperter skal kunne inspisere alle prosjekter Norge er med på å finansiere. SV vil i tillegg også understreke at ansvaret for å løse de sikkerhetsmessige utfordringene i forbindelse med atomsikkerheten i et land først og fremst ligger hos det landet som driver slik virksomhet. I lys av dette er det betenkelig at mange av de norskfinansierte prosjektene ikke har omfattet krav om at Russlands eget sivile atomtilsyn, GAN, skal få kontrollere installasjonene. Etter SVs syn må fullstendige kontrollmuligheter for GAN – både før, under og etter prosjektgjennomføringen – være en avtalefestet forutsetning i alle prosjekter. Derfor har vi også pekt på at en av de store utfordringene for bedret atomsikkerhet vil være å bidra til bedre arbeidsvilkår og økt myndighet for Russlands eget sivile atomtilsyn. Vi mener at det må dreie seg om både økonomiske og politiske bidrag til en slik utvikling.




Vi har også understreket de frivillige organisasjonenes rolle. Dette er en ressurs som kan utnyttes bedre. Vi peker på at norske og russiske frivillige organisasjoner må få observatørstatus i den norsk-russiske kommisjonen for oppfølging av handlingsplanen. Det er naturlig å nevne Bellona, som på en sjelden måte har klart å få innsikt og kompetanse på dette meget kompliserte området. Det er en form for kompetanse som burde utnyttes bedre i arbeidet videre. Naturvernforbundet har også spilt en viktig rolle, ikke minst gjennom prosjektet «Alternativer til atomkraft i Nordvest-Russland».




Dette med alternativer er også et felt som etter SVs syn har vært for lavt prioritert i dette arbeidet. Nettopp det å få til en bedre utnyttelse av de eksisterende fornybare energikildene og å styrke satsingen på utvikling av nye fornybare energikilder er blant de viktigste virkemidlene vi har i arbeidet for å få en nedstengning av atomkraftverket på Kola.




Det er riktig som Martin Engeset sier, at ansvaret for at det ikke ble større enighet om merknadene, dels ligger hos SV. Jeg måtte hoppe inn i denne innstillingen på et tidspunkt da den var godt inne i systemet. Men jeg synes det er veldig løfterikt med de signalene som gis om at man langt på vei er villig til å se på dette og få til tiltak i den retningen vi peker på i vår merknad. Vi vil komme tilbake med initiativ i den retning som er vist i det som er flertallets merknader fra komiteen. Komiteens rolle har vært å påpeke svakhetene. Så får vi gå videre i neste runde.




Ut fra det som har vært sagt så langt, både av Kjell Engebretsen, selv om han modererte sin tilslutning noe, og av Martin Engeset, har jeg god tro på at Stortinget vil komme fram til omforente og konstruktive løsninger. Jeg tror at vi kan få enighet om svært viktige kursendringer i dette arbeidet.




 Neste taler er utenriksminister Jan Petersen.




Presidenten vil bemerke at utenriksministeren ser forholdsvis uskadd ut!




 Det kan bekreftes. Jeg føler meg på ingen måte som et slakt, selv om Dagblad-oppslaget nok burde ha gitt grunnlag for det. Det er to grunner til det. Det ene er at dette er et arbeid som har pågått gjennom flere regjeringer, og det er et arbeid som – når jeg ser på innstillingen – har kommet vesentlig bedre ut av det i møte med Stortinget enn det pressedekningen gav uttrykk for. Det var også ett av poengene hos siste taler.




Siden jeg er relativt ny i å ha ansvar for dette, har jeg lyst til å si at de tidligere regjeringer på mange måter har gjort et slags pionerarbeid, fordi man begynte i Russland ganske tidlig. Russland var jo gjennom 1990-årene et meget vanskelig land å arbeide i. Jeg tror at den innfallsvinkelen som nå ble brukt, nemlig at oppgaven var å påpeke svakhetene, altså å lære av det hele, som Martin Engeset nevnte, og så gå videre senere, også er det som nå bør være innfallsvinkelen til dette. Det er viktig å trekke erfaring og lære av det som har skjedd, for å kunne gjøre de neste faser bedre. Det er jeg definitivt innstilt på å gjøre.




Det at jeg relativt nylig har fått ansvaret for dette området, betyr også at jeg har sittet på den andre siden av bordet inntil nylig. Det gjør at jeg kjenner meg igjen i den debatten som komiteen trekker opp om dilemmaene knyttet til atomkraftverket. For det er helt på det rene at de dilemmaene ikke er noe jeg nå bare kjenner som ansvarlig for området, de er noe jeg ikke minst kjente som stortingsrepresentant da vi sa ja til selve denne planen. Vi visste jo godt at det var dilemmaer, til dels av uløselig art, men det var også den veldig sterke følelsen av usikkerhet knyttet til disse atomkraftanleggene som gjorde at man den gangen mente at det var nødvendig å gå inn i det for å løse den usikkerheten. Og jeg må nok si at det skal mye til for at man setter seg til doms over de vurderingene, fordi den usikkerheten kunne jo ha gitt oss en miljøkatastrofe av helt uanede dimensjoner, og det har vi sluppet.




Når det så gjelder NGO-enes engasjement, vil jeg bare nevne at jeg ikke har noe problem med det. Men jeg ville tro – det vil si jeg vet – at den andre avtaleparten ikke synes dette er noen god idé, og det er jo der det har skåret seg.




Når det gjelder Majak, vil jeg bare opplyse at vi ikke har noen byggeprosjekter der. Vi har bidratt med midler til kartlegging av radioaktiv forurensning, men har ikke noen prosjekter som bidrar til fortsatt drift ved dette anlegget. Jeg er klar over det man tidligere har drøftet, og det man tidligere har gjort med transport osv., men når man ser på fremtiden, tror jeg ikke at dette blir noe stort område. Derfor ser jeg frem til at vi kan arbeide videre med dette området, men om det blir noen stor kursomlegging av det, er noe annet. Jeg tror vi skal trekke lærdom av det som er gjort, og se at her er det gjort mye viktig arbeid. Det kan gjøres enda bedre.




 Det blir replikkordskifte.




 Jeg er glad for at utenriksministeren sier at vi skal trekke lærdom av det arbeidet som er gjort. Leser man innstillingen fra komiteen, innebærer vel en slik lærdom at kursen skal legges om – i hvert fall i noen grad.




Det er to punkter jeg vil ta opp spesielt, og som jeg vil be utenriksministeren kommentere. Det første er det som går på at det fra norsk side ikke har vært stilt krav om at det russiske sivile atomtilsynet, GAN, skal kunne utføre kontroll på alle atomanlegg i Russland som mottar norsk støtte. Jeg mener at det er helt essensielt for at vi skal kunne bidra videre. Det er også et veldig nyttig bidrag til demokratiutviklingen i Russland som sådan. Jeg vil gjerne spørre utenriksministeren om han kan bekrefte at han vil fortsette med dette i framtiden.




Så til atomkraftverket på Kola. Ja, det var dilemmaer. Vi hadde valget mellom to onder, å bidra til å sikre atomkraftverket, og på den måten forlenge levetiden, eller å forlange atomkraftverket stengt, og ikke bidra med sikringstiltak. Kanskje tenker vi i dag takk og pris for at vi bidrog til å sikre det, for vi har ikke opplevd noen stor katastrofe. Men vi bidrog også til å forlenge levetiden, og så får vi kanskje den katastrofen om to år som vi kanskje hadde unngått hvis verket i dag hadde vært stengt.




Det er ingen som mener at vi skal slutte å hjelpe til med atomsikkerhet i Russland, men jeg håper at vi i framtiden stiller krav til russerne om at verket skal stenges ned, og at det vi bidrar med, er hjelp til å få det stengt ned og hjelp til å utvikle alternativer som gjør at man kan få en mer bærekraftig utvikling i Nordvest-Russland. Fram til nå har man ikke vært villig til å stille slike krav. Det er en forutsetning for at vi skal kunne gå videre og sikre en mer bærekraftig utvikling i nord.




 La meg først svare på spørsmålet om GAN. Jeg skal gjerne se litt nøyere på det, men vil bare si at jeg håper at vi kan kjøre spørsmålet på en slik måte at det vil være et gi og ta. Jeg tror det er viktig at vi er i posisjon til å gjøre noe med miljøspørsmålene der oppe. Jeg skal gjerne se mer på dette spørsmålet, men jeg tror vel ikke vi kan sette dette som et krav for i det hele tatt å være engasjert. Jeg oppfatter det heller ikke slik, men som et ønske om å få det til. Jeg skal se litt mer på det.




Når det gjelder spørsmålet om forlenget levetid på atomkraftverket, var ikke mitt poeng annet enn å referere til hva Stortinget selv visste var en forutsetning på midten av 1990-årene, for det var jeg med på. Og det at komiteen peker på at dette er et dilemma, betyr ikke nødvendigvis at man på det tidspunktet gav et galt svar. Det var det som var mitt poeng. Jeg tror ikke det er ført i marken noe argument for at regjering eller storting på det tidspunktet egentlig gav et galt svar i den sammenheng.




At det vil være riktig å stille strenge krav, er jeg for så vidt helt enig i. Jeg har lagt merke til at SVs formulering i så måte er en hyllest til EUs forhandlingsopplegg og forhandlingsstyrke. Det setter jeg stor pris på. Men jeg tror man må se i øynene at EU i forhold til de nye søkerlandene jo er i en helt annen forhandlingssituasjon enn det vi er i i forhold til russerne, simpelthen fordi det i forhold til disse søkerlandene er spørsmål om de skal få lov til å være med i EU eller ikke. Vi har nok ikke den samme type forhandlingsposisjon overfor russerne, selv om det ville vært forferdelig hyggelig å ha hatt det.




 Flere har ikke bedt om ordet til sak nr. 8.





                    

