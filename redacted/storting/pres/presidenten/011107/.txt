 Det foreligger
to permisjonssøknader:

fra Senterpartiets stortingsgruppe
om velferdspermisjon for representanten Eli Sollied 

Øveraas

 i
dagene 8. og 9. november

fra representanten Hallgeir H. 

Langeland

 om
velferdspermisjon i dagene 14. og 15. november

Etter forslag fra presidenten ble
enstemmig besluttet:

1.	Søknadene behandles straks
og innvilges.

2.	Vararepresentantene, for Møre og Romsdal fylke
Ola T. 

Heggem

 og for Rogaland fylke Ingrid 

Fiskaa

, innkalles for å møte
i permisjonstiden.





                    
                    
                    

 Stortinget mottok mandag meddelelse fra
Statsministerens kontor om at følgende regjeringsmedlemmer
vil møte til muntlig spørretime:

statsminister Kjell Magne
Bondevik

statsråd Kristin Clemet

De annonserte regjeringsmedlemmer er til stede,
og vi er klare til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes reise seg. –

Vi starter da med første
hovedspørsmål, fra representanten Jens Stoltenberg.

  Arbeidsledigheten i Norge er lav.
Jeg vil gjerne stille spørsmål om det til statsministeren,
for jeg er sikker på at han er enig i at det er bra – det er
bra for norsk økonomi, og det er bra ikke minst
i kampen for sosial rettferdighet. Desto viktigere
er det at vi er på vakt når vi ser tegn til økende
ledighet, slik vi nå ser innenfor industrien
og enkelte deler av norsk konkurranseutsatt virksomhet. Og desto
viktigere er det at vi bidrar til at de som ikke er i
jobb, kommer i arbeid. Derfor har Arbeiderpartiet
i sitt forslag til statsbudsjett lagt fram mange og omfattende tiltak
for å gjøre det lettere for folk å komme
i jobb – tilskudd til bedrifter som tar inn utsatt arbeidskraft,
opptrapping av særskilte arbeidsmarkedstiltak og egne
programmer for å få uføretrygdede tilbake
i arbeidslivet. Dette mener vi er spesielt viktig
når vi nå ser tegn til økende ledighet,
og når vi nå diskuterer hva vi skal gjøre
for å bekjempe fattigdom.

Mitt spørsmål til statsministeren
er om han er enig i det som kalles arbeidslinjen, satsing på å få folk
i arbeid, både for å unngå ledighet
og for å bekjempe sosial urettferdighet.

  Det kan jeg uten videre si ja til. Samarbeidsregjeringen
står for arbeidslinjen. Vi ønsker full
sysselsetting. Vi ser arbeidsledighet som et onde. Vår
politikk vil være rettet inn mot å holde
ledigheten så lav som mulig. Jeg kan også si
at det skatte- og avgiftsopplegg som
Samarbeidsregjeringen vil presentere i sitt forslag til endring
av statsbudsjettforslaget fra Stoltenberg-regjeringen på fredag,
vil ha en profil av å være bedriftsvennlig og
bidra til nyskaping og til verdiskaping. Det er den måten
vi best kan holde folk i arbeid på. I tillegg er vi opptatt
av at familier med dårlig økonomi, som også ofte
skyldes ledighet, skal hjelpes ut av denne situasjonen. Det er bakgrunnen
for at Samarbeidsregjeringen har tatt tak i fattigdomsproblemet.
Vi vil i vårt forslag til budsjett på fredag også presentere våre
første tiltak i kampen mot fattigdom i vårt eget
land.

  Jeg takker for svaret.

Jeg er glad for at statsministeren så tydelig
slutter seg til arbeidslinjen i kampen mot fattigdom og i kampen
for å bidra til at flest mulig er i arbeid, og oppfatter
det også som et signal om at man ikke
planlegger kutt i arbeidsmarkedstiltak eller andre
tiltak som bidrar til å hjelpe folk inn i arbeidslivet.
Imidlertid opplever jeg at de varslede endringene i sosialhjelpssatsene
som Regjeringen kom med i går, bryter med arbeidslinjen,
for der sier man at alle stønader, alle
former for trygd, attføring, barnetrygd, uføretrygd,
skal regnes med når sosialhjelpen fastsettes. Det er ett
unntak, og det er kontantstøtten. Og det innebærer
at f.eks. en enslig forsørger som forsøker å komme
ut av en situasjon der vedkommende er avhengig av sosialhjelp,
ved å ta arbeid eller utdanning og ha barn i
barnehage, straffes økonomisk, mens en som f.eks. tar to
barn ut av barnehage og mottar kontantstøtte, vil vinne 6 000
kr på det. Ser statsministeren at det er et problem
at man så sterkt belønner dem som tar barna ut
av barnehage og mottar sosialhjelp, med den måten man nå har
lagt opp til å fastsette sosialhjelpssatsene på?

  For det første håper
jeg at Arbeiderpartiet og andre
partier i Stortinget vil samarbeide positivt med Regjeringen
om å bekjempe fattigdomsproblemet. Vi vil foreslå økt
barnetillegg for uførepensjonister som er blant de fattigste
i Norge. Vi vil justere satsene for sosialhjelp, og spesielt øke dem
som gjelder barnefamilier. Vi vil øke tilskuddet til lys
og varme i forbindelse med bostøtteordningen. Vi vil øke
tiltak for rusmisbrukere som er blant de fattige, og vi vil gi skatteopplegget
en lavlønnsprofil.

Når det gjelder kontantstøtten,
er det jo en velkjent uenighet mellom Arbeiderpartiet
og samarbeidspartiene. Kontantstøtten har en annen funksjon
enn en del av de andre støtteordninger Stoltenberg
nevnte. Den inngår ikke som en del av en families
generelle inntektsgrunnlag, men har som funksjon å øke
valgfriheten for småbarnsforeldre når det gjelder
omsorgsform for barna sine. Vi mener faktisk at en slik
valgfrihet også bør gjelde dem som har
en dårlig økonomi, ikke bare
dem som har en god.

 Vi har fem oppfølgingsspørsmål
til dette hovedspørsmålet – og jeg hadde
nær sagt: Det holder med det!

Første oppfølgingsspørsmål – Karin
Andersen.

  Denne regjeringen sier at de ønsker å følge
opp arbeidslinja. Og det vi vet om dem som ikke kommer
i arbeid, er at de i stor grad mangler kompetanse og kvalifikasjoner.

I forrige periode
var Kristelig Folkeparti enig med SV i at jo før man kommer
raskt inn i aktivitet eller tiltak, jo bedre. Betyr det
at denne regjeringen vil ha en langt større aktiv satsing
på tiltak og kompetanseheving, f.eks. ved å sørge
for at retten til videregående
utdanning for voksne blir en realitet? Eller vil det fortsette
slik som det har vært, med mange fine ord om økt
satsing på arbeidslinja, men ikke flere tiltak
og penger til å gjøre arbeidslinja mulig for dem
som trenger den mest?

  Jeg kan forsikre representanten
Karin Andersen om at kompetanse og utdanning er et hovedsatsingsområde
for Samarbeidsregjeringen. Det går på kompetanse
og utdanning innenfor det ordinære
skoleverk, også overfor de grupper som har falt
utenfor, som står i en vanskelig situasjon,
og som trenger tiltak for å komme inn i jobb.

Det som er det viktigste
når det gjelder den såkalte arbeidslinjen, er
likevel at vi har en næringspolitikk som skaper
nye arbeidsplasser, som reduserer ledigheten, og som gjør
at vi kan opprettholde full sysselsetting. Retten til
videregående opplæring skal være
reell, og denne regjeringen vil videreføre arbeidet for
at alle skal få realisert den.

 Øystein Hedstrøm – til
oppfølgingsspørsmål.

  Selv om vi i Norge fortsatt har
tilnærmet full sysselsetting, er det en del mørke
skyer i horisonten, særlig i konkurranseutsatt virksomhet.
Jeg ser i mitt eget fylke, som er et tungt industrifylke, at treforedling
er i problemer. Vi vet også at store deler av
mekanisk industri har problemer. Og jeg tenker
med skrekk og gru på hva som skjedde etter jappetiden.
For nesten ti år siden, i 1992, hadde vi 200 000
arbeidsledige i Norge.

Så jeg vil spørre statsministeren:
Vil han sette kampen mot arbeidsledighet som jobb nr. 1? Og er det
i motstrid til den åpen-dør-politikk vi ser nå i
dette med fri arbeidsinnvandring – eller tilnærmet
fri arbeidsinnvandring – fra ikke-vestlige land, der det
for mennesker på midlere og lavere nivåer
nå skal åpnes for å få arbeidstilgang
i Norge?

  La meg først understreke at vi i
de fleste sektorer i Norge fortsatt har et stramt arbeidsmarked.
Vi ser en liten tendens til en beskjeden økning i ledigheten,
og den vil Regjeringen være på vakt
mot for å søke å motvirke skal
utvikle seg til et større problem. Der hvor ledigheten
særlig viser en liten tendens til økning, er innenfor
handels- og servicenæringen.

Arbeid til alle er et hovedmål også for
Samarbeidsregjeringen – og det tror jeg det er tverrpolitisk
enighet om i Stortinget. Vi vil anrette den økonomiske
politikken og ikke minst skatte- og avgiftsopplegget overfor
næringslivet nettopp med det som siktemål
at bedriftene skal gå godt, at de skal kunne ta vare
på de arbeidsplasser vi har, og at de skal kunne skape
nye. Det vil først og fremst være den
generelle økonomiske politikken som avgjør om
vi makter å realisere arbeid til alle.

 Morten Lund – til oppfølgingsspørsmål.

  Det er bra at arbeidskraft ble temaet for
det første spørsmålet i denne
perioden. Det er mange titusener årsverk av ledige
hender, det er titusener som går ledig, og som ønsker
arbeid, men ikke får det. Det er nå skapt
forventning om at en skal få masse arbeidskraft utenfra.
De som ønsker seg arbeid her i landet, ønsker
nok å få det før disse andre.

En av gruppene som vi har mange ufrivillig
ledige i, er den over 55 år. Hvis de mister jobben, viser
det seg at bedriftene prioriterer ikke å ta dem
inn. De bedriftene som har ledige jobber, må da stimuleres
på et eller annet vis av det offentlige til å prioritere
den gruppen.

Senterpartiet har foreslått
redusert arbeidsgiveravgift for
dem over 55 år, mens den avtalen som er inngått,
begrenser seg til dem over 62 år. En beregning som er gjort, viser
at vi kan få en økt verdiskaping
på 13 milliarder kr i året hvis
vi har like lite pensjonering blant dem over
60 år som vi hadde for 20 år tilbake. Er dette
en gruppe som den nye regjeringen vil prioritere?

  Ja, jeg er opptatt av at også de
som er kommet over den alderen som representanten Morten Lund refererte
til, selvsagt skal ha samme rett som andre til et arbeid.
Vi vet at reelt sett er pensjonsalderen i Norge
lavere enn den formelt sett er. Det er relativt mange som i hvert
fall når de passerer 60 år, etter hvert
går ut av arbeidslivet. Mange av dem kunne ha ønsket å fortsette.
Denne regjeringen er opptatt av å skape mer fleksible ordninger
som gjør at arbeidstakere også over
de aldersgrupper vi nå her har nevnt, kan være
i jobb, og om de ikke alltid er i stand til å være
det 100 pst., at en kan finne mer fleksible ordninger mellom
arbeid og trygd.

Å begynne å differensiere arbeidsgiveravgiften også etter
alder tror jeg vil gjøre det systemet vi har, som allerede
er relativt komplisert, enda mer komplisert. Jeg tror ikke
det er måten å gjøre det på.
Vi har jo allerede en geografisk differensiering
av arbeidsgiveravgiften.

 Bjarne Håkon Hanssen – til
oppfølgingsspørsmål.

  For ordens skyld: Er statsministeren
enig i en beskrivelse av det Regjeringen nå foreslår
i forhold til sosialhjelpsmottakere, som går på at en
sosialhjelpsmottaker med en 1-åring og en 2-åring
vil få 6 000 kr mer pr. måned å leve
av dersom vedkommende sørger for å holde barna sine unna
en barnehage? Og tror statsministeren at dette vil øke
sannsynligheten for at sosialhjelpsmottakere vil ta sine
barn ut av barnehagen?

  Sosialhjelpssatsene er det kommunene som fastsetter,
mens Regjeringen og departementet utarbeider veiledende retningslinjer.
Det skjedde under den regjeringen Bjarne Håkon Hanssen
satt i. Vi syntes ikke at de veiledende satsene var gode
nok. Det ble en diskusjon om hvorvidt det var riktig å regne
kontantstøtten med. For hvis en gjør det, vil
en for dem som har dårlig råd, ødelegge
den valgfriheten som kontantstøtten er ment å innebære.

Min oppfatning er at hvis en først
får valgfrihet for småbarnsforeldre, bør
den ikke bare gjelde dem med god råd.
Hvis en lar kontantstøtten bli en del av beregningsgrunnlaget
for sosialhjelpssatsene, blir den valgfriheten illusorisk for dem
med dårlig råd. Jeg er klar over at det er en
uenighet mellom Arbeiderpartiet
og Samarbeidsregjeringen når det gjelder valgfrihet for
småbarnsforeldre, men vi står på den
valgfriheten. Den bør også gjelde for dem
med dårlig råd.

 Magnhild Meltveit Kleppa – til
oppfølgingsspørsmål.

  Det er veldig bra at Regjeringa så raskt
har gripe tak i tiltak for dei aller mest vanskelegstilte, og at
statsministeren fokuserer både på ein
offensiv næringslivspolitikk
og på oppfølging i forhold til arbeid og bustad.

Mitt spørsmål gjeld barnetrygda
og økonomien til dei mest vanskelegstilte familiane. No
har lovavdelinga i Justisdepartementet slått fast at ved
innkrevjing av skattegjeld kan ikkje barnetrygda krevjast
inn, for barnetrygda er barnet sine pengar. Kva er det
som gjer at statsministeren her vel å fokusera på kontantstøtta
og valfridomen, men ser vekk frå og ikkje ynskjer
at barnetrygda skal koma det enkelte barnet til gode, òg
barna i dei fattigaste familiane, og ikkje som i dag,
då barnetrygda faktisk i mange tilfelle går til
livsopphald, til å brødfø foreldra, framfor
til det enkelte barnet?

  Jeg ser ikke vekk fra at barnetrygden
skal komme det enkelte barn til gode. Men det er to måter å angripe
dette på. Enten kan en – som jeg skjønner
representanten Meltveit Kleppa er tilhenger av – holde
barnetrygden utenfor beregningsgrunnlaget ved fastsettelse av sosialhjelpssatser, eller – som
den andre måten en kan imøtekomme det
samme formål på – en kan heve
barnesatsene i de veiledende sosialhjelpssatsene. Det går
Samarbeidsregjeringen inn for. Vi vil ha en reell økning
av barnesatsene i de veiledende retningslinjene for sosialhjelp.
Da oppnår vi noe av det samme som representanten Meltveit
Kleppa etterlyste.

Grunnen til at en i så måte
har vurdert barnetrygden noe annerledes enn kontantstøtten,
er at barnetrygden er en del av en barnefamilies inntektsgrunnlag.
Det kommer som kjent fram ved at den i skattetabellen regnes som
såkalt negativ skatt. Økt barnetrygd regnes altså som
skattelette. Det illustrerer at barnetrygd er en del av barnefamilienes
inntekt. Men vi tar likevel hensyn til at også disse
barnefamiliene skal få det bedre, ved å øke
barnesatsene i sosialhjelpsretningslinjene.

 Presidenten er klar over at det er
glidende overganger i forhold til spørsmålet,
men ønsker å repetere forretningsordenens
bestemmelse om at tilleggsspørsmål
skal knyttes til hovedspørsmålet.

Vi går videre til neste hovedspørsmål.

  Jeg vil gjerne stille et spørsmål
til statsministeren.

Uroen over og motstanden mot krigen i Afghanistan øker
i mange miljøer, også i Kristelig Folkeparti.
Det gav seg klart uttrykk på helgens landsstyremøte
i Kristelig Folkeparti, som endte med en enstemmig oppmoding til Regjeringen
og utenriksminister Jan Petersen om å ta opp spørsmålet
om bruk av klasebomber i Afghanistan med
utenriksminister Powell i USA. Det var en ganske merkelig
seanse, der ett regjeringsmedlem anmodet et annet regjeringsmedlem
om å ta opp noe som et storting i Norge har gått
inn for, nemlig å arbeide internasjonalt for et forbud
mot bruk av klasebomber, mens statsministeren – ifølge
mediene – tydeligvis ikke
hadde det samme behovet for å pålegge utenriksministeren å gjøre
det hans eget partis høyeste organ har bedt om.

Jeg vil gjerne ha statsministerens syn på på hvilken måte
man skal arbeide aktivt for å oppfylle Stortingets vedtak
om internasjonalt å jobbe for forbud mot bruk av klasebomber.

  La meg bare først generelt
si at jeg tror at det som skjer i Afghanistan i
disse dager, er noe som mange av oss oppfatter som en vanskelig
situasjon. Jeg skjønner folks uro. Samtidig er det viktig å minne
om bakgrunnen. Vi må ikke glemme 11. september
og at terrorister bevisst drepte 6 000 uskyldige mennesker.
Taliban-regimet har etterpå ikke vært
villig til å samarbeide om å stille de ansvarlige
til ansvar. De har fått muligheten, men de har avslått
den. Fortsatt jobbes det likevel både
politisk og diplomatisk for å få Taliban-regimet
til å snu.

Bruk av militære aksjoner er det siste
virkemiddelet en tyr til. For meg vil det alltid være
et spørsmål om å begrense ondskapens,
i dette tilfellet terroristenes, herjinger.

Jeg skjønner også at
det er en spesiell uro omkring bruk av såkalte klasebomber.
Stortinget har her gjort et vedtak som pålegger Regjeringen å arbeide
internasjonalt for begrensninger, som skal lede fram til
et forbud mot bruk av klasebomber. Det er spesielt de
bombene som blir liggende udetonert, og som kan komme til å bli sprengt
senere og ramme uskyldige, som det er viktig å legge begrensninger
på.

Jeg kan forsikre at Regjeringen aktivt vil
følge dette opp i forbindelse med de pågående
nedrustningsforhandlingene i Genève og innenfor
rammen av Konvensjonen om inhumane våpen. Da utenriksministeren
var i Washington, var ikke dette et hovedspørsmål,
men i samtalene med presidentens sikkerhetspolitiske rådgiver,
Condolezza Rice, refererte utenriksministeren til debatten i Norge
om aksjonene i Afghanistan, og nevnte også i
den sammenheng uroen omkring bruken av klasebomber.

  Klasebomber kan – hvis de blir liggende
udetonert på bakken, fungere akkurat som landminer. Afghanistan
er et av de landene i verden som er mest rammet av udetonerte landminer
fra før. Det betyr altså at rester etter
denne krigen kan bli liggende og ramme sivilbefolkningen i mange år
framover. Det er også bakgrunnen for at SV fikk
flertall for sitt forslag om å arbeide internasjonalt for
et forbud mot landminer.

Mener virkelig statsministeren at
man arbeider aktivt for et internasjonalt forbud mot bruk av denne
typen våpen dersom utenriksministeren i forbifarten nevner
det overfor amerikanske myndigheter,
men uten å forsikre seg om at man faktisk får
stans i bruken av – hva skal man si – så alvorlige
rester etter en krig, overfor en befolkning som fra før
av er veldig hardt rammet nettopp av landminer?

  Ja, jeg kan forsikre representanten Halvorsen
om at Regjeringen aktivt kommer til å følge opp
Stortingets vedtak og arbeide for det i de foraene hvor det er naturlig,
og dette er først og fremst aktuelt innenfor
Konvensjonen om inhumane våpen og i forbindelse med nedrustningsforhandlingene
i Genève. Der vil Regjeringen legge kraft i arbeidet med denne
saken.

Vi er også interessert
i å finne mer ut av spørsmålet om bruk
av klasebomber i forbindelse med krigføringen i Afghanistan.
Den britiske bistandsministeren har etter å ha
undersøkt dette gitt informasjoner til Det britiske underhus
som tyder på at slike kan ha vært brukt mot fem militære
mål i Afghanistan, men da i tilfelle en type
klasebomber som ikke har blitt liggende udetonert,
for det finnes ulike typer av disse. Det er spesielt de
som blir liggende udetonert, som er de verste, for de kan ramme uskyldige
og sivile. Men uansett vil regjeringen i Norge arbeide
for å få begrensinger, med sikte på et
mulig senere forbud mot bruk av klasebomber.

 Det blir oppfølgingsspørsmål – Åslaug Haga.

  Jeg vil følge opp dette med situasjonen
i Afghanistan.

Regjeringa har beklageligvis sagt nei til å ta
initiativ til forberedelser av en spesialsesjon
i FN om terrorisme. Det er vanskelig å tolke
det på noen annen måte enn
at Regjeringa ønsker å sette FN på sidelinja
i kampen mot internasjonal terrorisme.

Mitt spørsmål er om Regjeringa
vil bidra til å gi FN en rolle i gjenoppbygginga i Afghanistan,
bl.a. ved å sikre et Afghanistan-basert politisk
styre og ikke et amerikanskinnsatt styre. Hvis svaret
er at man faktisk ønsker å gi FN en
rolle, hvilken rolle tenker man seg at FN bør ha, og hvilke
initiativ vil Regjeringa ta?

  Samarbeidsregjeringen ønsker ikke
at FN skal være på sidelinjen når det
gjelder det langsiktige mål i forbindelse med Afghanistan,
nemlig å få slutt på krigshandlingene
og gjenoppbygge landet. Tvert om skal FN både
når det gjelder koordinering
av den humanitære bistanden, og når det gjelder å finne
en politisk løsning i Afghanistan, være helt
sentral. Det skal etter mitt syn ikke være
et USA-basert styre i et framtidig Afghanistan. Det skal være
et Afghanistan-basert styre, men et annet enn dagens Taliban-styre,
som har påført dette folket store lidelser, og som
gjorde at den humanitære nødsituasjonen var stor også før
krigshandlingene begynte. Dessverre har verdenssamfunnet
heller ikke før krigshandlingene gjort nok i å bringe
humanitær bistand inn. I hvert fall ett lyspunkt i den
ellers vanskelige situasjonen i Afghanistan
er at det nå ytes mye mer humanitær bistand enn noen
gang.

 Bjørn Jacobsen – til
oppfølgingsspørsmål.

  Rundt omkring i Norge er det mye
bekymring for det som skjer i Afghanistan. I Møre og
Romsdal er det bl.a. antikrigsnettverk i Volda, det er kristne miljøer,
det er folk flest som går og bærer på en bekymring,
og kanskje spesielt når det gjelder dette siste, med
klasebomber.

Hvordan vil Regjeringen formidle til det internasjonale
samfunn denne grasrotbekymringen som finnes i Norge når
det gjelder krigen, selvfølgelig i tillegg til det offisielle
syn som Regjeringen har? Vil det være mulig å gi
uttrykk for den bekymring som faktisk er ute blant folk?

  Jeg tar på alvor og jeg forstår
den uro og bekymring som er ute blant folk. Ethvert tapt menneskeliv
er ett for mye. Krigshandlinger og militære aksjoner er
vanskelig for alle av oss. Det kan etter
mitt syn bare forsvares hvis det er en siste utvei for å begrense
ondskapens – i dette tilfellet terrorismens – herjinger,
og begrense de tragediene som ellers kan skje.

Hvis det internasjonale samholdet nå i
aksjonene i Afghanistan slår sprekker,
er jeg redd for at terroristene bin Laden og Taliban oppnår
akkurat det de ønsker. Da kan vi få nye grufulle
terrorangrep. Jeg skal være med og formidle uroen til mine
kollegaer i andre land, men samtidig må vi ikke
glemme 11. september. Terroristene drepte målbevisst tusener
av uskyldige sivile. Det som skjer i Afghanistan, er noe av det
motsatte; en vil forsøke å knekke terroristenes
celler for å unngå at noe slikt igjen skal skje.

 Vi går videre til neste
hovedspørsmål.

  Vi skifter tema. Mitt spørsmål dreier
seg om skoletimer i Kommune-Norge, derfor blir det et spørsmål
til utdanningsministeren.

En rekke kommuner over hele landet
varsler nå kraftige budsjettkutt for neste år,
med tilhørende reduksjon i tjenestetilbudet. Også skolesektoren
synes å bli rammet. Det skal kuttes i timer, og det varsles
skolenedleggelser.

Sem-erklæringen, som Regjeringen baserer
seg på, starter sin opplisting under utdanning og forskning
med at Samarbeidsregjeringen vil

«– legge
spesiell vekt på å styrke elevenes lese- og skriveferdigheter.

– styrke opplæringen ved at timetallet
på barnetrinnet/mellomtrinnet økes»

Mitt spørsmål til statsråden
blir da: Hva vil statsråden i lys av disse nedbyggingssignalene
fra Kommune-Norge gjøre for å sikre et kommunalt
skoletilbud, dvs. antall skoler, og et skoleinnhold, bl.a. antall
timer, som er akseptabelt i forhold til ønsket
om å styrke basisferdigheter og timetall?

  Det er helt riktig at det i Sem-erklæringen
og for Samarbeidsregjeringen er et viktig spørsmål å styrke
kvaliteten i norsk skole. Selv har jeg lagt vekt på at
vi dels bør styrke innholdet i skolen, dels også bør
styrke læringsmiljøet. Innholdet kan styrkes på mange
måter. Det er jo kommunene og fylkene som har ansvaret
for kvalitetsutviklingen i skolen, men likevel kan også staten
gjøre noe. Noe av det staten gjør, er å yte
ekstra tilskudd til etter- og videreutdanning for lærere,
men vi er også opptatt av timetallet i skolen.

Samarbeidsregjeringen vil styrke timetallet
i skolen, og spesielt er jeg opptatt av at vi skal styrke
lese- og skriveferdighetene for barn og unge. Det er dessverre
tegn som tyder på at barn og unge har fått
redusert sine lese- og skriveferdigheter etter
Reform 97, og det synes jeg det er viktig å ta tak i. Det
må vi gjøre ved tiltak på kort sikt, f.eks.
ved å øke timetallet, men også gjennom
langsiktige tiltak som bl.a. handler om å styrke lærerutdanningen
og opplæringen i grunnleggende lese- og skriveopplæring for
elever.

  Jeg takker for svaret.

Når kommunene er i førersetet,
er jeg redd for at det blir dagens økonomiske fortredeligheter
som ender opp med å avgjøre prioriteringen. Det
beste ville etter vår mening være å la
elever og foreldre komme i førersetet,
utstyrt med offentlige penger, bli kunder og skape konkurranse
i den offentlige forfallsskolen. Men mens vi venter på det – for
der må jo vi tråkke litt vei for de andre
partiene – kan den nest beste
løsningen være en nasjonal
standard.

Mitt oppfølgingsspørsmål
til statsråden er da om hun vil vurdere en nasjonal
standard på skoletilbud og skoleinnhold, for å sikre
et tilbud som er likt for alle elever uansett hvor de
bor, og uansett hvilken økonomisk situasjon bostedskommunen
måtte befinne seg i til enhver tid.

  I Norge har vi et system hvor vi
på den ene siden har et lokalt selvstyre, som vi skal respektere.
Vi skal respektere de lokale prioriteringer og valg som gjøres
innenfor et nasjonalt opptrukket lov- og regelverk.
På den annen side har vi også mange nasjonale
standarder. Det er mange sentralgitte regler for skolene i Norge.

Men det som representanten er inne
på, nemlig å gi elever, lærere, foreldre
og lokalsamfunn større frihet, f.eks. til å utnytte
ressursene på en annen måte, finne frem til andre
undervisningsformer osv., støtter jeg. Jeg synes bl.a.
at vi generelt skal stille oss positive til alle de initiativ
som tas på lokalt plan, for å gjøre ting
på en annen måte. Jeg kan nevne at allerede i
dag har ca. halvparten av landets kommuner søkt om å få utføre
forsøk, som de også har fått
tillatelse til å gjøre. Det mener jeg
at vi generelt skal stille oss positive til, for det er uttrykk
for en entusiasme som det er veldig viktig ikke å drepe eller å hemme.

 Det blir oppfølgingsspørsmål – Rune
J. Skjælaaen.

  Utdanningsministeren uttalte til Aftenposten
den 20. oktober at det er en hovedutfordring å få mer
kvalitet inn i grunnskolen.

På bakgrunn av Sorteviks spørsmål
vil jeg spørre utdanningsministeren om hun synes at det også trengs
mer midler inn i skolen. Og vil Regjeringen øke rammene
til skolen, gjennom å øke rammene til kommunesektoren?

  Spørsmålet om kommuneøkonomien
tilligger vel for det første en annen statsråd, og
dessuten kan jeg ikke komme inn på budsjettspørsmål.
Tilleggsproposisjonen vil bli lagt frem på fredag.

Generelt kan man vel si at det alltid vil være ønskelig med
mer midler til skolen. Men jeg tror også det
er viktig å ta innover seg at ressursene i norsk skole,
særlig på grunnskolenivå, er ganske
store. Vi ligger nesten i teten i verden når det gjelder
ressurstilgang pr. elev. Og jeg tror det
har formodningen for seg at det er mulig også å effektivisere
ressursbruken og få bedre ressursutnyttelse,
få mer ut av hver krone som vi investerer.

Dette følte jeg var et hovedbudskap
fra den forrige regjering at det er mulig å få til,
og det er et budskap jeg støtter.

 Vi går videre til neste
hovedspørsmål.

  Jeg har et spørsmål til statsministeren.

Samarbeidsregjeringen har satt fattigdomsproblemene på dagsordenen.
Det er bra, selv om selvfølgelig enkelte av tiltakene kan
diskuteres. Den debatten skal vi ikke ta nå.
Den får vi rikelig tid til å komme tilbake til.

Men jeg har lyst til å ha et litt
annet fokus, for sentrumsregjeringen var opptatt av utjevning. Jeg
vet også at statsministeren har vært
opptatt av å utjevne de økende forskjellene som
vi har opplevd gjennom ti år med arbeiderpartistyre på 1990-tallet.
Mitt spørsmål til statsministeren er kort og godt:
Har statsministeren og Regjeringen nå skiftet fokus fra å ønske å utjevne
forskjellene til å konsentrere
seg om å bekjempe fattigdom?

  Nei, det er for meg to sider av samme sak.
Men den viktigste måten å jevne
ut forskjellene på er selvsagt å løfte
opp dem som har det vanskeligst. Det er det Regjeringen vil starte
et målbevisst arbeid for.

Den sentrumsregjeringen som representanten
Enoksen og jeg begge hadde gleden av å sitte i, la et veldig godt
grunnlag for det arbeidet Samarbeidsregjeringen nå viderefører,
fordi den utjamningsmeldingen sentrumsregjeringen la fram, analyserte
jo i stor grad hvilke grupper det er som har blitt liggende etter.
Det gjelder f.eks. en del av de enslige forsørgere, det
gjelder familier med store rusmiddelmisbruksbelastninger, det gjelder
langtidsledige, og det gjelder bostedsløse.

Samarbeidsregjeringen viderefører
nå dette arbeidet ved nettopp å forsøke å ta
tak i ordninger som kan nå fram til disse gruppene som
har blitt liggende etter. Det er for meg den viktigste
delen av utjamningspolitikken, at vi løfter opp dem som
har det vanskeligst i samfunnet vårt.

  Jeg takker for svaret, men jeg er faktisk
helt uenig i statsministerens beskrivelse.

Det er viktig å løfte dem
som har det aller vanskeligst, og det initiativ
som Regjeringen der har tatt, er prisverdig. Men når flere
av de nye statsrådene samtidig tar til orde for økte
lønnsforskjeller, og Regjeringen samtidig vil fjerne utbytteskatten,
hvor nærmere 70 pst. går til dem som
har inntekter over 1 mill. kr, og nærmere 90 pst.
går til dem som har inntekter over 0,5 mill. kr,
så aksepterer man faktisk at forskjellene vil øke – ved
at man både legger til rette for økte
lønnsforskjeller, og ved at de som har de høyeste
inntektene, på nytt skal kunne ta ut skattefritt utbytte.
Da vil hjelp til dem som har det aller vanskeligst, lett kunne framstå som
avlat, for vi vil få større spenn i befolkningens
levekår.

Det er en utvikling som Senterpartiet ikke ønsker,
og som jeg heller ikke trodde denne regjeringen ville
stå for. Derfor er mitt oppfølgingsspørsmål:
Vil Regjeringen akseptere den økningen i lønnsforskjeller
som det kan tyde på at man legger opp til?

  Det jeg har registrert
at arbeids- og administrasjonsministeren har tatt til orde for,
er en dialog med partene i arbeidslivet om
hvordan en i noe større grad kan ha en individuell lønnsfastsettelse, også ut
fra faktorer som kompetanse, erfaring osv. Den dialogen synes jeg
en skal ta, uten at en dermed fremstiller det som at vi skal øke
forskjellene i det norske samfunnet.

Når det gjelder utbytteskatten, er
det i realiteten en dobbeltbeskatning av næringslivet.
Dette har å gjøre med spørsmålet
om å bringe privat kapital inn i våre bedrifter slik
at vi fremmer nyskaping, verdiskaping og dermed full
sysselsetting. Jeg synes at en også må være
villig til å se det spørsmålet i den
sammenheng at vi skal ha en bedre bedriftsbeskatning enn
det vi nå har. Vi ønsker å fremme norsk
eid næringsliv og kapitaldannelse.

 Det blir oppfølgingsspørsmål – Karin Andersen.

  SV er sterkt kritisk til og skuffet over at
Regjeringen ser ut til å ha mer detaljerte forslag i forhold
til dem som tjener godt og har store inntekter, enn i forhold til
dem som har minst. Noe av det har vi sett i dag, i den prinsippløse
diskusjonen rundt barnetrygd og kontantstøtte, der det
ble argumentert for at kontantstøtte gir valgfrihet, mens
barnetrygd er noe som like gjerne kan gå til å forsørge
mor og far.

Ser ikke statsministeren, når
lovavdelingen i Justisdepartementet slår fast at barnetrygden ikke
skal kreves inn ved skatterestanser, ut fra et prinsipp om at dette
er barnas penger, at dette også bør
gjelde de aller fattigste? Er det mulig for oss i rike Norge å leve
videre med et system som er slik at millionærer og endog
milliardærer får barnetrygd, mens de aller fattigste
familiene ikke skal ha disse
pengene til å kunne ha et minimum av valgfrihet i sin hverdag?

  Jeg kan ikke være
enig i representantens beskrivelse av at denne samarbeidsregjeringen
er mer detaljert når det gjelder forslag som skal komme rike
til gode, enn når det gjelder forslag som skal komme fattige
til gode. Hvis en er villig til å se på den første
tiltakspakken når det gjelder fattigdomsbekjempelse, som
sosialministeren og statsministeren offentliggjorde i går,
vil en se at vi har gått konkret til verks. Dette
er et første steg i en opptrapping av kampen mot
fattigdom i Norge.

Når det gjelder barnefamiliene og
barnetrygden, har jeg sagt, og jeg gjentar, at Regjeringen i 2002
vil heve barnesatsene i de veiledende retningslinjene
slik at de i større grad tar hensyn til de reelle kostnadene
ved å ha barn. Og dette er for å imøtekomme
den problemstilling Karin Andersen tar opp. Selvsagt skal barnetrygden være like
reell for dem med dårlig råd som for
dem som har bedre råd. Det er jo nettopp
derfor vi fremmer et forslag om å heve barnesatsene.

 Magnhild Meltveit Kleppa – til
siste oppfølgingsspørsmål til dette hovedspørsmål.

  Eg registrerer med glede at statsministeren
held fast ved dei utgreiingane som ligg i utjamningsmeldinga. Eg
er meir usikker på om statsministeren held fast ved alle
dei fem strategiane som han der var med og la til grunn. Fokus vart
sett på å lyfta nedanfrå, og ein av dei
fem strategiane for å få dette til var eit meir
rettferdig skattesystem. Utjamningsmeldinga viste kvifor forskjellane
har auka – altså kvifor dei 10 pst.
rikaste i dette landet over ti år hadde forbetra si inntekt
så formidabelt – og sette søkjelyset
på at det er mange i dette landet som kan bidra meir til
fellesskapen, slik at ein kan få til eit lyft nedanfrå.

Eg vil be statsministeren bekrefta eller
avkrefta at han står fast ved strategien om eit meir rettferdig
skattesystem.

  Selv om jeg nå leder en
samarbeidsregjering og ikke den utmerkede sentrumsregjeringen
som spørreren og jeg begge var medlemmer av, står
vi fast ved strategien. Nettopp som representanten Meltveit
Kleppa nå sa, må hovedfokuset være å løfte
nedenfra dem som har det vanskeligst. Det er bare de tiltakene
som rettes inn mot dem, som kommer dem til gode. Tiltak som rettes
inn mot andre grupper i samfunnet, kommer ikke
de dårligst stilte til gode. Og da må vi rette
tiltakene nettopp mot dem som er fattige, og som har det
vanskelig.

Skattesystemet skal bidra til inntektsutjamning,
men det har også andre formål.
Det skal bidra til nyskaping, verdiskaping og
full sysselsetting, som kanskje er det viktigste
velferdstiltaket vi overhodet kan iverksette, nemlig at folk har
et arbeid. Vi vet at fattigdommen ofte er stor blant dem
som går lenge uten arbeid. Så skattesystemet skal
stimulere til full sysselsetting. Det er det også viktig å huske.

 Vi går videre til neste
hovedspørsmål.

  Jeg har følgende spørsmål
til utdanningsministeren:

Likestillingsombudet har nylig kommet med en
rapport som konkluderer med at ACE-læremidlene som er i bruk
ved ACE-skolene, helt klart bryter med likestillingsloven.

Statsråd Victor Norman uttalte søndag
at grunnskolen bør forbli offentlig. Mener utdanningsministeren
at det er riktig å gi offentlig støtte for at våre
barn skal gå på privatskoler med et ekstremt og
nedverdigende kvinnesyn, som også bryter med
norsk lov? Og hva legger Regjeringen i at en ønsker
en forbedring av privatskoleloven, som det står
i Sem-erklæringen?

  La meg først si at jeg er enig med
Victor Norman i det jeg forstår er hans budskap, nemlig
at den største trusselen – indirekte – mot den
offentlige skolen er en dårlig offentlig skole. Derfor kommer
det til å være et hovedanliggende
for meg å få til en god offentlig skole som elevene
har lyst til å gå på, og som foreldrene
har lyst til å sende sine barn til. Men det er
selvfølgelig også viktig at det eksisterer adgang
til noen private supplementer. Det gir valgfrihet, det
gir et visst korrektiv, og det gir mangfold. Jeg har mange positive
eksempler på det, gjennom Steinerskolen,
Montessori-skolen og religiøse
alternativer – nå etter hvert også en
del internasjonale alternativer.

Når det gjelder loven, mener
jeg at den ikke er noen god lov. Den gir veldig
lang saksbehandlingstid, og det er et stor element av skjønn
der som gir liten forutberegnelighet, hvilket kan være
det samme som for liten rettssikkerhet. Vi har i Sem-erklæringen
sagt at den skal forbedres eller forenkles. Det første
vi nå gjør i departementet, er å gå gjennom
selve praktiseringen av loven og se om vi kan korte ned saksbehandlingstiden.
Så vil vi i neste omgang se hvorledes vi eventuelt
kan endre loven og få den til å bli
bedre, enklere og mer forutberegnelig for publikum.

Akkurat når det gjelder Likestillingsombudets
rapport, er den ikke ankommet departementet ennå,
men når det gjelder disse skolene, er det en forutsetning
at de skal følge norsk lov, også likestillingsloven.
Jeg har fått opplyst at det under statsråd Giskes
tid har vært ført et særskilt tilsyn
med de eksisterende skolene – som allerede er godkjent,
og som er i virksomhet – frem til påsken 2001, uten
at det fremkom noen spesielle merknader. Når
det da gjelder eventuelle fremtidige godkjennelser, vil jeg selvfølgelig
studere det Likestillingsombudet kommer med til departementet svært
nøye i den forbindelsen. Men forutsetningen er altså at
norsk lov følges.

  Jeg vil si at dette tyder på at den
nye utdanningsministeren også vil følge den
linjen som Arbeiderpartiet la seg
på i regjering, nemlig at en skulle legge opp til en praksis
der en skulle ha et klart skille mellom undervisningen
i religion og i andre fag. Jeg tolker også utdanningsministeren
dit hen at hun videre helt klart vil si nei til private skoler med
den type syn som ACE-skolene har gitt uttrykk for. Jeg
tolker statsrådens svar som svært positivt.

  Jeg vet ikke om det er representanten
Bekkemellem Orheim som skal tolke mine svar, det kan jeg
kanskje gjøre selv!

Jeg kommer til å følge Samarbeidsregjeringens
program på dette området. Jeg har som sagt ikke
gått inn i saken, jeg har ikke mottatt Likestillingsombudets
rapport. Det er vel et samstemt storting, meg bekjent, som mener
at også private skoler skal følge norsk
lov. Og som sagt, det er ført et særskilt tilsyn
med disse skolene allerede under den forrige regjeringen,
uten at det meg bekjent fremkom noen merknader.

 Det blir oppfølgingsspørsmål – Trond Giske.

  Privatskoleloven er ikke særlig komplisert.
Den bygger som sitt hovedprinsipp på at skoler som får
offentlig tilskudd, skal gi et likeverdig og et kvalitativt like
godt tilbud til de barna som går i private skoler, som
det man får i det offentlige. Man skal oppfylle kravene
til læreplan, man skal bygge på likestilling, man
skal ha tilfredsstillende lokaler, man skal ha kvalifiserte lærere,
og lokalsamfunnet skal få anledning til å uttale
seg om de ønsker etablering av en slik skole,
f.eks. i tilfelle en slik skole går ut over grendeskoler
som står i fare for å bli nedlagt. Dette
er formålet med saksbehandlingen rundt støtten
til privatskoler.

En forenkling av denne
behandlingen må innebære at en del av de kriteriene
som er satt for å ivareta enten lokalsamfunnets eller
barnas interesser, svekkes. Kan statsråden si hvilke av
disse kriteriene den nye regjeringen ønsker å fjerne
for å gi større liberalisering i etableringen av
privatskoler?

  Som jeg sa i mitt forrige svar,
har vi ikke kommet så langt at vi har bestemt
oss for hvordan en revisjon av loven skal skje. I første
omgang går vi inn og ser på praktiseringen av
loven. Jeg er ikke enig med representanten i at denne
loven er veldig enkel, det er et element at skjønnsutøvelse
her som kan gi liten forutberegnelighet. Representanten er sikker
kjent med at det er mange enkeltsaker som skaper veldig mye strid,
og det er i seg selv ikke heldig, etter min
vurdering.

Jeg kan ikke si akkurat hvordan dette
kommer til å skje, men la meg uttrykke meg slik: Meg bekjent
er det ca. 1,7 pst. av elevene i Norge som i dag går
i private skoler. Vi vet at særlig religiøse alternativer,
Steinerskolen og Montessori-skolen har vært veldig aktuelle
til nå, og nå ser vi også at
det kommer noen internasjonale alternativer som følge
av at vi blir en del av et internasjonalt samfunn. Jeg synes ikke
det er skadelig om denne loven blir noe mer liberal, slik at noen
flere elever kan gå i privat skole og bidra til det mangfold noen ønsker
seg.

 Rolf Reikvam – til oppfølgingsspørsmål.

  Denne loven er veldig enkel i utgangspunktet,
det er få kriterier som ligger der. Den er veldig enkel å forholde
seg til.

Mitt spørsmål går
på statstilskuddet. Vi bruker årlig ca. 1,3 milliarder
kr til private skoler i Norge, som ACE-skolene er en del av. Mitt
spørsmål er: Vil statsråden bruke
tilskuddet for å påvirke den utviklingen som vi
ser?

Det er selvsagt at skoler som ikke
følger norsk lov, ikke skal få lov til å fungere.
Hvorledes vil statsråden hindre disse skolene,
og vil hun bevisst bruke tilskuddet og trekke det tilbake
for skoler som ikke følger norsk lov? Det er
jo den muligheten statsråden har til å påvirke, og
til å gripe inn for å hindre den utviklingen
vi nå har. Spørsmålet er: Vil statstilskuddet
bli trukket tilbake for skoler som ikke følger
norsk lov?

  Jeg kjenner altså ikke
til at det er noen skoler som er i virksomhet i dag, og
som er godkjent, som ikke følger norsk lov. Jeg
har nettopp vært inne på de
skolene som er mest omtalt. Det har vært ført tilsyn
med dem. Vi har tilsynsorganer i Skole-Norge som skal påse
at disse skolene følger norsk lov. Det er ført
et særskilt tilsyn med disse, uten at det har fremkommet noen
merknader i den forbindelse. Så jeg mener at
dette spørsmålet ikke er aktuelt.

Generelt mener jeg også at
det å trekke støtte eller tildele støtte,
og bruke det som trusler i denne forbindelse, ikke
er så veldig heldig. Men det er en forutsetning at man
skal følge norsk lov.

 Da går vi til neste hovedspørsmål.

  Jeg har et spørsmål til
statsministeren.

Den 13. februar 1944 senket norske
marinefartøy, som opererte fra baser i Storbritannia, to
norske fartøyer i Hustadvika, nemlig
hurtigruteskipet «Irma» og slepebåten «Henry».
61 nordmenn ble myrdet den dagen.

I over 30 år har det vært
arbeidet for å få reist et minnesmerke over denne
tragedien i Hustadvika. Hittil har ikke noen
regjering v/Forsvarsdepartementet villet betale fullt ut
for et minnesmerke – de har tilbudt halv finansiering.

Vil statsministeren nå ta initiativ
til å sette sluttstrek for den saken og få reist
et minnesmerke som de etterlatte kan få gå til
med sin sorg?

  Jeg må ærlig innrømme
at jeg ikke kjenner detaljene
i den saksbehandling som måtte ha vært i alle
de foregående regjeringer som representanten Bastesen viser
til når det gjelder et slikt minnesmerke etter
tragedien i februar 1944, men jeg skal love å ta
med meg representantens oppfordring og ta det opp med de aktuelle
regjeringsmedlemmer.

 Før representanten Bastesen
får ordet til tilleggsspørsmål, vil presidenten
få si at spørsmålene i den muntlige spørretimen
skal være forholdsvis generelle og ikke
spesifikke. Spesifikke spørsmål bør varsles
på forhånd, slik at den enkelte statsråd eller
statsministeren får anledning til å forberede
seg.

  President, jeg skal være
veldig generell, og jeg syns også jeg er det.

Etter 30 års arbeid syns
jeg det er på tide at denne saken kommer ut av
glemselen. De etterlatte er nå i åttiårsalderen.
Det kan vel ikke være meningen at folk
i åttiårene skal
gå med tiggerstaven for å kunne betale halvparten av
et slikt minnesmerke. Jeg syns statsministeren skulle gjøre
mer enn å ta det med seg, han skulle gripe fatt i saken.
Han burde si her i dag: Denne saken løser vi. Det er ikke
mye penger det dreier seg om, det er vel snakk om 1 ½ million
kr.

  Jeg skal love å ta tak
i saken, men jeg må også be om respekt
for at jeg bør vite litt mer om grunnene til
at ikke dette har funnet en tilfredsstillende løsning,
før jeg går noe lenger i mitt svar.

 Da går vi til nytt hovedspørsmål.

  Jeg har et spørsmål til
utdannings- og forskningsministeren.

Egenandelene i skolen er store, og de har økt
de siste årene. I departementets egen undersøkelse
for et års tid siden konkluderte en med at egenandelene
i grunnskolen var på litt over 200 mill. kr, det
er det foreldrene betaler til ulike arrangementer – alt
fra leirskole til undervisningsmateriell. I Oslo kommune
er det gjort en ny undersøkelse som viser at i Oslo
er egenandelene nå på over 16 mill. kr – det
er en undersøkelse som vi har fått i de siste
ukene. Vi vet at det finnes klasser hvor inntil en tredjedel av
barna ikke har råd til å være
med på leirskole, fordi foreldrene ikke har de
pengene som skal til for å betale egenandelene. Så mitt
spørsmål til statsråden er: Vil hun ta
initiativ til å fjerne egenandelene
i grunnskolen, og på hvilken måte vil
det eventuelt bli gjort?

  Ifølge loven skal skolen være
gratis, eller skattefinansiert. Det står også i
Sem-erklæringen at «den offentlige grunnskolen
skal være gratis». Jeg er enig i det representanten
Reikvam tar opp her, at det er et problem med disse egenandelene
i skolen, som bl.a. er knyttet til leirskole, og de mer jevnlige
skolepenger av ulikt slag. Jeg kommer til å forholde meg
til det Regjeringen har sagt i sin erklæring, nemlig at
vi ønsker at grunnskolen skal være
gratis.

  Takk, det var et godt ønske! Men
på hvilken måte skal en realisere det?
Det er det som er interessant. Gode ønsker
kan vi alle ha.

Det faktiske forholdet er at i dag er det store
egenandeler, og de er så store at mange barn ikke
får lov til å delta på aktiviteter som
er mer eller mindre obligatoriske. Det er også viktig å understreke
at loven åpner for at det kan tas egenandeler, eksempelvis
til leirskole. Det ligger i loven som Høyre har
vært med på å vedta, at det er tillatt å ta
egenandeler til den type aktiviteter. Det fører
til at mange barn ikke får lov til å være
med, fordi foreldrene ikke har de antall kroner som er
nødvendige. Så jeg stiller spørsmålet
på nytt: På hvilken måte vil
en gjøre noe med dette utover det å ha gode ønsker?
Vil en eventuelt fremme forslag om å endre
loven, vil en legge inn penger i budsjettet slik at kommunene får
de 200 mill. kr som er nødvendige?

Så vil statsråden kanskje
si at hun vil ikke si noe om budsjettet, men nå har
jo statsministeren tidligere i dag fortalt en god del om budsjettet,
så om statsråden sier litt om utdanningsbudsjettet også,
vil det ikke bryte den praksis som er etablert
her i dag.

 Presidenten vil bemerke at det er ikke
så mange dager igjen til budsjettet legges fram.

  Jeg skulle til å si det samme. Noe
av dette er jo desidert et budsjettspørsmål. Vi vet
hva som ligger der av forslag når det gjelder leirskole fra
den forrige regjering, og hvis representanten Reikvam kan
vente, får han vite hva som legges frem av Regjeringen
på fredag når det gjelder dette spørsmålet.

 Det blir oppfølgingsspørsmål – Gunn Karin
Gjul.

  Jeg er klar over at Høyre
var imot den lovfestede retten til videregående
skole, men når den nå er på plass, regner
jeg med at også de støtter opp om det.

I og med at vi nå har en lovfestet
rett til videregående opplæring,
mener jeg også at det er naturlig at
den videregående
skolen er gratis. Vi vet at elevene i videregående skole
i dag betaler 3 000–4 000 kr
i året i utgifter til skolebøker. Og
mitt spørsmål til statsråden er om hun
er enig med Arbeiderpartiet i at også den
videregående skolen skal være
gratis.

  Som representanten sikkert er kjent med, har
Samarbeidsregjeringen bl.a. når det gjelder utgifter til
skolebøker, et annet alternativ enn den utlånsordningen
som nå ligger inne. Vi ønsker en alternativ ordning,
en stipendordning. Vi har hele utdanningsstøttesystemet
for elever i videregående
opplæring til vurdering, og vi kommer til å fremlegge
forslag om et helhetlig studiestøttesystem for videregående
opplæring så snart vi greier det.

 Vi går da til neste og siste
hovedspørsmål. Det blir ingen tilleggsspørsmål
fra andre enn hovedutspørreren.

  Jeg har et spørsmål til
utdanningsministeren. Jeg har lyst til å følge
opp det som tidligere er diskutert her om privatskoler.

Vi har hatt et supplement
til den offentlige skolen i veldig mange år, både
religiøse og pedagogiske
alternativer. Men i et samfunn som blir mer og mer kulturelt og religiøst
sammensatt, så den forrige regjeringen som et av
hovedmålene at den offentlige skolen og skoleverket vårt
skulle fungere som et lim, som en møteplass for barn og
elever av ulik kultur og ulik religion. En framvekst av ulike skoler
med ulikt religiøst ståsted, hvor barna sorteres
i ulike religiøse grupper, hvor muslimske
barn skal gå i muslimske skoler, kristne
barn i kristne skoler, jødiske barn i jødiske
skoler og humanetiske barn i humanetiske skoler, anså vi
som bekymringsfullt i et samfunn hvor vi trenger møteplasser,
og hvor vi trenger integrering og forståelse mellom
ulike kulturer og religioner.

Mitt spørsmål er om den nye
utdanningsministeren deler det synet at det er bekymringsfullt at
vi får en oppsplitting av elevene i ulike religiøse
skoler.

  Det er vel ikke til å legge skjul
på at Arbeiderpartiet og
de partiene som deltar i Samarbeidsregjeringen,
har litt forskjellig syn på privatskoler. Jeg tror likevel ikke
at representanten Giske behøver å ta alle
sorgene på forskudd. Jeg tror ikke det ligger
an til noe voldsomt frislepp når det gjelder
privatskoler. Ingen er vel for å forby privatskoler. Det
er tillatt med privatskoler etter visse kriterier. Det
gir en viss valgfrihet, det gir et visst korrektiv, det gir en viss
konkurranse, det gir mangfold, og samfunnet blir også mer mangfoldig.

Jeg er derfor ikke bekymret for det
som skal skje der. Som jeg nevnte i sted, er det 1,7 pst.
av elevene, hvis jeg husker riktig, som i dag deltar i private skoler.
I Sverige og i Danmark, er sosialdemokratene mye mindre
bekymret med hensyn til privatskoler og mye mer positiv til privatskoler,
og andelen er kanskje 3–4 pst. i f.eks. Sverige, som
har en mye mer liberal lovgivning enn oss. Om vi gjør vår
lovgivning noe mer liberal enn den er i Norge, så ligger
vi likevel langt etter det sosialdemokratene
finner hensiktsmessig i Sverige.

  Jeg takker statsråden for svaret.

Den utdanningspolitiske talsmannen for Høyre
i forrige periode sa så sent
som i valgkampen at vi burde komme opp på dansk nivå når
det gjaldt privatskoler, dvs. kanskje rundt 12 pst. av
elevene i private skoler. På Høyres landsmøte
foreslo Oslo Høyre at man ikke
skulle ha den samme liberale holdningen til opprettelse av privatskoler
når det gjaldt religiøse private skoler, nettopp ut
fra den bekymringen at man skulle dele inn barna og elevene
i ulike skoleslag. Det ble nedstemt på Høyres landsmøte,
men nå er det andre toner igjen fra utdanningsministeren.

Mitt spørsmål er da: Det
gamle synet til Høyre, som gikk ut på at det skulle være
en fri etablering også av religiøse
alternativer med den samme stykkprisfinansieringen som i det offentlige
skoleverk og med tilsvarende tilskudd, er den politikken nå gravlagt?
For hvis man følger det systemet, vil man ikke
ha noen kontroll på hvor mange private, religiøse
alternativer man har, og man har heller ingen mulighet for å sikre
den integreringen og den møteplassen som skoleverket er
for barn av ulik religiøs tilhørighet.

  Det er tre partier som samarbeider
i Regjeringen, og det er sikkert ikke noen stor hemmelighet
og ikke noe vanskelig å finne
ut at det her er nyanser og forskjeller mellom de tre
partiene, at det er forskjeller i deres partiprogrammer
og det de har gjort på sine landsmøter.
Men det som står fast, er at når denne Regjeringen
og disse partiene samarbeider i regjering, så gjør
de det på et grunnlag, og det er den erklæringen
man utformet på Sem og den regjeringserklæringen
man har avgitt til dette storting. Og det er på det grunnlag
jeg skal føre skolepolitikk, også den
politikken jeg skal føre når det gjelder
privatskoler, og der er jeg bundet av formuleringen som står
i Sem-erklæringen, nemlig at privatskoleloven
skal forbedres og den skal forenkles. Og jeg har forklart hva jeg
tror det kommer til å bety – altså ikke noe
voldsomt frislepp, men en noe mer liberal holdning og forhåpentligvis
en klarere lov og kortere saksbehandlingstid.

 Tiden for den muntlige spørretimen
er omme, og vi går over til den ordinære spørretimen.





                    
                    
                    

 Det blir noen endringer
i den oppsatte spørsmålslisten, og presidenten
viser i den sammenheng til den oversikt som er omdelt på representantenes
plasser i salen.

De foreslåtte endringer i dagens spørretime
foreslås godkjent. – Det anses vedtatt.

Endringene var som følger:

Spørsmål 2, fra representanten
Audun Bjørlo Lysbakken til utenriksministeren, blir etter
anmodning fra utenriksministeren flyttet og besvart etter
spørsmål 20, dvs. til slutt i spørretimen.

Spørsmål 4, fra representanten
Åslaug Haga til kirke- og kulturministeren, utsettes til neste spørretime,
da statsråden er bortreist.

Spørsmål 5, fra representanten
Karita Bekkemellem Orheim til kirke- og kulturministeren, vil bli
besvart av utdannings- og forskningsministeren som rette vedkommende. Etter
anmodning fra utdannings- og forskningsministeren blir dette spørsmålet
flyttet og besvart etter spørsmål 11,
som skal besvares av samme statsråd.

Spørsmål 10, fra representanten
Ulf Erik Knudsen til barne- og familieministeren, vil bli besvart
av justisministeren som rette vedkommende.

Spørsmål 11, fra representanten
Hill-Marta Solberg til utdannings- og forskningsministeren, vil
bli tatt opp av representanten Britt Hildeng.

Spørsmål 15, fra representanten
Olav Gunnar Ballo til sosialministeren, vil bli besvart av helseministeren
som rette vedkommende. Etter anmodning fra helseministeren
blir dette spørsmålet flyttet og besvart etter
spørsmål 9, som skal besvares av samme statsråd.

Spørsmål 21, fra representanten
Per Sandberg til kommunal- og regionalministeren, vil bli besvart
av justisministeren på vegne av kommunal- og
regionalministeren, som er bortreist. Etter anmodning
fra justisministeren blir dette spørsmålet flyttet
og besvart etter spørsmål 10, som skal
besvares av samme statsråd.

Spørsmål 22, fra representanten
May Hansen til miljøvernministeren, utsettes
til neste spørretime, da statsråden er bortreist.





                    
                    








        

Spørsmål 1


    
        

Spørsmål 3


    
        

Spørsmål 4


    
        

Spørsmål 6


    
        

Spørsmål 7


    
        

Spørsmål 8


    
        

Spørsmål 9


    
        

Spørsmål 15


    
        

Spørsmål 10


    
        

Spørsmål 21


    
        

Spørsmål 11


    
        

Spørsmål 5


    
        

Spørsmål 12


    
        

Spørsmål 13


    
        

Spørsmål 14


    
        

Spørsmål 16


    
        

Spørsmål 17


    
        

Spørsmål 18


    
        

Spørsmål 19


    
        

Spørsmål 20


    
        

Spørsmål 2


    
        

Spørsmål 22


    



                    

 Dette spørsmålet
er utsatt til neste spørretime.

Spørsmål 5 vil bli behandlet
senere.





                

 Dette spørsmålet,
fra representanten Olav Gunnar Ballo til sosialministeren, vil bli
besvart av helseministeren som rette vedkommende.

  «I en reportasje i Bergensavisen
23. oktober 2001 uttrykker en mor fortvilelse over at hennes datter,
som både har et problem knyttet til
misbruk av rusmidler samt at hun sannsynligvis har diagnosen ADHD, ikke
kan behandles mot sin vilje ut fra dagens lovverk, og at datteren
dermed ikke kan hjelpes.

Ser statsråden et behov for å gjøre
behandling av rusmiddelproblemer til et ansvar for helsevesenet,
og at dette lovmessig knyttes til lov om psykisk helsevern og ikke lov
om sosial omsorg?»

  Noe av det første Regjeringen
bestemte ved sin tiltredelse, var at ansvaret
for rusmiddelrelaterte helseproblemer skal flyttes fra sosialministeren
til helseministeren. Med dette ønsker vi å tydeliggjøre
at helsetjenesten må stille
opp med nødvendige tilbud også til personer
som har rusmiddelproblemer. Den nære sammenhengen mellom
rusproblemer og helseproblemer er godt dokumentert. Altfor mange
har dessverre rusproblemer i kombinasjon med
hjerneorganiske eller psykiske lidelser. Mange får også alvorlige
somatiske lidelser på grunn av misbruket. Vi må innse
at helsetjenesten ikke i
tilstrekkelig grad har gjort jobben sin overfor denne utsatte gruppen.

Innen så vel det psykiske
helsevern som tiltak for rusmiddelmisbrukere og i ulike kommunetjenester
er det viktig å unngå at tjenestens mandat begrenser
muligheten til å se den hjelpsøkende som et helt
menneske med sammensatte behov for hjelp. Uansett hvor personen
først henvender seg, skal hjelpeinstansen sikre at han eller
hun får en grundig utredning og et
opplegg til hjelp, som inkluderer funksjons- og livsområder
der det er behov for en innsats. Bestemmelsene om de individuelle
planer som nå er nedfelt gjennom den nye helselovgivningen, vil
i denne sammenheng kunne bli et nyttig verktøy.

Når det gjelder den lovmessige forankringen
av disse tjenestene, er dette også noe vi vil
se nærmere på i den forestående gjennomgangen
av helsetjenestetilbudet til rusmiddelmisbrukere og av rusomsorgen
generelt. Gjeldende rett åpner for innleggelse uten eget
samtykke etter sosialtjenesteloven og helselovgivningen.
Når det gjelder barn, kan tvangsinnleggelse også skje
i medhold av barnevernloven. Hvorvidt det er lov om psykisk
helsevern som vil være den naturlige forankring
for denne gruppen, vil jeg imidlertid vente noe med å ta
stilling til. Lov om psykisk helsevern stiller strenge krav til
behandling uten eget samtykke, og det er en grunnforutsetning at
pasienten har en alvorlig sinnslidelse. Disse skrankene er nedfelt
gjennom ulike menneskerettighetskonvensjoner, hvor Den europeiske
menneskerettighetskonvensjon er den mest sentrale. Pasienter med
ADHD faller derfor i utgangspunktet utenfor helselovgivningens tvangsbestemmelser,
med mindre de er i en psykisk tilstand som kan vurderes
som en alvorlig sinnslidelse.

Sosial- og helsedepartementet gjennomgår
nå lovverket og behandlingstilbudet, bl.a. for å klargjøre
hvilke ytterligere tiltak som for framtiden skal være
under helselovgivningen, og hvilke tiltak som naturlig hører
hjemme under sosialtjenesteloven. Regjeringen vil snarest mulig legge
fram at høringsforslag om fremtidig organisering av tiltaksapparatet
for rusmiddelmisbrukere.

  Jeg vil først uttrykke glede over
de svar som statsråden gir, for jeg syns det virker som
om han reflekterer i forhold til de problemstillinger som knytter
seg til dem.

Men jeg har lyst til å skissere en
annen problemstilling som Dagsavisen trakk fram den 5. november,
altså for to dager siden. Der kan man se at flere mødre
som er under behandling med metadon, føder barn. En del
av de barna må også ha behandling, fordi
de rett og slett er opiatavhengig eller metadonavhengig
ved fødselen. Det synliggjør for det
første det medisinsk betenkelige i en slik behandling,
fordi dette ikke bare rammer mor, det rammer også det
ufødte barnet, som i verste fall vil kunne få varige
skader hvis man ikke setter inn tiltak i forbindelse med
svangerskapet. Men etter mitt syn synliggjør
det også en annen problemstilling, nemlig at
man har veldig ulike kulturer knyttet til lov om sosial
omsorg og lov om psykisk helsevern. Man har også ulike
kulturer innenfor helsevesenet
og innenfor sosialomsorgen med hensyn til hva
slags aktive tiltak som settes inn. Ser dermed statsråden
behov for at man klargjør også når
det gjelder denne type problemstillinger, at dette først
og fremst er et medisinsk problem som skal håndteres
av medisinsk personell?

  Uten å gå inn på den spesielle
pasientgruppen her og nå vil jeg si at siktemålet med
den endring som nå skjer, og den reform som Regjeringen
forbereder på rusområdet, nettopp er å sikre
at de ulike gruppene blir ivaretatt på en bedre
og mer helhetlig måte, at vi får satt inn tiltak
der hvor det er svikt, at vi får sammenhengen i behandlings-
og omsorgskjeden til å fungere bedre, at vi i større
grad overvinner de kulturforskjeller som det helt åpenbart
er mellom de ulike tjenestene, og først og fremst
at enkeltmennesker får hjelp ut fra den respekt de har
krav på, og de tjenester de har krav på, som syke
mennesker.

  Det som gjerne er en del av problemstillingen
i dag, er pasienter med det vi kaller dobbeltdiagnose, at man altså på den
ene siden har en psykisk lidelse og på den andre
siden har et rusmiddelproblem, som typisk eksempel
på det. Det som da veldig ofte skjer, er at man
innenfor psykiatrien sier at det ikke vil være
mulig å komme opp med et behandlingstilbud før
vedkommende er fri for rusmidler. Innenfor rusmiddelomsorgen sier
man at det vil være vanskelig å behandle
denne pasienten fordi vedkommende har et psykiatrisk problem.

Etter mitt syn er det først når
man entydig plasserer ansvaret ett sted, uavhengig av om årsaken
måtte være et rusmiddelproblem eller
et psykiatrisk problem, at man kan unngå å fraskrive
seg det behandlingsansvar man ellers skulle ha. Det gjør
at når Regjeringen skal gripe fatt i denne typen problemstillinger,
må man være rimelig eksplisitt og presis
med hensyn til hvordan man skal ivareta det helhetlige
mennesket sånn at ikke helsepersonell og personell
innenfor sosialomsorgen på den måten
kan fraskrive seg ansvar.

  Jeg takker representanten Ballo for verdifulle
råd i forhold til det arbeidet vi nå står
foran med en gjennomgang av helsetilbudet for rusmiddelmisbrukere,
hvor siktemålet helt klart er en tydelig ansvarsplassering.
Men enhver ansvarsplassering må kombineres
med et krav om samarbeid og helhetstenkning.
Uansett hvor man setter grensen mellom helhet og del,
vil det alltid være en spenning mellom
helhet og del som må håndteres gjennom et fornuftig
samarbeid. Det er utgangspunktet når vi arbeider videre
med dette, både i forbindelse med opptrappingsplanen
for psykisk helse, hvor forholdet mellom rus og psykiske
lidelser er fokusert, og når Regjeringen vil utarbeide
en plan for rusomsorgen, hvor vi nettopp har som siktemål å se
disse tingene i sammenheng.

 Vi går tilbake til spørsmål
10.





                

 Dette spørsmålet,
fra representanten Ulf Erik Knudsen til barne- og familieministeren,
vil bli besvart av justisministeren som rette vedkommende.

  Jeg tillater meg å stille følgende
spørsmål til justisministeren:

«Ifølge Trønder-Avisa
1. november 2001 går en sorenskriver ut i lokalpressen
og forkynner en ekteskapskonflikt med fullt navn på mor,
far og to barn.

Finner statsråden det akseptabelt
at en sorenskriver og pressen benytter denne type handlemåte
i en barnefordelingssak?»

  Som justisminister kan jeg ikke
sette meg til doms over hvordan domstolene håndterer sine
oppgaver som dømmende myndighet. Av den grunn ønsker
jeg heller ikke å kommentere denne konkrete saken.

Generelt kan jeg likevel gi uttrykk
for at det er en viktig del av domstolenes oppgave å sørge
for at avgjørelser blir forkynt. Forkynnelse er en formalisert
form for underretning som er nødvendig for at ankefristen
skal ta til å løpe, og for at en avgjørelse
skal kunne bli rettskraftig og håndheves. Regelverket
må likevel ta tilbørlig hensyn til dem
som er involvert i saken.

Forkynnelse ved kunngjøring
kan bare skje der andre forkynnelsesmåter ikke
kan nyttes, dvs. at vedkommende ikke var til stede ved
domsavsigelse eller ikke kan treffes personlig,
og det heller ikke er mulig å forkynne pr. post eller
overfor husstandsmedlemmer eller arbeidsgiver.

Der det er en 

dom 

som
skal forkynnes ved kunngjøring, er det tilstrekkelig å slå opp
en kopi av dommen, eller av det vesentligste
innholdet, på rettens kontor. Noen kunngjøring
i pressen er således ikke nødvendig, slik
som ved forkynnelse av stevning. Det er likevel åpnet
for at retten i andre 

særlig
viktige saker

 kan forkynne ved kunngjøring
i pressen.

I et oppslag på rettens kontor vil
det være tilstrekkelig å gjøre rede
for at det er avsagt en dom om f.eks. foreldreansvar og
samværsrett og navn på parten som dokumentet
skal forkynnes for. Det framgår av barneloven § 19
at navnet på andre parter enn den dokumentet
skal forkynnes for, bare skal framgå om retten
finner at det foreligger særlige grunner.
Dette siste gjelder både ved oppslag og ved kunngjøring
i pressen.

Jeg kan etter dette ikke
se at det gjeldende regelverk om forkynnelse er utilfredsstillende
på dette punkt.

  Jeg vil takke statsråden for svaret.

Dette er jo en sak som i tillegg til omtalen
i Trønder-Avisa har vært omtalt i VG, i slutten
av forrige uke. Det er en sak som handler om en sorenskriver
som, fordi det i en ekteskapskonflikt var vanskelig å få tak
i faren, satte inn en annonse i lokalavisen, og som opplyste lokalsamfunnet
om at faren ville bli tilkjent samvær med sine
barn hvis han leverte inn barnas pass. Én ting er at dette henger
ut en far som en potensiell kidnapper – en generelt stigmatiserende
situasjon – en annen ting er barnas situasjon.
Vi må være veldig forsiktige med å henge
dem ut i det offentlige rom på denne måten. Det
vil bl.a. kunne føre til mobbing.

Jeg har ikke noe imot at ettersøkte
forbrytere blir hengt ut på denne måten. Jeg har
heller ikke noe imot at dømte volds- og vinningsforbrytere
blir hengt ut, men jeg synes at man i en sak av denne typen kanskje
burde se på mulige reaksjonsformer overfor pressen og overfor sorenskriveren.

Mitt spørsmål til statsråden
er: Finnes slike reaksjonsmuligheter?

  Jeg har i mitt svar gjort rede for
regelverket som gjelder ved forkynnelse,
og i det jeg har gjort rede for, ligger det et skjønnsrom.
Skjønnet ligger det til domstolene å utøve,
og det er slik at den reaksjonsform som alle som utøver
skjønn, utsetter seg for, er den offentlige debatt. Det
har også etter denne saken vært
ført en offentlig debatt, i det offentlige rom. Jeg tar da
utgangspunkt i at det f.eks. ved debatt om straffeutmåling,
som ligger til domstolene, er slik at Stortinget ytrer seg, og at
den debatten på mange måter tas med inn i de vurderingene
som domstolene gjør. En slik generell kommentar kan jeg også gi
på dette området, men jeg ønsker ikke å gi noen
ytterligere kommentarer.

  Ifølge Trønder-Avisa kan en
dommer uten å komme i konflikt med loven – slik
forstår jeg også statsrådens
svar – forkynne en dom gjennom avisen dersom man ikke
får tak i en av partene.

Spørsmålet til statsråden
blir da: Kan det være grunner til å endre
loven på akkurat dette punkt, slik at man ikke
vil oppleve lignende situasjoner i fremtiden?

  Det er ikke et tema som
er på min dagsorden. Jeg har referert til lovverket, som
gir betydelig rom for skjønnsutøvelse. I dette
tilfellet er det slik at det er skjønnsutøvelsen
som er gjenstand for debatten, og det å debattere skjønnsutøvelsen
utover det som ligger i at jeg refererte til loven, har jeg ikke tenkt å gjøre.
Om det skulle vise seg at lovverket er utilstrekkelig,
er det noe som jeg eventuelt får ta med meg og
komme tilbake til. Men jeg har ikke på det nåværende tidspunkt
et slikt synspunkt.

 Vi går så til spørsmål
21.





                

 Dette spørsmålet,
fra representanten Per Sandberg til kommunal- og regionalministeren,
vil bli besvart av justisministeren på vegne av kommunal-
og regionalministeren.

 Jeg vil stille følgende spørsmål til
justisministeren:

«Hvilke strakstiltak
vil statsråden iverksette for å få kontroll
med den manglende kontroll og registrering av asylsøkere
vi nå opplever etter den massive asyltilstrømmingen
i år?»

  Vi har opplevd en betydelig økning
av antallet asylsøkere den siste tiden. Asylsøkere
fra Kroatia utgjør den største gruppen,
mens søkere fra Russland utgjør den nest største
gruppen.

Den plutselige og store økningen av
asylsøkere medfører en kraftig belastning av politiets
ressurser innenfor utlendingsfeltet. Økningen
betyr at det må utvikles nye samarbeidsformer mellom
politiet og Utlendingsdirektoratet, og det må samtidig
finnes midlertidige løsninger med hensyn til innkvartering
osv.

Den store økningen av asylsøkere
i høst og den merbelastningen dette medførte på politiet
og Utlendingsdirektoratet, førte til at en del
asylsøkere ble flyttet til mottak før
politiet hadde avsluttet sitt arbeid med å signalere søkerne,
dvs. ta foto og fingeravtrykk
av dem. Etter begynnelsen av oktober blir nå alle
asylsøkere signalert ved ankomst, og ingen flyttes fra
asylmottakene før dette arbeidet er avsluttet. Fra samme
tidspunkt er tidligere restanser på dette punktet nedarbeidet.

I denne situasjonen bygde det seg i løpet
av sommeren også opp en restanse av antall asylsøkere
som ikke var tilstrekkelig registrert
før de måtte flyttes til mottak spredt over hele
Norge. Politiet har i samarbeid
med Utlendingsdirektoratet intensivert arbeidet for å nedbygge restansene
med hensyn til registrering. Oslo politidistrikt er tilført
ekstra ressurser for å koordinere
nedbyggingen av restansene.

For øvrig kan jeg opplyse
at det pågår et nært samarbeid mellom
Kommunal- og regionaldepartementet og Justisdepartementet og våre
direktorater for å sikre effektive arbeidsrutiner og riktig
arbeidsfordeling mellom de berørte etatene. Siktemålet
er å sikre en rask og forsvarlig saksbehandling, samtidig
som politiets kontrollbehov ivaretas.

  Jeg takker for svaret.

Som statsråden er inne på,
er det etter hvert blitt en kjensgjerning at antall asylsøkere
har økt dramatisk det siste året. Første
kvartal i år kom det 500 hver måned, andre
kvartal kom det 800 hver måned, Totalt i år vil
vi oppleve en asylsøkerinnvandring på over 16 000.
At dette skaper totalt kaos i behandlingssystemet, bør ikke
forundre noen, og at budsjettene sprekker så det
ljomer, er heller ikke noen overraskelse. Flere
tusen saker ligger nå ubehandlet, flere tusen asylsøkere
er ikke registrert, og det i en tid der terrorfrykten
er økende. Alt dette skyldes selvsagt en naiv og snillistisk
innvandringspolitikk, som har resultert i at Norge nå er
mer og bedre markedsført som sosialkurator for hele
verden enn noen gang.

Deler statsråden nå Fremskrittspartiets
påstand om at innvandrings- og asylproblematikken er fullstendig
ute av kontroll, og at Norge nå bør
få en unntakstilstand med fullstendig
stopp av denne type innvandring inntil
en har fått kontroll?

  Jeg registrerer at representanten i forhold
til sitt første nøkterne spørsmål
utvider perspektivet betraktelig i tilleggsspørsmålet.
Svaret er at når det ankommer mennesker til riket som har ugrunnede
asylsøknader, f.eks. det vi har sett ved bulgarere, må myndighetene
håndtere det kontant. Det skjer nå i regi
av Kommunal- og regionaldepartementet en vurdering av tiltak med
hensyn til hva man skal gjøre med denne type
asylsøknader, og Regjeringen vil på egnet måte komme
tilbake til tiltak i en slik sammenheng.

Når det gjelder det som var spørsmålet,
nemlig om vi signalerer, som er rett og slett å få oversikt
over dem som er i riket, kan jeg si at signaleringen etter
de informasjoner jeg har, er à jour pr. oktober, nettopp
av den grunn at vi skal vite hvem som er her. Når
det så gjelder registreringen, som er et annet ledd i asylbehandlingen – og
som representanten spurte om – er det satt i gang et arbeid
for å bygge ned de restansene som faktisk eksisterer. Oslo politidistrikt
har tidligere gjennom sin arbeidsform for noen år
tilbake dokumentert at de makter en slik jobb, og de har også blitt
tilført ekstra ressurser for at dette skal gjennomføres.

  Jeg kan gå tilbake igjen til mitt første
spørsmål, for der var jeg også inne
på problemene med den nye innvandringen vi får.
Da vil jeg tilbake til konsekvensene, for jeg vil utfordre
statsråden på følgende: Ser han ikke
en sammenheng mellom manglende integrering av alle
som allerede har fått opphold i Norge, og den økende
innvandringen vi nå ser? Vi opplever en arbeidsledighet
på 50-60 pst. i enkelte nasjonaliteter, og resultatet
av det blir oppslag i avisene som «Dyster fremtid for somaliere
i Oslo», «Flyktningebarn isoleres» osv. Er
det nå ikke på tide å ta
en pause i den økende innvandringen for å sette
inn flere ressurser på en sterkere integreringspolitikk,
slik at vi i hvert fall får det på plass inntil
vi tar inn flere enn det vi gjør nå? For det er
jo ingenting som signaliserer – i hvert fall ikke
nå – at det blir noe mindre innvandring
i fremtiden.

  Representanten tar dette opp på så bred
basis at det er umulig å kommentere det utdypende nok i
et kort tilsvar i en spørretime. La meg bare vise
til Regjeringens generelle holdning. Den er helt klar. De som har
berettiget grunn til å søke asyl, skal
tas imot i Norge. Ugrunnede asylsøknader
skal vi håndtere på en slik måte
at personene ikke blir her. Men vi er innstilt på å gjøre
noe med tilgangen på arbeidskraft i landet. Det handler også om å regulere
arbeidsinnvandring, og det er spørsmål som vi
vil komme tilbake til. Når det så er slik at vi
har de lovregler vi nå har, er selvfølgelig representanten
og jeg helt enige om at vi skal ha en tilfredsstillende signalering
hos politiet, og vi skal ha en registrering. Vi kan ikke
sitte med restanser på det, og det er iverksatt
skritt for at vi ikke skal ha det. I signaleringen er
vi à jour. Når det gjelder restansene, er det
satt i gang et arbeid for at de skal nedbygges, med Oslo
politidistrikt i ledelsen, som tidligere har dokumentert at det
er et arbeid de mestrer.

 Vi går da tilbake til spørsmål
11.





                

 Dette spørsmålet,
fra representanten Hill-Marta Solberg til utdannings- og forskningsministeren,
vil bli tatt opp av representanten Britt Hildeng.

  «Utdanningsministeren forsvarte i
Aftenposten 26. oktober 2001 de økonomiske kuttene på 154
mill. kroner i Oslo-skolen ved at skolene må utnytte pengene
bedre og fjerne skjemavelde og byråkrati.

Hva mener statsråden med
dette?»

  Jeg har ikke uttalt meg om Oslo-skolen
spesielt, hvilket også fremgår av det
intervju representanten Hildeng sikter til.
Til det kjenner jeg ikke situasjonen i Oslo-skolen godt
nok. De svarene jeg gav til Aftenposten, var derfor av generell
karakter, og jeg kan gjerne gjenta noen av dem her.

Generelt mener jeg det er viktig å respektere
det lokale selvstyret og de valg som gjøres lokalt, så lenge
kommuner og fylkeskommuner holder seg innenfor
nasjonalt fastsatt lov- og regelverk. Jeg vil gjøre mitt
beste for at vi skal få en best mulig skole i hele
landet, og for at kommunene skal få muligheter og handlingsrom
til å satse på skolen, men jeg vil samtidig respektere
de valg og prioriteringer som gjøres lokalt – og
som skal gjøres lokalt.

Dernest legger jeg vekt på at alle
deler av offentlig sektor, også skolen, må bidra
til best mulig ressursutnyttelse, dvs. at vi får mest mulig
ut av hver krone uansett hvordan rammene for tiden er. Dette var,
så vidt jeg forstod, et viktig budskap fra regjeringen
Stoltenberg, og det er et budskap jeg kan slutte meg til.

Ikke alle sektorer har like
mye å hente gjennom systemreformer og effektivisering.
For skolens vedkommende er det, rent faktisk, vanskelig å vite
hvilket potensial vi eventuelt har.
Et kjennetegn ved Norge er nemlig at vi har meget god
statistikk for å illustrere hvor mye ressurser
vi setter inn i skolen, men dårlige metoder for å evaluere
hva vi får ut. Forutsetningene for å bedømme ressursutnyttelsen
er altså dårlige.

Ressursbruken pr. elev i norsk skole ligger
imidlertid helt i verdenstoppen. Også innenfor
dagens rammer mener jeg derfor at det formodentlig vil være
mulig å oppnå enda bedre resultater
og bedre kvalitet. Skal det kunne skje, forutsetter det
en innsats fra både sentralt og lokalt hold,
og det vil dreie seg om både kortsiktige
og langsiktige tiltak. Siden spørsmålsstilleren
spesielt nevner skjemavelde og byråkrati, kan
jeg bekrefte at dette er ett område som etter
min mening bør gjøres til gjenstand for nærmere
vurdering. Norge har en meget omfattende og til dels kompleks
utdanningsadministrasjon, relativt stor grad av sentral
styring og tilsvarende mindre handlingsrom for f.eks. å utprøve
alternative måter å organisere undervisningen
på lokalt.

  Jeg takker for svaret.

Jeg forstår at statsråden
har stor tro på at man kan effektivisere og rasjonalisere
driften i skolen. Det var også utgangspunktet
for det høyrestyrte Oslo ved fjorårets budsjett,
da de også kuttet vesentlig i skolens budsjetter. Det
som vi opplever nå, er at Oslo-skolen trenger store ekstrabevilgninger
fordi man ikke har tatt inn over seg betydningen av tilstrekkelige
rammer i grunnskolen. Det betyr at man i ettertid får ekstrabevilgninger
som fører til at man får en lite rasjonell
drift.

I år kommer det igjen et varsku fra både
lærerorganisasjoner og skoleetaten om at de må stå for
vesentlige kutt. Det lærerorganisasjonene nå sier,
er at Oslo-skolen er kuttet helt inn til beinet, og både
rektorer ved skolene og Lærerlaget påpeker at
det eneste alternativet nå er å kutte i antall
lærere. Mener statsråden at dette er
den beste måten å bedre undervisningen
på?

  Det er jo slik at man sjelden er fornøyd
med de bevilgningene man får. Det forstår jeg
svært godt. De fleste sektorer og områder – og ikke
minst skolen, som er et meget viktig område – vil selvfølgelig ønske
seg mer penger. Akkurat når det gjelder Oslo
kommune, registrerer jeg gjennom mediene og den
politiske debatten at det er omstridt hva slags tall vi snakker
om, og hvor store kuttene eventuelt er, og jeg registrerer
at det også er lokale variasjoner i den forstand
at Oslo-skolen foretar prioriteringer som kan være
annerledes enn de prioriteringer som skjer i andre lokalsamfunn. Det
er f.eks. lagt stor vekt på timetallet i Oslo-skolen.

Når jeg sier at vi likevel
må være innstilt på å se
på effektivisering også i offentlig
sektor, i den forstand at vi gjennomfører systemreformer
som gjør at vi får mer ut av hver krone, er det
fordi de offentlige budsjettene ikke kommer til å vokse
til himmels. Det var slik Stoltenberg-regjeringen uttrykte
seg når det gjaldt helse, når det gjaldt forsvar
og når det gjaldt politi, og slik vil det også være
når det gjelder skolen, selv om jeg selvsagt vil arbeide
for best mulige rammer og best mulig skole innenfor
rammene uansett.

  En hadde jo store forhåpninger til statsråden
og hennes vurderinger og også til Høyre etter valgkampen,
hvor man lovte å satse på skolene. Bare
få uker etterpå skjer altså det at man
i det høyrestyrte Oslo kutter i skolen med 154
mill. kr. Mener statsråden at dette er måten å følge
opp Høyres valgkampløfter på om å satse
på skolen?

  Når representanten Hildeng bruker
uttrykket det høyrestyrte Oslo, har jeg innledningsvis bare
lyst til å si at mitt program kommer til å være
at jeg ikke ønsker å bruke
kommunene i noe partipolitisk spill. Jeg vil respektere det lokale
selvstyret uansett hvem som har vunnet flertall i de respektive
kommuner.

Vi gikk til valg på bedre
skole. Jeg har sittet i statsrådstolen i ca. tre uker.
Vi skal satse på skolen. Det skal satses på skolen
med økonomiske midler, men det skal også satses
ved at vi gjør ting på en annen måte.
Og jeg har selv fremhevet at jeg er opptatt av to ting: Etter
at vi på 1990-tallet har hatt mange systemreformer ovenfra,
for å si det på den måten, er jeg nå opptatt
av å styrke innholdet i skolen, og jeg er opptatt av å styrke
læringsmiljøet. Det kan skje ved at vi bruker
mer penger, men jeg er overbevist om at det også kan
skje gjennom systemreformer som ikke nødvendigvis
betyr mer penger.





                

 Vi går da tilbake til spørsmål
5. Dette spørsmålet, fra Karita Bekkemellem Orheim
til kirke- og kulturministeren, vil bli besvart av utdannings- og
forskningsministeren som rette vedkommende.

  Jeg vil få stille følgende
spørsmål til utdannings- og forskningsministeren:

«En professor ved Menighetsfakultetet
skal få innskrenket sitt professorat på bakgrunn
av følgende uttalelse: «... det finnes ingen tungtveiende
etiske grunner for å si at mennesker som har en avklart
homofil identitet ikke skal få leve
i partnerskap.»

Synes statsråden dette er akseptabelt?»

  Styret ved Menighetsfakultetet vedtok 6. oktober
at professor Jan-Olav Henriksen løses
fra ansettelsen i professorat i systematisk teologi
og dermed fra undervisning og veiledning i etikk. Han går
over i et professorat i religionsfilosofi. Dette fordi han har gitt
uttrykk for et syn på partnerskap for homofile som ikke
er i samsvar med fakultetets grunnleggende forståelse av
homofilt partnerskap.

Menighetsfakultetet er en privat høyskole,
som også er en forskningsinstitusjon og et kirkelig
lærested med eget styre og stor grad
av selvstendighet. Private høyskoler kan søke
om å bli tildelt eksamensrett og/eller statstilskudd
i henhold til lov av 11. juli 1986 nr. 53 om eksamensrett
for og statstilskudd til private høyskoler. Loven stiller
opp en del generelle krav til styring og krav om regelverk
på ulike områder for å oppnå eksamensrett eller statstilskudd,
f.eks. krav til styresammensetning, krav til nivået
på faglig ansatte og krav om regelverk for opptak av studenter,
studieplaner og eksamensreglementer. Tildeling av eksamensrett eller
statstilskudd innebærer 

ikke 

en godkjenning av institusjonen som
sådan.

Med eksamensrett menes at institusjonen får
godtgjort at den aktuelle eksamen eller grad er jevngod
med eksamen eller grad som tilbys ved statlige universiteter eller høyskoler.

Menighetsfakultetet er tildelt eksamensrett
for en rekke av sine studier og mottar også statstilskudd
fra departementet. For de eksamener og grader som er godkjent av departementet
med hjemmel i privathøyskoleloven, må de private
institusjonene oppfylle visse kvalitetskriterier. Kirke-, utdannings-
og forskningsdepartementet har imidlertid ikke ettersyn eller
kontroll med institusjonene utover det å sikre det faglige nivå på utdanningen.
Menighetsfakultetet mottar studieplasstilskudd og tilskudd til stipendiatstillinger.
Departementet tildeler ikke særskilte midler
til forskningsaktivitet utover midler til stipendiatstillinger,
og det ligger ikke særskilte føringer
ved tildeling av statstilskudd til private høyskoler i
forhold til forskningsaktivitet. Menighetsfakultetet mottar midler
til konkrete forskningsprosjekter fra Norges forskningsråd.

For statlige universiteter og høyskoler
har departementet uttrykkelig fraskrevet seg myndighet til å instruere
institusjonene hva angår læreinnholdet i undervisningen
og innholdet i forskningen, jf. § 2 i lov om universiteter
og høgskoler. Departementet må etter
mitt syn, om ikke i enda større grad,
avstå fra å instruere private institusjoner på dette
området. Det foreligger for øvrig
heller ikke formelt grunnlag for slik instruksjon. Jeg
minner om at et hovedformål med privathøyskoleloven
er å sikre høyskoletilbud som representerer alternativer
til offentlige tilbud, ved å gi dem gode og forutsigbare
arbeidsbetingelser i Norge.

Jeg for min del vil være
bekymret for alt som kan bidra til å begrense den frie
forskningens vilkår. Det ville være
uheldig om Menighetsfakultetet handler i strid med prinsippet om
fri forskning ved f.eks. å båndlegge
hvilke tema det skal forskes på, eller
hvilke resultater som skal fremkomme. Jeg kan imidlertid ikke
se at det er grunnlag for å si at Menighetsfakultetet har
lagt bånd på professorens valg av forskningstema eller
på adgangen til å offentliggjøre resultatene
av forskningen.

Jeg kan forstå at det reises spørsmål
når det oppstilles vilkår om å inneha
et bestemt teologisk syn for å kunne undervise.
Slike vilkår virker fremmed i den øvrige universitets-
og forskerverdenen, der det først og fremst stilles krav
om faglige kvalifikasjoner. Men det å stille vilkår
til ansatte er også kjent ved Det teologiske
fakultet ved Universitetet i Oslo, der det stilles krav om medlemskap
i Den norske kirke for å kunne undervise.

Som forskningsminister er jeg likevel
bekymret over den strid og tvil som er oppstått i kjølvannet
av det vedtak som er fattet. Det teologiske fagmiljøet
i Norge er selvsagt ikke tjent med en situasjon
der det settes spørsmålstegn ved den frie forskningens
vilkår ved en av institusjonene. Jeg antar derfor at Menighetsfakultetet
vil se seg tjent med å drøfte hvordan det selv
kan bidra til å avklare spørsmål og motforestillinger
som er reist.

Departementets kontroll med private institusjoner
begrenser seg imidlertid til de formelle regler som fremgår av
privathøyskoleloven. Selv om Menighetsfakultetet er tildelt
både eksamensrett og statstilskudd etter loven,
er det en rekke forhold som ikke er innenfor
departementets myndighetsområde, herunder fakultetets teologiske
forståelse og forholdet mellom høyskolens
ledelse og dens faglige personale. Jeg mener at departementet
heller ikke bør ha ambisjoner om å styre
dette. Dersom Menighetsfakultetet selv ønsker å få belyst
saken og dens forhold til den frie forskning, kan imidlertid saken
legges frem for Den nasjonale forskningsetiske komité for
samfunnsvitenskap og humaniora,
som er en av tre forskningsetiske komiteer som
oppnevnes av KUF.

  Jeg vil takke statsråden for svaret.

Jeg synes det er beklagelig at statsråden ikke ønsker å rydde
opp i den situasjonen som har oppstått. Jeg mener at
det vi har sett i denne saken, er et uttrykk for at idealet om akademisk
frihet ikke blir fulgt opp. Man legger bånd på en
professor når det gjelder å kunne fortsette å forske på og
undervise i etiske spørsmål knyttet til homoseksualitet.

Menighetsfakultetet får offentlig
støtte på ca. 30 mill. kr, og
det gir helt klart denne institusjonen et samfunnsansvar. Dette
ansvaret er ikke godt nok forvaltet i god forskningsånd
av Menighetsfakultetet.

Jeg mener at våre
forskningsinstitusjoner skal være premissleverandører
for samfunnsdebatten. Dette blir en debatt med negativt fortegn.
Menighetsfakultetet har også ansvar for etterutdanning
av lærere til KRL-faget. Jeg har lyst til å si
som biskop Andreas Aarflot: Dette er en ren maktdemonstrasjon
fra styrets side. Jeg hadde ønsket at statsråden
hadde ryddet opp i denne uverdige konflikten vi her har vært
vitne til.

  For meg er det viktig å opptre prinsipielt
ryddig også. Jeg har faktisk ikke, i motsetning til representanten
Bekkemellem Orheim, i dag belegg for å si at det er lagt
bånd på forskningstema eller på adgangen
til å offentliggjøre disse forskningsresultatene.
At det stilles krav til et spesielt teologisk syn for å undervise
ved Menighetsfakultetet, kan neppe komme som en overraskelse. Det
er en fenomen vi så å si har akseptert a priori.

Jeg synes heller ikke spørsmålet
om statsstøtte skal avgjøres av hvilke meninger
man har. Vi må holde oss til loven, privathøyskoleloven,
og det lov- og regelverk jeg har å holde meg til, gir meg
ingen adgang til å gripe inn i denne situasjonen. Da synes
jeg også at jeg må være
varsom med å gjøre det.

La meg si: Denne saken handler ikke
om synet på homofili eller partnerskap. Jeg skjønner
at det spørsmålet kan virke ganske opplagt
for lekfolk som har gjort seg opp en mening, og jeg tror representanten
Bekkemellem Orheim vet hvilken mening jeg har som lekperson og politiker
om det. Men dette er en teologisk debatt og handler om private høyskolers
frihet, og Menighetsfakultetet er jo dannet nettopp for å representere
et alternativ.

  Jeg vil takke statsråden
for svaret.

Jeg synes at det er beklagelig og spesielt
i en situasjon der vi vet at svært mange kristne
homofile forsøker å ta sitt eget liv. Da er det
viktig at våre samfunnsinstitusjoner som har
den type ansvar som Menighetsfakultetet har, går
foran med et godt eksempel. Jeg vil si det så sterkt at
dette er meningsterror overfor en professor som blir tilsidesatt
og ikke får utøve sin jobb
i det daglige. Det er ingen ting annet en kan legge i det.

I hvert fall hvis en skal tro debatten som
har vært i offentligheten den siste tiden, synes jeg det
er meget, meget beklagelig at vi ikke får en
ordnet situasjon for Menighetsfakultetet. Som
Aarflot sier: Dette går ut over anseelsen til denne institusjonen.

  Jeg føler vel kanskje at dette dreier
seg om to spørsmål. Det representanten Bekkemellem
Orheim tar opp, om å spre gode og aksepterende
holdninger, synes jeg representanten skal bidra til, og det vil
jeg gjerne selv bidra til. Homofile har selvfølgelig nøyaktig
samme likeverd som alle andre. Det er min mening.

Men jeg kan likevel ikke
stille meg over en teologisk debatt og et teologisk syn på dette
og hevde at noen skal mene det samme som jeg
ut fra et teologisk ståsted. Mitt anliggende er hvorvidt
den frie forskning er angrepet, og det spørsmålet
synes jeg det er beklagelig at det er reist tvil om, og at det er
oppstått strid om. Derfor tror jeg det vil være
klokt, ikke minst for Menighetsfakultetet selv, at man
får belyst denne saken og forholdet til den frie forskning.
Det kan man gjøre, som jeg har nevnt, ved å legge saken
frem for Den nasjonale forskningsetiske komité for samfunnsvitenskap
og humaniora. Hvis det skjer, er jeg sikker på at den siden
av saken vil bli grundig belyst.

Den andre debatten som dreier
seg om vår holdning til homofili og partnerskap, deltar
jeg gjerne i, men det er etter min mening ikke
det prinsipielle spørsmål jeg skal ta stilling
til her.





                

 Dette spørsmålet
er utsatt til neste spørretime.

Jørgen Kosmo hadde
her gjeninntatt presidentplassen.

 Dermed er sak nr. 1 ferdigbehandlet.





                

 Det foreligger ikke
noe referat.





                    
                    
                    

