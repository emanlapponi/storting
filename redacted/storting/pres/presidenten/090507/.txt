 Frå Framstegspartiets stortingsgruppe ligg det føre søknad om permisjon for
               representanten Per Ove 

Width

 i dagane 11. og 12. mai for å
               delta i markeringa av NATOs 60-årsjubileum i Roma. 

Etter forslag frå presidenten vart samrøystes vedteke: 

Søknaden blir handsama straks og innvilga. 

Vararepresentanten, Jan Fredrik 

Vogt

, blir innkalla
                     for å møte i permisjonstida. 

Jan Fredrik Vogt blir innvald i Lagtinget for den tida han møter for
                     representanten Per Ove Width. 

Før sakene på dagens kart blir tekne opp til handsaming, vil presidenten gjere
               framlegg om at formiddagsmøtet – om naudsynt – fortset utover den reglementsmessige
               tida, kl. 16, til dagens kart er ferdighandsama. 

– Ingen innvendingar er komne mot presidentens forslag, og det er vedteke. 





                    
                    
                    

 Ingen har bedt om ordet. 

(Votering, sjå side 2895) 





                    

  Etter ønske frå utanrikskomiteen vil presidenten gjere framlegg om at debatten
                  blir avgrensa til 1 time og 25 minutt, og at taletida blir fordelt slik på
                  gruppene: 

Arbeidarpartiet 30 minutt, Framstegspartiet 20 minutt, Høgre 10 minutt,
                  Sosialistisk Venstreparti 10 minutt, Kristeleg Folkeparti 5 minutt, Senterpartiet
                  5 minutt og Venstre 5 minutt. 

Vidare vil presidenten gjere framlegg om at det blir gitt høve til
                  replikkordskifte på inntil fem replikkar med svar etter innlegg frå medlemer av
                  Regjeringa innanfor den fordelte taletida. 

Vidare gjer presidenten framlegg om at dei som måtte teikne seg på talarlista
                  utover den fordelte taletida, får ei taletid avgrensa til 3 minutt. 

– Det er vedteke. 

 Jeg vil først takke utenriksministeren for en grundig og informativ redegjørelse.
                  Denne type redegjørelse var et resultat av behandlingen her i Stortinget av
                  meldingen om behovet for en mer aktiv europapolitikk, ut fra en samlet forståelse
                  av at utforming av politikk og regelverk stadig oftere skjer i en europeisk ramme
                  – for ikke å si EU-ramme – som i vesentlig grad påvirker Norge, men hvor Norge
                  også har påvirkningsmuligheter i forkant, begrenset av vår selvvalgte posisjon
                  utenfor de viktige beslutningsorganene i EU. 

La meg bruke litt tid på noen refleksjoner fra min side i oppfølgingen av
                  europameldingen mot slutten av denne stortingsperioden. 

Jeg er enig med utenriksministeren i at kommunikasjonen mellom Stortinget og
                  Regjeringen er styrket i arbeidet med EU/EØS-saker, både gjennom Europautvalget og
                  via disse redegjørelsene. Grunnlaget for dialogen har blitt bedret ved mer
                  informasjon til representantene, bl.a. forut for europautvalgsmøtene. Jeg synes
                  imidlertid vi i for liten grad foreløpig har greid å involvere fagkomiteene i den
                  løpende dialogen med Regjeringen, bl.a. i europautvalgsmøtene. Men jeg vil legge
                  til at det registreres større interesse for å involvere seg og delta i debatter. 

Utenriksministeren pekte på arbeidet for mer strategisk arbeid i regjering og
                  departementer overfor EU. Det er naturlig at Stortinget prioriterer den
                  parlamentariske kanalen. 

Europaparlamentet har fått større innflytelse, og det er en utvikling som vil
                  fortsette. Det er positivt. Samtidig understreker det behovet for nærmere kontakt
                  med partigruppene i Europaparlamentet på et tidlig tidspunkt. 

Saker som forbudet mot selprodukter og holdningen til rettsgrunnlaget i Arktis
                  anskueliggjør viktigheten av kontakt med Europaparlamentet. Her mener jeg
                  partigruppene, med forutsetning om økonomisk mulighet, kan gjøre mer, selv om
                  flere partier, herunder Arbeiderpartiet, har etablert og utvidet kontakten med
                  Europaparlamentet, både på gruppe- og fagkomiténivå. 

Vi mener kontakten kan styrkes ved å muliggjøre hospitantordning i
                  Europaparlamentet for politiske rådgivere og ansatte i administrasjonen.
                  Presidentskapet bør gå videre med anbefalingen fra utenrikskomiteen om å ha en
                  person fra Stortinget på tjenestemannsnivå i Brussel med arbeidsområde
                  Europaparlamentet. Det siste vil styrke lyttefunksjonen og bistå partigruppene med
                  de riktige kontaktene på de riktige tidspunkter. 

Arbeidet med å fremme norske interesser kan med fordel skje i et nærmere samarbeid
                  mellom regjering og Storting, der det er naturlig. 

Finanskrisen har gitt utfordringer for hele Europa. For noen land har den hatt
                  dramatiske konsekvenser. Jeg tenker da på Island, med den forrige regjeringens
                  fall og valget den 25. april. Det viktigste er at islendingene kommer økonomisk på
                  fote, og at Norge bidrar der det er mulig. 

Krisen på Island har aktualisert debatten om medlemskap i EU, eller i hvert fall
                  om Island skal søke om medlemskap i første omgang. Hvordan skal da Norge forholde
                  seg? Kanskje søker Island medlemskap om kort tid, kanskje lenger fram? 

Regjeringen har i brev til utenrikskomiteen i forbindelse med behandlingen av et
                  dokumentforslag sagt at den vil foreta en vurdering av mulige konsekvenser for
                  Norge dersom Island beslutter å søke medlemskap, og formidle vurderingen til
                  Stortingets organer på den mest egnede måte. Det er en fremgangsmåte som har bred
                  politisk tilslutning her på Stortinget. 

EØS-avtalen er hovedfundamentet i Norges tilknytning til EU. Den har fungert godt,
                  har vært robust og tilpasset seg utvidelse, og alle parter har ønsket å bevare
                  avtalen. Inntil det er grunnlag for noe annet, er jeg enig med utenriksministeren
                  i at Norge skal arbeide systematisk for å ivareta EØS-avtalens virkemåte og
                  integritet. Så får en eventuell utredning etter en eventuell islandsk EU-søknad gi
                  svar på konsekvensene for Norge og EØS-samarbeidet. 

Jeg registrerer at en er i sluttfasen med forhandlingene om
                  EØS-finansieringsordningene for 2009–2014. 

Vi deler Regjeringens grunnholdning om at Norge fortsatt skal bidra til å redusere
                  sosiale og økonomiske ulikheter i EØS-området og utvikle partnerskap og bilateralt
                  samarbeid med de nye EU-landene. 

Vi mener også Norge har interesse av å knytte seg til det nye østlige
                  partnerskapet i EU, som ble lansert i går, og hvor Sverige vil ha en sentral
                  rolle. 

Det er f.eks. bred interesse blant de politiske partiene for å bidra til
                  demokratisk og sosial utvikling i Hviterussland. 

Norsk medvirkning gjelder også for EUs østersjøstrategi, som samlet sett innenfor
                  rammen av den nordlige dimensjon gir muligheter for å sette våre områder på kartet
                  og gi anledning for de nordiske land til et samlet sterkt engasjement. I dette
                  ligger også utviklingen av samarbeidet med Russland. 

Oppgavene vi står overfor i dag, med finanskrise, arbeidsledighet, klimaendringer
                  og energisikkerhet, krever felles innsats nasjonalt, regionalt og på europeisk
                  nivå. Til dette trengs fungerende samarbeidsinstitusjoner. 

Avslutningsvis (presidenten klubber) vil jeg derfor vise til det den tyske
                  sosiologen Ulrich Beck (presidenten klubber) nylig sa, at dersom EU ikke
                  eksisterte (presidenten klubber igjen), måtte man ha funnet det opp nå. 

 Presidenten må be representantane respektere taletida. 

 Utenriksministeren leverte en god redegjørelse, som vi i det alt vesentlige ikke
                  har problemer med å slutte oss til. 

Nyheten i går om at regjeringen på Island vil be Alltinget sende en søknad om
                  medlemskap i EU, var ikke uventet, og den bekrefter at vi fremover kan få endret
                  forutsetningene for den norske EU-tilknytningen. Det er imidlertid usikkert om et
                  eventuelt islandsk medlemskap vil få de store konsekvenser for holdningen her
                  hjemme til et norsk medlemskap. Mye tyder på at det store islandssuget vil utebli,
                  men det vil bli utfordringer om Island skulle gå hele veien inn i EU, noe som for
                  øvrig langt fra er sikkert. 

Det som er og må være de operative utfordringer for Regjeringen, er at det er bred
                  støtte til dagens tilknytningsform: EØS. Regjeringens oppgave blir å sørge for å
                  posisjonere Norge, slik at vi sikrer en videreføring av et EØS-samarbeid,
                  eventuelt uten Island. Det vil bety justeringer i EØS-avtalen. Det gir oss
                  utfordringer, men også muligheter. Disse muligheter må identifiseres og aktivt
                  søkes innarbeidet i eventuelle justeringsforhandlinger. 

Fremskrittspartiet har lenge ment tiden har vært moden for å se på om EØS-avtalen
                  i det minste skal oppgraderes i forhold til de rettslige endringer som har skjedd
                  i EU. Når det gjelder medlemskap i EØS/EFTA, har noen av Europas mindre stater
                  antydet at de kan tenke seg inntreden i vår lille eksklusive klubb. Her må også
                  Regjeringen innta en posisjon, ikke minst fordi dette kan ha betydning for de
                  institusjonelle rammer for en fortsatt EØS-avtale. 

Også i pågående avtaler – som nå antagelig nærmer seg sluttfasen – rundt
                  finansieringsmekanismen og andre forhold må det tas hensyn til et eventuelt
                  islandsk medlemskap og fremtiden til dagens EØS-avtale. 

Vi vil understreke at vi støtter Regjeringens overordnede posisjoner i forhold til
                  finansieringsordningen i EØS. Vi kunne sikkert ha hatt en inngående diskusjon om
                  prioriterte tiltak i mottakerlandene, men vi tar til etterretning Regjeringens
                  prioriteringer og er opptatt av at vi hele tiden søker å inkludere norske partnere
                  i tiltak som vi fremover skal støtte. Særlig fornøyd er vi med at Regjeringen så
                  klart understreker at vårt finansielle bidrag må ses i sammenheng med et
                  tilfredsstillende resultat i de pågående drøftinger om markedsadgang for fisk.
                  Dette er en viktig presisering. 

Norge har i Europaparlamentet opplevd et par krevende saker de siste måneder.
                  Dette er på nytt understreket av Europaparlamentets viktige rolle i EU. Nå er ikke
                  det noen ny erkjennelse, men i saker som selsaken og saken om arktisk traktat blir
                  det veldig tydelig. Mens et flertall i et vanlig nasjonalt parlament som oftest er
                  noenlunde i takt med den nasjonale regjering, er det ikke noe tilsvarende forhold
                  mellom Europaparlamentet og Europakommisjonen. Dette gir usikkerhet om hva som
                  blir resultatet i ulike saker, og det gir andre utfordringer i forhold til å
                  påvirke. Så selv om Norge i en aktiv dialog med kommisjonen synes så ha fått til
                  et akseptabelt resultat og rimelig god forståelse for norske interesser, kan alt
                  det gode arbeidet vise seg å være uten betydning i møte med et selvbevisst og noen
                  ganger aktivistisk europaparlament. Erfaringene med selsaken må brukes til å
                  analysere hva vi kan gjøre bedre neste gang norske interesser utfordres. Etter min
                  mening er det ikke umulig å nå frem med rasjonelle argumenter i Europaparlamentet,
                  men det krever arbeid, og det krever nok en annen type arbeid enn det norske
                  diplomater vanligvis utsetter seg for, og ikke minst krever det at man er villig
                  til å tenke annerledes fra Regjeringens side, og f.eks. er interessert i å trekke
                  andre aktører, som Stortinget, med i påvirkningsarbeidet. 

Det er jo ikke slik at Utenriksdepartementet og Stortinget ikke er flinke til å
                  kjempe for norske interesser i andre sammenhenger. Akkurat nå pågår en godt
                  planlagt og godt drevet valgkamp for at Norge skal få generalsekretæren i
                  Europarådet. Lite er overlatt til tilfeldighetene. Flott! Og forhåpentligvis
                  lykkes våre anstrengelser, og alle partiene på Stortinget støtter dette arbeidet.
                  Så hvis noe av den iveren og strategiske planleggingen ble overført til f.eks.
                  selsaken, så kunne voteringsresultatet kanskje sett noe annerledes ut. For selv om
                  de norske posisjonene var aldri så bra, ble hele arbeidet overfor
                  Europaparlamentet mangelfullt, slik vi ser det, og ikke utført med den intensitet
                  som nok hadde vært påkrevet. Til dem som mener at svaret ligger i at vi må bli
                  medlem i EU, vil jeg si at vi hele tiden må ivareta norske interesser, uavhengig
                  av tilknytningsform. Det å lene seg tilbake og henvise til at alt hadde vært så
                  mye bedre om vi hadde vært innenfor, er ikke et konstruktivt bidrag til å løse
                  utfordringer som hver dag ligger foran oss. Men det er jo heller ikke slik at selv
                  om vi skulle bli medlem, så forsvinner behovet for å kjempe for norske interesser
                  – de vil alltid være der, men kampen vil delvis foregå innenfor nye rammer. 

Ivaretakelse av norske interesser i EU så vel som andre steder er en betydelig
                  utfordring, og når det gjelder EU, er så godt som alle departementer berørt, og
                  samarbeidet favner svært bredt. Hvorvidt koordineringen mellom departementene er
                  optimal, må også ha oppmerksomhet, og igjen kan selsaken være et eksempel som man
                  kan bruke for å hente erfaringer. Er det behov for en annen måte å organisere
                  dette på fremover som gjør at vi blir mer effektive som nasjon, og at vi sikrer at
                  våre interesser tas med i alle relevante samtaler? Her kunne vi også tenke oss at
                  det vurderes om det i EØS-komiteen vil være formålstjenlig å møte mer, oftere, på
                  politisk nivå, og aktivt bruke denne møteplassen til mer enn hva vi gjør i dag, ut
                  fra en erfaring om at det å sikre norske interesser krever et politisk nærvær i
                  EU. 

Vi har avtalefestede møteplasser. Spørsmålet vi må stille oss, er om vi bruker
                  disse optimalt. Nå er jeg veldig langt inne i det som må være Regjeringens egne
                  vurderinger, men det er jo ikke slik at opposisjonen er uinteressert i at Norge
                  får mest mulig gjennomslag – tvert imot. Vi har stort sett sammenfallende
                  interesser, og skal vi lykkes i forhold til EU, er en bred, nasjonal forankring et
                  godt utgangspunkt. 

 Jeg vil takke utenriksministeren for en god og interessant redegjørelse. Som
                  Aftenpostens leder i går påpekte, var det en redegjørelse mange flere med fordel
                  kunne ha fulgt, for den gav et godt innblikk i vår nærhet til og avhengighet av
                  Europa. 

Finanskrisen har satt sitt preg på hele Europa. Utenriksministeren har selvsagt
                  rett i at de europeiske landene rammes ulikt. Men det er viktig å ha i minne hvor
                  viktig EU faktisk er for at krisetiltakene i Europa til nå har vært tilpasset det
                  europeiske markedet og ikke er ensidig nasjonale av den typen som i tidligere
                  tider førte til proteksjonisme og ensidige devalueringer. 

Høyre er særlig glad for at utenriksministeren påpekte hvor viktig norsk gass er
                  for Europas energisikkerhet. Gasskrisen som oppstod i Sentral-Europa etter
                  Russlands leveransestopp til Ukraina, demonstrerer tydelig hvorfor energisikkerhet
                  nå er så høyt prioritert i EU. EUs ekstraordinære energiministermøte 12. januar
                  påpekte at energisikkerheten kan styrkes gjennom et tettere forhold til EUs øvrige
                  energileverandører, som Norge. 

Et annet forhold som gjør norsk gass viktig, er ønsket om renere energi i Europa.
                  Norsk olje- og gassproduksjon er verdens mest CO

2

-effektive, takket
                  være en rekke tiltak og krav til aktørene på norsk sokkel. Utslippene fra olje- og
                  gassproduksjonen i Midtøsten er mer enn 1,5 ganger så høye pr. energienhet som
                  utslippene på norsk sokkel, og fra Russland er utslippene 2,5 ganger så høye.
                  Dessuten: Norsk olje- og gassvirksomhet er en del av det europeiske
                  kvotehandelssystemet for klimagasser. For sektorer som er med i
                  kvotehandelssystemet, er det kvotetaket som EU setter, dvs. antall tilgjengelige
                  kvoter, som bestemmer de totale utslippene. Dersom utslippene fra norsk olje- og
                  gassvirksomhet øker, vil det bli nøyaktig kompensert med tilsvarende reduksjoner i
                  virksomheter i andre sektorer eller land som er omfattet av kvotesystemet. Netto
                  utslippsøkning på sokkelen som følge av olje- og gassutvinning vil derfor bli
                  null. Nesten all gass fra norsk sokkel blir eksportert til det øvrige Europa. Der
                  gir den et viktig bidrag til å redusere – ikke øke – Europas klimagassutslipp
                  gjennom å redusere bruken av kull. 

Det er derfor behov for mer – ikke mindre – norsk gass til Europa, og vi er enige
                  med utenriksministeren i at Norge må fortsette å være en «stabil, langsiktig og
                  forutsigbar energileverandør», som han sa i sin redegjørelse på tirsdag. Sett i
                  dette perspektivet er det noe underlig at utenriksministerens regjeringspartnere,
                  SV og Senterpartiet, så ivrig vil frede større områder av norsk sokkel for olje-
                  og gassutvinning. 

Nå når stortingsperioden nærmer seg slutten og vi nettopp har hørt
                  utenriksministeren holde sin siste EU/EØS-redegjørelse – i hvert fall i denne
                  perioden – kan det være naturlig å forsøke å gjøre opp status for Regjeringens
                  aktive europapolitikk. 

Høyre er svært opptatt av å ivareta våre forpliktelser og våre muligheter for
                  innflytelse gjennom EØS-avtalen på en god måte. Derfor deltok vi svært aktivt i
                  arbeidet med stortingsmeldingen om EØS som ble lagt fram i 2006. Stortinget har i
                  perioden styrket sitt arbeid med EU-saker, men jeg er nok uenig med
                  utenriksministeren i hans udelt positive evaluering av gjennomføringen av alle de
                  planlagte tiltakene. La meg ta noen eksempler: 

EØS-notatbasen har vært mye omtalt av utenriksministeren, men den fungerer
                  fortsatt langt fra optimalt. Stortingets internasjonale sekretariat og
                  Stortingsbiblioteket har dokumentert at saker og direktiver forsvinner fra
                  databasen rett før de skal diskuteres i Stortinget, eller i forbindelse med at
                  saken får medieomtale. Saker mangler fra databasen, og informasjonen er ofte
                  dårlig oppdatert. Det gjør det vanskelig å følge saker og vanskeligere å bidra i
                  påvirkningsarbeid overfor EUs organer, som utenriksministeren jo oppfordrer
                  stortingspolitikerne til å gjøre. 

Fra vårt ståsted på Stortinget ser det fortsatt ut som at Regjeringen med jevne
                  mellomrom overraskes over viktige saker fra EU-systemet. Forslaget til
                  forbrukerdirektiv, som utenriksministeren omtalte, samt det nylig vedtatte
                  bankinnskuddsgarantidirektivet er eksempler. Når vi på denne måten kommer sent inn
                  i prosessene, svekkes våre muligheter til å påvirke dramatisk, fordi
                  Europakommisjonen, hvor vi kan delta formelt gjennom arbeidsgrupper, ofte allerede
                  er ferdig med sine forslag. 

Europaparlamentets økende innflytelse har vært en gjenganger i disse debattene og
                  i møtene i Stortingets europautvalg. Likevel ser vi gang på gang at Regjeringen
                  nedprioriterer kontakten med Europaparlamentet, og det på en måte som åpenbart
                  skader norske interesser i viktige EØS-saker. 

EUs forbud mot handel med selprodukter, som ble vedtatt med overveldende flertall
                  i Europaparlamentet denne uken, er et klart eksempel på det. 

I både denne saken og i diskusjonen om bankinnskuddsgarantidirektivet har kritikk
                  fra opposisjonen blitt møtt med invitasjoner om at stortingspolitikerne også må
                  engasjere seg. Det gjør vi gjerne, og Høyre har flere ganger tatt kontakt med vår
                  partigruppe i Europaparlamentet, som for tiden er parlamentets største. Det
                  forutsetter imidlertid at vi får konkret informasjon om norske interesser og
                  argumentene som Regjeringen bruker. I den grad vi har fått det, har det kommet for
                  sent. 

Regjeringens europapolitiske strategi er på mange måter et uttrykk for en
                  våpenhvile i den norske EU-debatten. Det er forståelig. Høyre vil imidlertid, som
                  vi har gjort mange ganger i denne sal, påpeke at denne våpenhvilen ikke må gjøre
                  oss blinde for utviklingstrekk i vårt forhold til EU som gir grunn til bekymring. 

Utenriksministeren omtalte så vidt forhandlingene om EØS-finansieringsordningene,
                  som nå er på overtid, og som ble omtalt som «kompliserte». Han har i
                  Europautvalget omtalt program- og instituttstyrer vi gjennom EØS ønsker å delta i,
                  men hvor det nå blir vanskeligere å få gehør for at EØS-landene skal få delta som
                  observatører. Utviklingen på Island er nok et eksempel. I går bekreftet Islands
                  statsminister Johanna Sigurdardottir at regjeringen på Island vil be Alltinget ta
                  stilling til en EU-søknad. Dette aktualiserer den norske EU-debatten. Høyre mener
                  ikke at Islands valg i seg selv er avgjørende for Norge, men vi er bekymret for
                  hvor robust og fremtidsrettet EØS-avtalen vil være hvis Island faktisk skulle gå
                  inn i EU. Regjeringen må snarest utrede konsekvensene for EØS-avtalen og
                  fiskeriene og melde tilbake til Stortinget. Dette er en sak som krever bred
                  debatt. 

Utviklingstrekkene er nokså entydige, når vi bare tør å se dem samlet og trekke
                  konklusjoner. EU blir viktigere for Norge – og det på stadig flere områder. Norge
                  og norske interesser får stadig mindre oppmerksomhet og gjennomslag i EUs organer.
                  Vi kan ikke lukke øynene for dette faktum. 

 Jeg vil takke for en veldig grundig redegjørelse. 

Vår rød-grønne regjering har gjort mye for å ivareta norske interesser på en mer
                  offensiv måte overfor EU. De to viktigste grepa var å ta opp kampen om
                  differensiert arbeidsgiveravgift og heimfallsretten. Hadde Regjeringa gitt etter,
                  ville det undergravd muligheten for å føre en offensiv distriktspolitikk og for å
                  bevare fossekrafta i offentlig eie. Nå varsler utenriksministeren arbeid for å
                  opprettholde forbrukerrettighetene etter norsk rett. Det er bra, og det er viktig.
                  EUs forslag til forbrukerdirektiv betyr en totalharmonisering etter minimumskrav
                  og fratar Norge muligheten til å beskytte forbrukerne på det nivået norske
                  myndigheter finner forsvarlig. Derfor er det viktig å søke alliansepartnere og
                  støtte de kreftene i EU som har en ambisiøs forbrukerpolitikk. 

Regjeringa har tatt grep for økt åpenhet og dialog og offentlig debatt om
                  europaspørsmål. Stortinget har gjort det samme. SV mener at det er viktig nå å få
                  en grundig debatt også rundt EØS-avtalen. Derfor er vi enig med Nei til EU om en
                  forskningsbasert totalgjennomgang av EØS-avtalen. Vi mener det er viktig å få fram
                  kunnskap om avtalens fordeler og ulemper for det norske samfunnet, om avtalens
                  dynamiske karakter og konsekvenser av dette, om reservasjonsretten, om ESA og
                  EFTA-domstolens stilling/virksomhet og om alternativene til EØS-avtalen. 

Utenriksministeren refererte til EU-kommisjonens prognoser om økonomi og
                  arbeidsledighet. Det er dramatisk når det forventes 11 pst. arbeidsledighet i
                  snitt – og 20 pst. i et land som Spania. Det forventes økt politisk og sosial uro.
                  14.–16. mai er faglige aksjonsdager i EU-landa. Det er for det første en protest
                  mot EUs håndtering av finanskrisa. EU anbefaler økt privatisering, reduserte
                  offentlige pensjoner og lønnsnedslag i offentlig sektor. I motsetning til Norge
                  har landa i eurosonen ingen frihet til å bestemme sin egen rente og mindre frihet
                  til å drive motkonjunkturpolitikk. For det andre er den en protest mot
                  EF-domstolens fire dommer som på et dramatisk vis forrykker maktforholdet mellom
                  fagbevegelse og arbeidsgivere, i en situasjon der fagbevegelsen er på defensiven
                  og grunnlaget for faglige rettigheter, som jo er en av bærebjelkene i et
                  demokrati, er kraftig svekka. 

Det er også uro rundt forslag som fører til mindre politisk styring og økt
                  deregulering. Derfor ønsker SV en debatt rundt inkorporeringa av postdirektivet og
                  helsedirektivet og advarer mot implementering av disse. 

Ja-sida setter sin lit til en islandsk EU-søknad, men, som andre har sagt: Det
                  fører neppe til et islandssug. Men det er trolig lang veg til islandsk medlemskap.
                  For det første må islendingene gjennom en folkeavstemning og et alltingsvalg. For
                  det andre må forhandlingene sikre islendingene unntak fra felles fiskeripolitikk.
                  Det vil i beste fall sitte langt inne. For det tredje vil håpet om at euroen som
                  valuta skal kunne redde islendingene fra en tøff omstilling, ende i brustne
                  drømmer. 

Sammen med EU har Norge høye ambisjoner på vegen mot København og høye ambisjoner
                  om økt fornybar energi. Vi har store fornybare energireserver i Norge, ikke minst
                  i havkraft, og er det enkeltlandet som kan bidra mest til at EU og Norge kan nå
                  ambisiøse mål. Oppfordringen vil være at vi går foran EU og forbereder oss på å
                  implementere direktivet så raskt som mulig. En storstilt satsing på ny fornybar
                  energi vil danne grunnlaget for ny, miljøvennlig industriutvikling i Norge. I
                  framtida vil Norge ha et stort potensial for eksport av ren energi og
                  energikrevende produkter produsert med ren energi. Med det krever – i motsetning
                  til Høyres syn – at det er her vi satser, at vi ikke satser framtida på en videre
                  høy oljeutvinning. 

 Et av de mer sjarmerende trekk ved denne debatten hørte vi akkurat nå når SV i
                  mangel av resultater av egen politikk når det gjelder ny fornybarsatsing i Norge,
                  nå setter sin store lit til det ventede EU-direktivet. Det sier ganske mye om
                  Regjeringens politikk på dette området, og ikke minst dens resultater. 

Mitt anliggende i dag er å takke utenriksministeren for en svært god redegjørelse
                  om EU- og EØS-saker. Først av alt vil jeg gi ministeren ros for hans nøkterne
                  framstilling av situasjonen på Island. I går kom meldingen om at Islands regjering
                  vil be Alltinget om å ta stilling til om Island skal levere en EU-søknad. Islands
                  bankkrise er den største, relativt til landets økonomi, som noe land noensinne har
                  opplevd, ifølge IMF. Bankene på Island hadde ved midten av 2008 opparbeidet seg en
                  gjeld som var nesten ti ganger større enn verdien av landets årlige vare- og
                  tjenesteproduksjon, ifølge OECD. Landet kommer til å slite i mange år med å
                  nedbetale denne gjelden. Det er ikke rart at mange islendinger ser mot EU og euro
                  i en slik tid. 

Samtidig er det fortsatt høyst usikkert om Island vil bli medlem. Jeg tror
                  forhandlinger, hvis de blir innledet, blir tøffe, ikke minst når det gjelder
                  fiskeriene. Fiskerinæringen på Island er som kjent sterkt imot islandsk
                  EU-medlemskap. Næringen ønsker ikke å svekke kontrollen med egne fiskeriressurser
                  og underlegge seg EUs felles fiskeripolitikk, noe jeg har stor forståelse for i
                  lys av at EUs fiskeripolitikk har gitt nesten fisketomme hav og en av verdens
                  minst lønnsomme fiskerinæringer. 

Det er også grunn til å minne om at selv om meningsmålinger på Island viste
                  flertall for medlemskap før jul, har målingene nå snudd til et flertall imot. Det
                  kan kanskje ha sammenheng med at EU i liten grad kan hjelpe Island med dets
                  hovedproblem, gjelden. Euroen kan bare innføres etter at Island har oppfylt
                  Maastricht-kriteriene. Disse kriteriene innebærer bl.a. at Islands inflasjon,
                  rente, budsjettunderskudd og gjeld må ligge på et relativt lavt nivå. Sist, men
                  ikke minst må den islandske krone i løpet av en periode på to år ha en
                  kursutvikling som ligger tett opp mot euroens. Dette er, for å si det mildt, ikke
                  lett når man er midt oppe i en historisk dyp økonomisk krise. 

Jeg vil for det andre gi utenriksministeren honnør for den gode og saklige
                  framstillingen av mulige konsekvenser for Norge og EØS-avtalen dersom Island
                  skulle bli EU-medlem. EØS-avtalen er dynamisk og forholder seg til forandringer.
                  Det har den vist gjennom sin historie. Selv om enkelte institusjonelle forhold vil
                  måtte endres, vil avtalen være like stødig som nå, også uten Island. Avtalen er
                  allerede i dag først og fremst en avtale mellom Norge og EU, hvis vi ser på
                  handelsstrømmer og bidragene til EØS-finansieringsordningene. 

For det tredje vil jeg gi utenriksministeren min fulle støtte når det gjelder
                  betydningen av EØS-avtalen. Her er utenriksministeren på meget trygg grunn.
                  Samtlige partier som har vært i regjering de siste åtte årene, har skrevet under
                  på at EØS-avtalen har tjent Norge vel. Vi har hørt representanten Høglunds innlegg
                  her i dag, hvor han skriver under på det samme. Derfor har utenriksministeren hele
                  Stortinget i ryggen i den vurderingen av EØS-avtalen så langt. Det jeg vil skal
                  komme klart til uttrykk, er at han har Kristelig Folkeparti fullt ut i ryggen for
                  stø kurs når det gjelder EØS i denne tiden, som kan bli litt mer turbulent. 

Kristelig Folkeparti er, i likhet med flertallet i det norske folk, tilhenger av
                  EØS-avtalen fordi den sikrer norske bedrifter markedsadgang til vårt desidert
                  viktigste eksportmarked, det indre marked. Dette er viktig for verdiskapingen,
                  velferd og arbeidsplasser i hele landet. Det er ingen ting ved en eventuell
                  islandsk medlemskapssøknad som rokker ved dette. Derfor bør de som er interessert
                  i å ivareta brede, norske interesser, holde seg unna å sette EØS-avtalen i spill i
                  en urolig tid i verden. 

Jeg er også glad for at Europakommisjonen, i tråd med Regjeringens forsikringer i
                  Stortinget nylig, uttrykte støtte til Norges erklæring om tjenestedirektivet
                  vedrørende faglige rettigheter. Regjeringens forsikringer, som ble gitt fra
                  Stortingets talerstol, viste seg å holde stikk. Det gir jeg også honnør for i dag. 

Så vil jeg si at representanten Høglund i dag har tatt opp meget viktige forhold
                  når det gjelder det samlede norske miljøets fokusering på parlamentarisk
                  innflytelse, både i EU og mellom Norge og EU. Det bør både Stortinget og
                  Regjeringen legge seg på sinne. Parlamentarikere kan være en viktig kraft i
                  utenrikspolitisk påvirkningsarbeid. Vi har den disiplin at når vi opptrer utenfor
                  landets grenser, opptrer vi i pakt med brede norske interesser, og det tror jeg vi
                  kan trenge framover innenfor EU. Jeg tror at Stortinget også bør revurdere
                  spørsmålet om en fast representasjon i Brussel. 

La meg til slutt si: Utenriksministeren kan forvente sterk støtte til forsvaret av
                  EØS-avtalen fra Kristelig Folkeparti, og vi forventer det samme av
                  utenriksministeren. 

 La meg også få takke utenriksministeren for en nyttig og grundig redegjørelse. 

Det er ulike syn på EØS-avtalen i Stortinget. Noen mener EØS-avtalen er glitrende.
                  Noen mener EØS-avtalen er det beste av dårlige alternativer, og noen er sterkt
                  kritiske til avtalen. Åkkesom er avtalen et minste felles multiplum i Stortinget,
                  og den har eksistert i 15 år. 

Senterpartiet støtter dem som tar til orde for en full gjennomgang av avtalen. Det
                  vil ikke være noe i nærheten av å sette EØS-avtalen i spill. Det vil handle om at
                  vi får en grundig gjennomgang av fagfolk. Alle mener at Norge er avhengig av å ha
                  et avtaleregulert forhold til EU. 

Det er viktige spørsmål som bør gjennomgås. EØS-avtalen er dynamisk. Hvordan har
                  dynamikken i avtalen fungert? Er avtalen blitt det vi faktisk tenkte oss for 15 år
                  siden at den skulle bli? Det ligger en reservasjonsrett i avtalen. Den er ikke
                  brukt. Er det faktisk slik at vi mener at den ikke kan brukes? Hva mener fagfolk
                  om det? Hva betyr nasjonale garantier som blir gitt på ulike områder, seinest i
                  forbindelse med tjenestedirektivet? Dette er bare noen eksempler på saksfelt som
                  det ville være klokt at vi fikk belyst etter 15 år med denne avtalen. 

Miljø og energi er to sider av samme sak. Vi løser ikke miljøutfordringene uten å
                  løse energiutfordringene og vice versa. For å redde miljøet må vi som globalt
                  samfunn bevege oss fra den fossile tidsalder og over i den fornybare. EU har satt
                  seg djerve miljøpolitiske mål ved sine 20-20-20-målsettinger. De er krevende å nå.
                  Norge har naturgitte forutsetninger for å bli en betydelig eksportør av rein og
                  fornybar energi, og vi kan bistå EU med å nå sine fornybarmål ved å bygge sammen
                  vindkraft til havs med vår regulerbare vannkraft. Slik vil vi kunne tilby
                  kontinentet et stabilt, fornybart energiprodukt. Utenriksministeren er innom dette
                  i sin redegjørelse, og det er bra. 

Nå skal det en ny kommisjon på plass i EU. Det skal være valg i Norge. Etter vår
                  vurdering haster det å komme i konkret dialog med EU om hvordan samarbeidet om
                  utvikling av fornybar energi kan utvikles. Klimautfordringene øker dag for dag.
                  Utviklinga av energiproduksjon tar lang tid. Derfor haster det. 

Med samme utgangspunkt er Senterpartiet opptatt av at Norge skal gjennomføre
                  fornybardirektivet så raskt som mulig. Norge er sjølsagt i en unik situasjon og
                  ligger himmelhøyt over gjennomsnittet i EU når det gjelder fornybar energi, men
                  det er ingen grunn til at vi ikke skal påta oss økte forpliktelser, snarere vil
                  det sende veldig gale signaler om vi ikke ønsket å påta oss forpliktelsene som
                  ligger i fornybardirektivet. 

Vi er opptatt av at man i samtalene man nå har med EU om gjennomføring av
                  direktivet, ikke legger til grunn at Norge skal forhandle seg ned når det gjelder
                  forpliktelser. Det vil være uklok miljøpolitikk. Det vil være uklokt i forhold til
                  de mulighetene som ligger i Norge for å etablere arbeidsplasser på dette området,
                  og det vil være uklokt i et perspektiv hvor vi ønsker å utvikle Norge til å bli en
                  stor eksportør av fornybar energi. 

Så helt til slutt til Island. Ja, det tyder på at Island kommer til å søke
                  medlemskap. Det gjenstår å se om de blir medlem. Jeg registrerer at en del slår
                  fast at et eventuelt islandsk medlemskap vil få store konsekvenser for
                  EØS-avtalen. Det er jeg ikke sikker på, og det er ganske enkelt fordi ja, EU er
                  viktig for Norge, men Norge er også viktig for EU. Jeg tenker det er viktig å
                  stille kontrollspørsmålet: Hvorfor skulle EU ønske å lage trøbbel for EØS-avtalen?
                  (Presidenten klubber) Jeg tror ikke at de gjør det. Vi kan måtte gjøre små
                  endringer, men jeg regner med at EØS-avtalen står trygt. 

 Presidenten må be om at taletida blir respektert. 

 Jeg vil også takke utenriksministeren for en god og interessant redegjørelse. Jeg
                  synes også det var betryggende å høre at han ser det som et klart ansvar for
                  Regjeringen å arbeide systematisk for å ivareta EØS-avtalens virkemåte og
                  integritet. Han framholdt at krisen på Island så langt ikke hadde gått ut over
                  EØS-avtalens funksjon. Vi skal imidlertid ikke se bort fra at en islandsk
                  EU-søknad setter i gang en dynamikk som ender opp med å sette EØS-avtalen, slik vi
                  kjenner den, i spill. Jeg mener derfor at vi må sette alle krefter inn på å
                  ivareta EØS-avtalen. 15 års erfaring har vist at avtalen oppfyller sin
                  hovedmålsetting, nemlig å sikre forutsigbare og likeverdige rammebetingelser for
                  norsk næringsliv i EUs indre marked. Per i dag har vi ingen andre realistiske
                  alternativ til EØS-avtalen. 

Utenriksministeren framholdt at Regjeringen vil foreta en grundig vurdering av
                  mulige konsekvenser for Norge dersom Island skulle beslutte å søke om
                  EU-medlemskap. Jeg forutsetter at han allerede nå har stilt sitt store
                  utredningsapparat i beredskap til dette. Da EØS-avtalen er av stor betydning for
                  Norge, ville det vært uansvarlig ikke allerede nå å ha innledet arbeidet med å
                  tenke gjennom alle mulige konsekvenser av denne mulige islandske EU-søknaden. Som
                  et ledd i dette arbeidet ser jeg gjerne at det lages en offentlig utredning av
                  EØS-avtalens innhold og virkemåte. Dette kan bidra til en viktig debatt i Norge.
                  Jeg er imidlertid noe skeptisk til at hovedfokus for en slik utredning skal være
                  på alternativer til EØS, hvis hensikten er å svekke EØS-avtalen. Det tyder på at
                  motstandere av EØS internt i Regjeringen ønsker å bruke nettopp dette for å svekke
                  avtalen. Til det har jeg lyst til å si at jeg leser utenriksministerens forsikring
                  om at Regjeringen er seg sitt ansvar bevisst, slik at han vil holde eventuelle
                  motstandere av EØS-avtalen i Regjeringen i sjakk. Han kan i så fall påregne full
                  støtte fra Venstre. 

Flere kontroversielle direktiv er for tiden til behandling. Dette gjelder bl.a.
                  forslaget til direktiv om forbrukerrettigheter. Jeg mener det ville være svært
                  uheldig for Norge hvis forbrukerlovgivningen i EU går fra å være minimumsregulert
                  til full harmonisering. Dette vil kunne bety at vi ikke kan opprettholde et
                  strengere forbrukervern i Norge enn i EU. Det var derfor betryggende å høre at
                  utenriksministeren aktivt ønsker å påvirke forbrukerdirektivet i riktig retning.
                  Han framholdt at Regjeringen vil bruke alle tilgjengelige kanaler for å endre
                  direktivforslaget. 

Når det gjelder andre aktuelle forslag til direktiv, ble disse ikke mye
                  kommentert. Dette gjelder spesielt datalagringsdirektivet. Det er her nærliggende
                  å tolke dette som uttrykk for at det kan være en vanskelig sak innad i
                  Regjeringen. Venstres holdning til datalagringsdirektivet er krystallklar: Vi er
                  imot det. Vi vil arbeide for å hindre at det blir en del av norsk lov, og om
                  nødvendig bruke reservasjonsretten i EØS-avtalen. Men dersom direktivet blir
                  gjennomført i Norge mot Venstres uttrykte vilje, har vi et ønske om å begrense
                  omfanget til å gjelde lagring av data i maksimalt 6 måneder. Vi har fremmet
                  forslag om dette i Stortinget flere ganger, men så langt har vi ikke kunnet
                  registrere noen støtte fra regjeringspartiene. 

Det er positivt at EU har tatt mål av seg til å innta en internasjonal lederrolle
                  for klima- og energiområdet. Dette gjør EU til en verdifull partner for Norge, en
                  partner som vi skal forsøke å gjøre enda mer ambisiøs. Norges store andel av
                  vannkraft, som utenriksministeren riktig påpekte, bør ikke bli en sovepute. Jeg
                  mener tvert imot at Norge må gå tungt inn i arbeidet med å fremme fornybar energi.
                  Regjeringen må derfor ikke i sine forhandlinger med kommisjonen om tilpasninger av
                  direktivet prute kravene i direktivet ned. 

Norge har store naturgitte forutsetninger for produksjon av fornybar energi –
                  faktisk noen av de beste i Europa. Dette er muligheter vi må ta i bruk for å løse
                  klimautfordringene og bidra til nye arbeidsplasser og bedrifter. 

I tiden fram mot klimatoppmøtet i København i desember mener jeg det blir ekstra
                  viktig å vektlegge nettopp dette. 

 Det er riktig at dette er den siste redegjørelsen om EU og Europa-saker i denne
                  perioden. Når jeg kommer tilbake med min neste redegjørelse til høsten, er det
                  naturlig å omtale framdriften i Islands eventuelle medlemskapsambisjoner og de
                  konsekvensene det vil få for Norge og EØS-avtalen. Som vi har hatt debatt om her
                  tidligere, er det naturlig at vi ved en eventuell søknad går gjennom de
                  konsekvensene på en ryddig måte. Jeg vil da stille mitt store utredningsapparat
                  til disposisjon for den oppgaven. 

Når det gjelder EØS-avtalen, deler jeg representanten Larsens vurdering, at det
                  ville være naturlig at man i neste stortingsperiode har en gjennomgang av den
                  avtalen, rett og slett fordi den har eksistert i 15 år, i skiftende tider. Den har
                  vist seg ualminnelig robust, tilpasningsdyktig, ikke bare hvordan avtalen selv har
                  utviklet seg, men også hvordan avtalen har vært et referansepunkt for at vi har
                  utviklet samarbeid med EU på andre områder, inspirert av en del av løsningene i
                  EØS-avtalen: Schengensamarbeidet, utenriks- og sikkerhetspolitikk, forsvar, miljø,
                  kystspørsmål, maritim politikk, osv. 

Jeg er enig med representanten i at det ikke bør være en gjennomgang med sikte på
                  alternativer til EØS-avtalen, men om kunnskap om denne avtalen. For noen er den
                  ikke akkurat et kjærlighetsbarn, men er det noen som ser den slik, så er det
                  faktisk utenriksministeren. Det er slik med denne utenriksministeren at jeg føler
                  at jeg var med som fødselshjelper da avtalen kom, i en annen posisjon. Men jeg
                  mener at det tilligger den til enhver tid sittende norske utenriksminister det
                  ansvar å arbeide hardt og målrettet for å ta godt vare på denne avtalen. I dagens
                  situasjon er det den som sikrer norske arbeidsplasser. Hver dag, når norske menn
                  og kvinner går på jobben, vet bedriftene at de har like spilleregler. Det er en
                  veldig viktig erkjennelse. At man slipper å tenke på å stille spørsmål ved om det
                  er slik, er i seg selv en stor verdi. Det har avtalen bidratt til. 

Så ble forholdet til Europaparlamentet tatt opp. Når det fra Høyres side sies at
                  Regjeringen har nedprioritert forholdet til Europaparlamentet, vil jeg ta sterk
                  avstand fra det. Spørsmålet er jo hele tiden om vi klarer å oppdatere den
                  tilstrekkelig og målrettet nok, fordi det er et krevende organ å jobbe mot. 

Jeg takker representanten Høglund for kommentarer til arbeidet med å få en norsk
                  generalsekretær i Europarådet. Det arbeidet er godt og strategisk. Vi håper det
                  fører fram. Vi kan lære av det i mange sammenhenger. 

Jeg tror nok ikke at selsaken ville fått et nevnelig annet utfall. Der er jeg mer
                  av den holdning at et fullt medlemskap, med full deltakelse i Europaparlamentet,
                  kunne sikret Norges interesser på en annen måte enn utenforskapet. Det er verdt å
                  merke seg at Danmark, som er like imot dette direktivet som vi er, har i
                  direktivet sikret seg en omtale av fangst for inuitter, og dermed vist at man på
                  innsiden kan få de tilpasningene som er mulig for å ivareta et medlemslands helt
                  sentrale interesser. Men det får vi ta med. Det er en kostnad. Vi skal ikke godta
                  at det er gitt at det er slik. Vi må arbeide for å ta vare på norske interesser. 

Det som ble sagt om at databasen er dårlig oppdatert, tar jeg som en
                  tilbakemelding fra en viktig bruker. Vi skal selvfølgelig se på at databasen til
                  enhver tid er så god som mulig. Det er riktig at jeg har snakket om dette ved
                  flere anledninger. Det er et viktig instrument for oss, og vi skal sørge for at
                  det er så godt som mulig for alle brukere. 

Hvis det er ett element som jeg i dag mener er en trussel for EØS-avtalen, er det
                  forhandlingene om EØS-finansieringsordningene. De er i en sluttfase. Vi skal lande
                  de forhandlingene, håper jeg, på en god måte. Her er det viktig å sende et veldig
                  tydelig signal til EU om at uanstendige og ublu krav til Norge på
                  finansieringssiden vil møte en grense. Det kan nemlig ikke være slik at vi ved
                  ethvert møte med EU for å oppdatere og videreføre de ordningene som Norge på et
                  frivillig, ikke juridisk forpliktende, men politisk nivå inngår, skal være en form
                  for «himmelen er målet», i form av oppgradering av hva vi skal betale. Det er ikke
                  urimelig at Norge deltar. Vi kommer til å delta. Vi gjør det på et meget høyt
                  nivå. Vi diskuterer nå den endelige fastsettelsen. Men om de kravene inntar
                  urimelige proporsjoner, er det svært uheldig for samarbeidet og respekten mellom
                  partene. 

Til Island tror jeg Norge skal si lykke til, som et respektfullt naboland. Det er
                  riktig som det er sagt, at det er mange skjær i denne sjøen. Det skal søkes. Det
                  skal forhandles, og det skal være valg til Alltinget og folkeavstemning på veien.
                  Det har betydning for Norge. Det er ingen grunn til å omtale et islandssug, men
                  det er heller ingen grunn til å spille ned det faktum at et nytt nordisk land kan
                  komme til å bli medlem av unionen. 

 Det blir replikkordskifte. 

 Når det gjelder det som skjer til høsten og neste redegjørelse, kan vi vel uansett
                  være enige om at utenriksministeren nok kan komme til å være til stede her for å
                  debattere saken. 

Til mitt anliggende: Representanten Høybråten var inne på at vi nå ikke må sette
                  EØS-avtalen i spill og gjøre noe som kan sette den i fare. Der er vi helt enige.
                  Utenriksministeren understreket det veldig godt i sitt innlegg. 

Er det noe av det utenriksministeren har hørt her i dag, eller generelt kjenner
                  til fra den norske debatten, som er en fare for EØS-avtalen? Er det noe
                  utenriksministeren mener vi må være forsiktige med å debattere eller ta opp i
                  sammenheng med EØS-avtalen? 

 Jeg kan bekrefte at jeg vil stå her og svare på spørsmål fra representanten
                  Høglund også ved neste debatt. Jeg ser fram til det, for spørsmålene er som regel
                  gode. 

Nei, jeg kan i tråd med hva som har vært min holdning når det gjelder
                  utenrikspolitiske debatter generelt sett, ikke i dag se at det er noen slik fare.
                  Vi må ha høy terskel for debatt. EØS-avtalen er den mest omfattende internasjonale
                  avtale Norge noen gang har inngått. Den omfatter alle fagområder, alle
                  departementer, alle deler av samfunnet, ikke minst Kommune-Norge. En av de
                  utfordringene jeg har sett og arbeidet mye med, er å trekke kommunene inn i
                  debatten om EØS-avtalen, for det er de som i mange beslutninger møter dette
                  daglig. Jeg kan ikke stå her og si at jeg ser det. Jeg vil vel mene at man skal ha
                  en høy terskel for å debattere, men jeg synes ikke at man i dag skal så tvil om
                  EØS-avtalens virksomhet ved å peke på at det finnes bedre alternativer. Jeg ser
                  ikke det, selv om jeg er av dem som mener at et medlemskap bedre ivaretar norske
                  interesser. Det må det også være lov til å diskutere i et demokratisk ordskifte
                  der vi må følge med på et Europa i endring. 

 Et islandsk medlemskap kan få konsekvenser for EØS-avtalen. Enkelte eksperter sier
                  at EØS-avtalen ikke kan overleve i sin nåværende form, fordi overvåkingsorganet
                  mister sin troverdighet når det i praksis bare er Norge som passer på seg selv. 

Et islandsk medlemskap kan få negativ virkning for norske fiskere og
                  fiskeprodusenter fordi islandske fiskeprodukter ved et EU-medlemskap vil få bedre
                  markedstilgang enn det norske produkter har. Fiskerinæringen er også bekymret for
                  å forhandle med et Island som har hele EU i ryggen. 

Det virker som om Regjeringen har god tid i disse spørsmålene. Jeg vet ikke om jeg
                  kan få en kommentar til tidsaspektet har. Har vi god tid, eller kan dette skje
                  fort? Har vi tid til å vente på en konsekvensutredning om hva et islandsk
                  medlemskap har å bety for norske interesser? 

 Jeg mener at EØS-avtalen kan overleve i dagens form når det gjelder dens
                  materielle innhold. Den ble inngått med Sverige, Finland og Østerrike på laget, og
                  også Sveits var med i forhandlingene. Nå er det bare tre land som er igjen. Det er
                  ikke en avtale som er datostemplet ut fra hvor mange land som er med. 

De utfordringene på det institusjonelle området som måtte oppstå hvis Island blir
                  medlem og forlater EFTA-pilaren – vel, dem får vi drøfte i fred og ro med
                  kommisjonen, men jeg er enig med dem som har sagt her i dag, også representanten
                  Haga, i at det er en avtale som er inngått fordi begge parter har interesse av
                  det, og jeg går ut fra at det kommer til å fortsette. 

Når det gjelder interessene til norske fiskere og fiskeprodusenter – vel, de får
                  analyseres. Jeg vil minne om at vi har inngått avtale med EU om reguleringer av
                  alle bestander nå. Med silda var det på plass. Det er to parter som forhandler.
                  Jeg synes det er vanskelig her i dag å stå og fastslå at et islandsk medlemskap
                  kommer til å ramme norske fiskere, men det er klart at det kan komme en situasjon
                  hvor en viktig konkurrent får lavere tollsatser. Men nå har jo etterspørselen i
                  Europa i særdeles stor grad vært etter fersk fisk og ikke-bearbeidede produkter,
                  så det må man vurdere nærmere, noe jeg går ut fra at næringens organisasjoner vil
                  delta aktivt i. 

 Først en påminnelse til utenriksministeren, og da ikke en påminnelse om at det er
                  et valg mellom nå og neste gang vi har en EØS-redegjørelse – det er sikkert
                  utenriksministeren fullstendig klar over – men en påminnelse om at det faktisk er
                  noen i denne sal som har kjærlighet til EØS-avtalen. Kristelig Folkeparti har
                  EØS-avtalen som sitt primære standpunkt og ikke som noen dårlig reserveløsning. 

Nettopp derfor lyttet jeg med stor oppmerksomhet til hva utenriksministeren sa om
                  gjennomgang av EØS-avtalen i neste periode. Jeg forstod det slik at
                  utenriksministeren mente at det også i neste periode er behov for å gjennomgå
                  erfaringene med EØS-avtalen, slik man har gjort det i de to foregående
                  stortingsperioder, at det er denne type gjennomgang man skal ha, og ikke en
                  utredning av alternative løsninger. 

 Jeg tror vi deler både kjærlighet og nestekjærlighet når det gjelder denne
                  avtalen. Det er godt å ha noen å dele kjærligheten med. 

Det er korrekt at det er slik jeg vurderer den saken. Hva stortingsflertallet og
                  regjeringen vil mene i neste periode om behov for en gjennomgang, må man se på da,
                  men jeg vil mene at en så omfattende avtale, som er så viktig for så mange
                  sektorer, bare i opplysningsøyemed vil være tjent med at vi har en gjennomgang og
                  evaluerer erfaringer. Det vil også være, sett med mitt perspektiv, om jeg fortsatt
                  har ansvaret, naturlig å gjennomgå den debatten vi hadde om arbeidsformene, som vi
                  tok initiativ til i 2006 med stortingsmeldingen om arbeidsformene, opp mot hvordan
                  vi forvalter EØS-avtalen. Så det synes jeg er naturlig. 

Det er altså ikke et spørsmål som stiller spørsmål ved eksistensen av avtalen.
                  Kommer det spørsmål om veivalg, må det komme på helt andre grunnlag, etter helt
                  andre vedtak i denne sal. Men, som det påligger oss med vedlikehold av alle
                  avtaler, så bør vi ha en fornuftig gjennomgang av dem for å se at de virker etter
                  hensikten. 

 Først takk for en positiv tilbakemelding på dette med en grundig gjennomgang av
                  EØS-avtalen, gjerne en offentlig utredning. 

Jeg nevnte i mitt innlegg at Venstre er klart imot datalagringsdirektivet, og at
                  vi vil arbeide for å hindre at det blir en del av norsk lov, om nødvendig bruke
                  reservasjonsretten i EØS-avtalen. Men dersom nå direktivet blir gjennomført i
                  Norge, mot Venstres uttrykte vilje, har vi et ønske om å begrense omfanget til å
                  gjelde lagring av data i maksimum seks måneder. Vi har som nevnt fremmet dette
                  forslaget i Stortinget flere ganger. Jeg vil derfor be utenriksministeren om å
                  kommentere dette, og gjerne klargjøre sitt syn på nettopp datalagringsdirektivet.
               

 Vi har dette til gjennomgang og vurdering, så Regjeringens endelige oppsummering
                  av det kan jeg ikke gi nå. Jeg vil bare si, som utgangspunkt, til de kritiske
                  merknadene til direktivet, som jeg mener det er berettiget å stille: Det er altså
                  et vedtak som er truffet av 27 nærstående land, så jeg mener at dette svarer på
                  samtidens utfordringer når det gjelder datasikkerhet. Det er ikke et påfunn fra
                  land som tenker helt annerledes enn oss. Men vi skal gjennomgå det kritisk. Det
                  pågår av de kompetente myndighetene. Så får vi konkludere med det når det gjelder
                  norsk syn. 

Skulle det bli slik at direktivet vedtas, er jeg enig med representanten Larsen.
                  Da må vi følge opplegget med direktiver, nemlig at direktivet overlater til
                  statene å gjennomføre det, ut fra statenes egen lovgiving, regler osv., og se på
                  om det er grunn til å gjøre tilpasninger i forhold til hva som er norsk
                  virkelighet. Men, som sagt, konklusjonen om hvordan vi skal stille oss til dette
                  direktivet, vil vi trekke når vi har fått det grundig utredet. Så viktig er det at
                  det fortjener en grundig utredning. 

 Fleire har ikkje bedt om ordet til replikk. 

 Regjeringen lovet en mer aktiv europapolitikk, og det har den levert. Hver gang
                  EU-landene har utvidet samarbeidet til nye områder gjennom de 15 årene EØS-avtalen
                  har eksistert, har Norge ønsket å få delta, og ønsket er blitt oppfylt. Denne
                  dynamiske utviklingen i vår integrering i EU-samarbeidet har fått fornyet styrke i
                  denne perioden. Vi har utvidet vår deltakelse i EUs samarbeidsprogrammer, og vi
                  har kommet med i flere nye byråer. Vår deltakelse i Schengensamarbeidet har økt,
                  med Prüm-avtalen som det siste tilskuddet. Det samme har skjedd innenfor EUs
                  utenriks-, sikkerhets- og militærpolitiske samarbeid. 

Utenriksministerens redegjørelse varsler en fortsettelse av denne politikken. Vi
                  har bedt om å få være deltaker i EUs østlige partnerskap, som sjøsettes i dag,
                  hvor deltakerlandene bl.a. er Ukraina, Armenia og Georgia. Regjeringen ønsker at
                  vi blir tilknyttet EUs planlagte asylkontor, og skulle gjerne deltatt i
                  EU-landenes politikkutforming om asylpraksis og retningslinjer. 

Det er ønskelig å trekke EU tettere inn i samarbeidet i Arktisk Råd, men det ses
                  med bekymring på Europaparlamentets ønske om en egen traktat for Arktis. Denne
                  bekymringen er, i likhet med det ulykksalige vedtaket om forbud mot salg av
                  selprodukter, en påminnelse om hvordan vi svekker vår evne til å ivareta norske
                  interesser fordi vi ikke er representert i det parlamentariske organ som får
                  sterkere og sterkere innflytelse på politikkutformingen i det indre marked.
                  Lobbyvirksomhet blir ikke like virkningsfullt. 

I går kom bekreftelsen på at Island kommer til å søke EU-medlemskap. Dermed er
                  også EFTAs og EØS-avtalens framtid på dagsordenen. Færøyene ønsker å bli med i
                  EFTA. Andorra har undersøkt mulighetene for å bli med i det indre marked gjennom
                  EØS-avtalen. 

I løpet av ett til to år står vi sannsynligvis i den situasjon at vi bare har ett
                  eller to fyrstedømmer som partnere på EFTA-siden i EØS, hvis da ikke også
                  fyrstedømmene San Marino og Monaco vil se EØS som et verktøy til å komme inn under
                  reglene i det indre marked. Det kan være hyggelig med flere partnere på EFTA-siden
                  i EØS, men vi må ikke glemme at det kreves enighet på EFTA-siden ved
                  implementering av nytt regelverk. Det kan bli en utfordring for Norge å skulle
                  sikre enighet med småstater som har ganske andre interesser og utfordringer enn
                  dem vi har. Vi tapte ett år når det gjaldt å komme inn under EUs
                  kvotehandelssystem, fordi Island ikke delte vårt ønske om å implementere dette
                  gjennom EØS-avtalen. Slike problemstillinger kan bli vanligere hvis vi om et par
                  år må ha enighet med to, tre eller fire europeiske fyrstedømmer. Det er ikke
                  sikkert at det arbeidet som nå pågår for å innlemme deler av EUs klima- og
                  energipakke i EØS-avtalen, ville være enklere om vi også skulle bli enige om
                  tilpasningene vi ønsker, med Andorra og Monaco. 

Utenriksministeren sa i sin redegjørelse at Regjeringen vil «foreta en grundig
                  vurdering av mulige konsekvenser for Norge» når Island søker medlemskap. Denne
                  vurderingen må også omfatte konsekvensene av den mulighet at EØS kan bli en
                  tilknytningsform for europeiske fyrstedømmer. 

Den dynamiske utviklingen av Norges integrering i EU-samarbeidet de siste 15
                  årene, til tross for at vi sa nei til medlemskap i 1994, har vært et produkt av en
                  slags stilltiende tverrpolitisk overenskomst i norsk politikk. Derfor har det vært
                  lite oppmerksomhet omkring dette i det offentlige ordskiftet. EU-striden har i
                  stedet vært holdt levende gjennom debatten om noen få av de mange tusen lover og
                  regler vi har importert uendret fra Brussel. 

Jeg tror at vi gjør klokt i å starte en dialog med det norske folk om realitetene
                  bak vår omfattende integrering i EU-samarbeidet og de utfordringer vi må regne med
                  å stå overfor om kort tid når det gjelder dagens EØS-avtale, og kanskje også
                  EFTA-samarbeidet. Det er rett og slett ikke sikkert at det vil være mulig å oppnå
                  det som utenriksministeren sa var Regjeringens ansvar, nemlig «å ivareta
                  EØS-avtalens virkemåte og integritet», som vi har hørt i debatten at det er et
                  bredt ønske om at vi skal lykkes med. Men det er ikke sikkert man kan lykkes. Det
                  spørsmål vi må stille, er dette: Hvordan kan vi best ivareta norske interesser i
                  det brede og dype samarbeidet det i realiteten er et tverrpolitisk ønske om å ha
                  med EU? 

Representanten Morten Høglund sa i sitt innlegg at oppgaven er å ivareta våre
                  interesser, uansett tilknytningsform til EU. Jeg tror ikke representanten Høglund
                  er i tvil om hvilken tilknytningsform som gir størst grunnlag for å ivareta våre
                  interesser. Vi så i selsaken i EU-parlamentet at det var krevende å gjøre det som
                  lobbyister. Jeg tror vi hadde lyktes bedre som medlemmer. 

 I sin fyldige redegjørelse satte utenriksministeren fokus på krisen i
                  verdensøkonomien og hevdet at denne utfordret EU som organisasjon. Han slo videre
                  fast at det var liten tvil om at EU hadde bidratt til samordning, og at EUs
                  regelverk hadde bremset opp proteksjonistiske fristelser. Jeg er enig med
                  utenriksministeren i disse betraktninger, og deler også hans syn på at det også er
                  klare grenser for hva man kan forvente av EU-samarbeidet, da viktige deler av
                  medlemslandenes finanspolitikk og økonomiske politikk er nasjonalstatenes eget
                  ansvar. 

Finanskrisen rammer landene i EU/EØS-området ulikt, og det er selvfølgelig
                  motsetninger i interesser mellom de ulike land. Det er ofte i vanskelige tider man
                  oppdager hvem som er seg selv nærmest, og vi har derfor sett ulike forsøk fra
                  medlemsland som posisjonerer seg og sine nasjonale interesser. Det har derfor vært
                  utfordrende å få medlemslandene til å gå i takt og trekke i samme retning, men man
                  har likevel i stor grad klart å lykkes i å føre en samlet politikk for å motvirke
                  finanskrisen. 

Uten at vi i dag skal dra i gang noen debatt om vår tilknytningsform til
                  EU-samarbeidet, er det utfordrende for Norge som ikke-medlem å gjøre sin stemme
                  gjeldende i ulike sammenhenger. Jeg vil derfor understreke at Regjeringen må ha
                  sterkt søkelys på disse utfordringene og benytte så vel formelle som uformelle
                  kanaler for å påvirke utviklingen med våre innspill. Jeg vil også i den
                  forbindelse vise til den debatten vi tidligere har hatt i Stortinget om hvordan vi
                  innenfor dagens tilknytningsform kan komme tidligst mulig i inngrep med sakene
                  også på det parlamentariske nivå. 

En av de åpenbare konsekvensene av finanskrisen er sammenbruddet i den islandske
                  økonomien, med etterfølgende politisk krise og nyvalg på parlamentsmedlemmer. En
                  søknad om EU-medlemskap fra Island, som ble aktualisert i går, kan få betydning
                  for EØS-samarbeidet, og jeg er derfor tilfreds med at Regjeringen vil foreta en
                  grundig vurdering av hvilke konsekvenser det kan få for Norge. 

Så til mitt gamle fagfelt, energi. Utenriksministeren peker i redegjørelsen på at
                  spørsmålet om energisikkerhet nå har fått enda større plass i europeisk politikk.
                  Gasskonflikten mellom Russland og Ukraina har medført at det nå er mye større
                  fokus på energi- og forsyningssikkerhet i EU. EU-toppmøtet i mars fattet vedtak om
                  å styrke energiinfrastrukturen i Europa, noe som innbefatter både elektrisitets-
                  og gassforsyningsnett. 

Norge er en betydelig leverandør av energi til EU. Vi har stor og økende
                  gasseksport til det europeiske markedet, og vi blir oppfattet som en stabil og
                  seriøs leverandør av energi. Fra norsk side må vi se mulighetene som ligger foran
                  oss, bruke den goodwill vi gjennom mange år har opparbeidet, og ta høyde for å ta
                  enda større andeler av det europeiske energimarkedet. Dette betyr at vi ikke bare
                  må satse på gass i rør til Europa, men også sørge for at våre ambisjoner om å bli
                  store innen LNG-markedet må realiseres raskt. Vi slutter oss til Regjeringens
                  målsetting om å bidra til et mest mulig stabilt marked for gass i Europa, og at
                  dette best kan oppnås i tett og tydelig dialog mellom leverandører og kunder. Vi
                  har også merket oss Regjeringens retorikk rundt satsingen på fornybar energi. Der
                  slår man fast at vår høye andel fornybar energi betyr at vi har færre muligheter
                  for omlegging enn andre land, og fortsetter: 

«Samtidig er våre naturgitte forutsetninger for produksjon av ny fornybar
                     energi til stede». 

Videre: 

«Vi har fortsatt muligheter til å utvikle vannkraften.» 

Jeg synes dette var oppsiktsvekkende og vil be utenriksministeren gjøre rede for
                  om Regjeringen nå har snudd 180 grader og igjen vil støtte vannkraftutbygging,
                  etter å ha kjempet imot dette i en årrekke og hevdet at tiden for
                  vannkraftutbygging i Norge var over. 

 Det er ikkje vanskeleg å vere einig i at det er mykje å vere glad i i Europa. Om
                  konfirmanten EØS er ein av dei, kan vi jo diskutere, og det er derfor vi har
                  debatten i dag. I konfirmasjonstida bruker ein å stake ut ein ny kurs, finne ut,
                  lure på: Er dette rett vegval? Ein vil finne dei gode vegvala. Så eg helsar jo
                  veldig velkomen det utanriksministeren seier, at vi i neste runde bør få til ein
                  full gjennomgang av EØS-avtalen. Det bør sjølvsagt også inkludere utgreiing av
                  alternativ. Det kan jo vere andre land å sjå til, med handelsavtalar – det kan
                  vere gode alternativ til EØS-avtalen ute og gå. Med ein full gjennomgang med
                  alternativa på bordet får vi ein endå betre debatt. 

Det vi rett og slett diskuterer her, er jo grad av overnasjonalitet, og det aller
                  viktigaste: kor mykje folkestyre det er inne i den overnasjonaliteten. Det blir
                  snakka om Island, det blir snakka om sug her og sug der. Det viktigaste er jo
                  faktisk kva det er av nytt i forhold til graden av folkestyre i det som er av
                  overnasjonalitet. Verda blir styrt av konvensjonar og resolusjonar. Vi veit at i
                  Europarådet er det rettsbindande for medlemslanda. Vi veit at resolusjonane i FN
                  når det gjeld f.eks. Midtausten ikkje er spesielt bindande. Vi må kople på
                  folkestyre, for får vi ikkje kopla på folkestyre, så får vi ikkje fleirtal for
                  noko som helst av overnasjonalitet i den norske befolkninga. 

Så ser vi no at EU er ute på test. Dei har vore feira, både EU og NATO, i dei nye
                  medlemslanda, men det har vore «med oppsida». Finanskrisa gjer at dei no vil få
                  testa denne forma for overnasjonalitet i ein nedtur. Det skal bli spennande å sjå
                  korleis både EU og NATO og dei nye medlemslanda i begge organisasjonane taklar
                  denne nye situasjonen, for det er i nedgangstider det vil bli sett på ein sterk
                  prøve. Så det skal bli interessant å følgje. 

Så er eg veldig glad for at utanriksministeren så til dei gradar understreka at
                  innhaldet i EØS-bidraget er like viktig som størrelsen. Her får vi igjen miljø,
                  klima, karbonfangst, NGO-er, sivilsamfunn og demokratiutvikling. Det er det dei
                  nye medlemslanda både i EU og i NATO kanskje treng aller mest av når dei no skal
                  inn og oppleve den økonomiske nedturen som Europa og verda er inne i. Her har
                  Noreg viktige bidrag å kome med, og det verkar som vi kjem med dei, sjølv om vi
                  sjølvsagt har eigeninteresse av dei marknadsdelane som vi då oppnår. 

Så eit lite eksempel frå EU-kvardagen der ute, frå Sunnmøre, der presidenten har
                  gode kontaktar. Eg skal lese frå Sunnmørsposten førre dagen: Dette utspillet
                  verkar heilt håplaust firkanta og vil gjere det svært vanskeleg for alle som driv
                  trafikk med båtar. EU-direktivet, som kan kome til å rasere reiselivet,
                  ambulansetenesten og mindre passasjerruter ute langs kysten, blir no sak i
                  Stortinget. 

Då stiller altså Høgre-representantar frå Møre og Romsdal spørsmål og krev svar
                  frå Arbeidarpartiet om korleis dette er mogleg å få til. Er det sånn at vi kan
                  forvente ei ny linje frå Høgre på dette området? Då treng dei ikkje å spørje
                  Arbeidarpartiet. Det er jo berre å støtte SV og Senterpartiet mot dette
                  direktivet, mot tenestedirektivet, mot postdirektivet og mot helsedirektivet.
                  Høgre er velkomne inn, i staden for å politisere dette på annan måte. Det Høgre
                  sjølvsagt trekkjer fram, er at EU i alle tilfelle ikkje er tilpassa den norske
                  verkelegheita, i alle fall ikkje på Møre-kysten, som mange gonger slit med at
                  konkurranse og marknad skal vere det beste for kystkommunane på Møre. Det er
                  sjeldan at konkurranse og marknad er det desse kyststrøka treng. Dei treng det òg,
                  men aldri heilt fritt spel. Velkommen etter til Høgre dersom dei vil prøve å
                  tilpasse den norske verkelegheita! 

Så er det sånn at dette med sel er eit lite innblikk i korleis vår måte å tenkje
                  på i forhold til miljø og norske prinsipp i forhold til forvaltning i nord blir
                  sett på ute i Europa. Vi skal ikkje trekkje det for langt, men det er jo miljø og
                  forvaltning som ligg til grunn for vår måte å tenkje på. Vi får håpe at EU ikkje
                  går imot måten Noreg kjem til å tenkje miljø på når det gjeld forvaltning, både
                  når det gjeld energi og hav. 

 Tidligere denne uken var det en interpellasjonsdebatt her i stortingssalen hvor
                  finanskomiteens medlemmer deltok, og hvor vi diskuterte den økonomiske
                  situasjonen. Det var i og for seg en dyster debatt, slik den forløp, men igjen
                  kom, da vi diskuterte dette, dette med internasjonale organisasjoner opp – i
                  hvilken grad EU og andre organisasjoner kan avhjelpe situasjonen, og i hvilken
                  grad vi kunne forhindret at den krisen vi har kommet opp i, oppstod. Det var
                  tilløp til en liten EU-debatt, og det skjer stadig oftere i finanskomiteen. Jeg
                  oppfordret folk til å komme hit, så kunne vi fortsette her, men det er ikke så
                  mange som deltar av den grunn. 

Det er ingen tvil om at finanskrisen viser hvor viktig det er med internasjonale
                  organisasjoner. Det er jo fordi rammebetingelsene for internasjonal samhandling
                  ligger i disse organisasjonene. Det kan være fordi det er mangel på regelverk, det
                  kan være fordi det eksisterende regelverket som er der, er mangelfullt, eller at
                  de arenaene vi har internasjonalt, i seg selv er mangelfulle fordi de ikke
                  fungerer godt nok. 

Samme dag la EU-kommisjonen fram sine prognoser for økonomien, og de var dystre.
                  Man regner med at unionens bruttonasjonalprodukt vil falle med 4 pst., og at det
                  blir opptil 11 pst. ledighet neste år. Tyskland vil få en nedgang på 5,6 pst.,
                  anslår kommisjonen. Økonomiene i de nordiske EU-landene er også negative, og det
                  er våre viktigste handelspartnere, så det er ingen tvil om at dette vil påvirke
                  oss. 

Det som er ekstra dramatisk, er – én ting er nedgang i bruttonasjonalproduktet og
                  tall som flagrer over nyhetsskjermene – at finansministrene i EU også varsler en
                  sosial katastrofe. For dette handler om mennesker som bor i hele Europa, og som
                  kommer til å miste jobbene sine – og det kan hende de kommer til å være uten
                  arbeid i lang tid. I mange europeiske land er de ikke i nærheten av å ha det
                  sikkerhetsnettet som vi har i vårt land, noe som gjør at dette kan bli alvorlig og
                  dramatisk også politisk. 

Den europeiske økonomien er midt inne i sin dypeste og mest utbredte resesjon
                  siden annen verdenskrig, sa EUs finanskommissær, Almunia. Det vi nå ser, er langt
                  mer alvorlig enn det noen av oss har opplevd tidligere. Jeg tror også mange har
                  problemer med å ta inn over seg hva konsekvensene egentlig vil bli, og i hvor lang
                  tid dette kanskje kan vare. Finanskrisen har spredt seg med stor fart, fordi vi
                  lever i en globalisert verden. Det er ikke noe som bare diskuteres i ulike
                  debattfora, som vi startet med for ti år siden. Globaliseringen er her, og
                  økonomiene er så integrerte at da finanskrisen oppstod i USA, smittet den mellom
                  land, på samme måte som virus fra influensa. 

Tiltakspakker er igangsatt, og til dels er de koordinerte – og det er veldig bra.
                  Det gjelder både pengepolitikk og finanspolitikk. Men vi vet ennå ikke om det er
                  nok. Vi er usikre på hvordan dette vil fungere, om de er sterke nok og koordinerte
                  nok. 

Forrige gang dette skjedde, var det mellomkrigstid. Vi vet alle hva det førte til
                  når de ulike landene og mangelfulle internasjonale organisasjoner ikke klarte å
                  løse de problemene som oppstod. Alvorlig økonomisk krise er farlig. Det fører til
                  vold, det truer den politiske stabiliteten, og det kan i verste fall føre til
                  krig. 

Etter annen verdenskrig var det politiske svaret styrking av og opprettelsen av
                  internasjonale organisasjoner. Vi fikk FN, vi fikk Verdensbanken, IMF, OECD, og vi
                  fikk EU. Europa hadde et spesielt behov for å ha en sterk og handlekraftig
                  organisasjon. Dermed ble den en overnasjonal kraft som det ikke finnes noe
                  liknende av i resten av verden. 

EU har vokst seg større, og det er særlig i etterkant av kriser. Det er ikke
                  tilfeldig at Island nå søker. Forrige gang nordiske land gikk inn i EU, var det
                  også i økonomisk krisetid. Det er egentlig ikke rart, for det å avgi suverenitet
                  er krevende for en nasjon. Og det bør det være. Men det er nødvendig om nytten er
                  større enn kostnaden. 

EU som arena er viktig. Men vi i Norge strever med å bruke den riktig, og det er
                  beklagelig. Vi trenger det forpliktende samarbeidet over landegrensene. Vi trenger
                  mer av det, ikke mindre av det. Finanskrisen er nok et bevis på akkurat det. 

 Europaparlamentets vedtak om å forby import og omsetning av selprodukter gir etter
                  min oppfatning grunn til noen få refleksjoner, for det første den at
                  EU-parlamentet stadig tiltar seg større makt og innflytelse på bekostning av
                  kommisjonen, dernest at parlamentet etter hvert også er blitt en viktig arena for
                  lobbying, og at europeiske politikere i like høy grad som norske politikere er
                  spesielt påvirkelige i valgtider. 

EU-parlamentets vedtak i selsaken bygger nemlig ikke på rasjonell argumentasjon og
                  dokumentasjon. Det er resultatet av dyrevernorganisasjonenes langsiktige
                  påvirkningsarbeid og motstand på selfangst i Europa. I Europa mener folk at det er
                  galt å drepe sel – punktum. Denne oppfatningen styrkes selvfølgelig av bildene av
                  relativt grusomme avlivningsmetoder som har flagret over europeiske
                  fjernsynsskjermer i flere år. Det er heller ikke tilfeldig at vedtaket gjøres nå,
                  slik at europeiske velgere har selsaken friskt i minne når de går til valgurnene
                  om temmelig nøyaktig en måned. Jeg vil anta at det blant de vel femti som stemte
                  mot importforbudet, er opptil flere parlamentsmedlemmer som ikke skal gjenvelges. 

Vår beskrivelse av dagens humane avlivningsmetoder, kontrollrutiner og
                  fangsttradisjoner har ikke hatt noen betydning for parlamentsflertallets
                  avveininger. All verdens argumentasjon og dokumentasjon i siste fase av
                  EU-parlamentets behandling av selsaken kunne ikke endre dette, selv om vi kanskje
                  bidro til en utsettelse på noen uker. Av det kan vi lære at stuntaksjoner i
                  Brussel og Strasbourg sjelden virker når vi ønsker å påvirke avgjørelser.
                  Informasjon og kommunikasjon kan være et effektivt virkemiddel i påvirkningsarbeid
                  – det vet jeg faktisk ganske mye om – men holdninger, standpunkter og meninger
                  endres sjelden på kort sikt. Det er gjerne resultatet av et kontinuerlig
                  påvirkningsarbeid. Derfor er det konstant flere lobbyister enn byråkrater i
                  Brussel. Derfor er vår egen tilstedeværelse i Europa-hovedstaden så viktig – ja,
                  den er om enn enda viktigere for et utenforland enn for et medlemsland. 

Det er selvfølgelig naturlig og viktig at mye av vår oppmerksomhet rettes inn mot
                  kommisjonens arbeid. Det har vist seg at vi på en rekke områder, først og fremst
                  der Norge har spesiell kompetanse og erfaring, både blir tatt hensyn til og oppnår
                  resultater. Men jeg tror vi skal erkjenne at vi har forsømt parlamentet, at vi
                  ikke i tilstrekkelig grad har utnyttet de mulighetene vi har til å hevde våre
                  interesser overfor Europas folkevalgte. Stortinget har en stående invitasjon til å
                  opprette sitt eget kontor i EU-parlamentet, uten å benytte seg av det. Det er en
                  invitasjon vi snart bør akseptere. 

Videre har de ulike partigruppene – i hvert fall gjelder det sosialistgruppen –
                  anledning til å møte og vil bli tatt imot av europeiske parlamentarikere når vi
                  ønsker det. Vi vet alle hvor stor betydning personlige relasjoner har i
                  internasjonalt arbeid. 

Nå skal vi selvfølgelig ikke overdimensjonere selve selsaken. Norsk selfangst er
                  beklageligvis på vei til å bli avviklet. Det har den vært i mange år. På
                  vestkysten skjøt vi i 2008 1 263 sel av en totalkvote på 31 200 dyr. Uttaket burde
                  jo ha vært langt, langt større om vi med en viss troverdighet skal kunne si at vi
                  skal bidra til en bærekraftig bestandsutvikling. Det er naturligvis også et
                  uttrykk for at land etter land har forbudt import av selprodukter, og at det
                  derfor er vanskelig å finne avsetning for skinn, kjøtt og spekk. Ikke minst av
                  hensyn til forvaltningen av viktige fiskebestander er det viktig at selbestanden
                  holdes på et forsvarlig nivå, vel vitende om at hver sel spiser mellom sju og ti
                  kilo fisk om dagen. Selen i Barentshavet spiser faktisk en og en halv gang mer
                  fisk årlig enn den totale norske fiskekvoten, altså hele 3,5 millioner tonn. Det
                  er en del av beregningsgrunnlaget når forskerne nå anbefaler det totalt mulige
                  uttaket av fisk. 

 Utenriksministeren kom inn på mange områder i sin halvårlige redegjørelse for
                  Stortinget om viktige EU- og EØS-saker. Det som er tydelig, er budskapet om hvor
                  tett sammenknyttet vi er med resten av verden, og ikke minst med Europa, i den
                  pågående finanskrisen og følgene den får for realøkonomien både her i landet og
                  ellers. Dette gjelder også alle de andre store utfordringene som klima og helse.
                  Det er med på å anskueliggjøre viktigheten av et tett internasjonalt samarbeid og
                  ikke minst en aktiv europapolitikk for å løse utfordringene vi står overfor. 

Den 24. april la Regjeringen fram en ny forskningsmelding, Klima for forskning.
                  Den er nå til behandling her i Stortinget. Meldingen har klare ambisjoner for
                  fortsatt økt satsing på forskning og utvikling. Et av kapitlene omhandler
                  internasjonalisering i forskningen. Forskning har bestandig vært en internasjonal
                  virksomhet. Det ligger i forskningens natur å søke samarbeid uavhengig av
                  geografi. Norge er helt avhengig av kunnskap utenfor landets grenser om vi skal
                  makte å utvikle velferdssamfunnet videre og øke verdiskapingen. Samtidig har vi en
                  forpliktelse til å bidra med kunnskapsoppbygging i det internasjonale samfunnet
                  der vi har spisskompetanse. Utenriksministeren var i sitt innlegg inne på flere
                  områder, bl.a. energi og miljø. 

For Norge er deltakelse i EUs rammeprogram for forskning helt avgjørende.
                  Rammeprogrammene for forskning står helt sentralt som virkemiddel for
                  internasjonalisering av norsk forskning og utvikling. I EUs 6. rammeprogram deltok
                  norske forskningsmiljø aktivt, og vi fikk god uttelling i forhold til vår andel av
                  kontingenten i programmet. Fra og med 2007 er EUs 7. rammeprogram i gang. Dette er
                  et større og mer omfattende program, som nok vil utfordre norske forskningsmiljøer
                  på om vi skal kunne ta på oss lederskap og koordineringsansvar i store
                  forskningsprogram. Forskningsmeldingen vi nå behandler, er da også opptatt av
                  hvordan vi skal sikre gode og robuste forskningsmiljøer i Norge som kan ta på seg
                  en slik rolle. 

Vi har områder der vi absolutt er robuste. Det er innenfor energi og miljø- og
                  klimaforskning. Vi har også fortrinn innenfor hav og matsikkerhet. Norge er jo en
                  energinasjon. Vi har store energiressurser som kan gjøre oss til eksportør av ny
                  fornybar energi. Dette vektla utenriksministeren og flere andre i sine innlegg.
                  Disse energiressursene kan skape grunnlag for ny industri og gode
                  kompetansemiljøer som bygger opp under Norge som miljøvennlig energinasjon. Et
                  grunnleggende hinder for utbygging av fornybar ressurs er at den ofte er dyrere
                  enn fossilt brensel. Utvikling av ny teknologi som kan gjøre fornybare
                  energikilder og energibesparende løsninger mer lønnsomme, er derfor helt
                  nødvendig. Dette krever en systematisk satsing på forskning og teknologiutvikling.
                  Dette er et område som har stor oppmerksomhet fra Regjeringen. Det er et område
                  der vi kan bidra sterkt til kunnskapsutvikling. Det vil være et innsatsområde der
                  vi kan gjøre oss gjeldende innenfor EUs 7. rammeprogram for forskning og
                  utvikling. 

Utenriksministeren er svært opptatt av nordområdene og utviklingen der. Jeg er
                  glad for at forskning og utvikling har så stor oppmerksomhet i Regjeringens
                  nordområdestrategi. Det er viktig at våre forskningsmiljøer i nord blir med i den
                  forskningen som er knyttet til klima. Utviklingen av Svalbard som internasjonal
                  forskningsplattform er i den sammenheng svært viktig. Også for å øke Europas
                  interesse for nordområdene er det vesentlig. Ved å etablere Svalbard som et
                  internasjonalt sted for forskning som en hovedpilar for norsk virksomhet på
                  Svalbard, styrker vi både bosettingen og egen tilstedeværelse på dette viktige
                  området for Norge. Jeg har selv vært på Svalbard sammen med kirke-, utdannings- og
                  forskningskomiteen og blitt imponert over både universitetet på Svalbard og andre
                  forskningsmiljøer i Longyearbyen og i Ny-Ålesund og deres aktivitet. For
                  ytterligere å styrke det europeiske samarbeidet innenfor klimaforskning er det
                  viktig at vi fortsetter å utvikle vår nordområdestrategi bygd på forskning og
                  utvikling, slik det også tydelig kommer til uttrykk i den forskningsmeldingen vi
                  nå behandler. 

Til slutt har jeg lyst til å gi uttrykk for at jeg er glad for at Regjeringen og
                  utenriksministeren fører en aktiv europapolitikk. For at Norge skal utvikle seg
                  som kunnskapsnasjon, er det helt avgjørende. Også for Norge som en nasjon med
                  ambisjoner om å utvikle velferdsordningene og øke verdiskapingen i landet er det
                  europeiske samarbeidet helt avgjørende. 

 Fleire har vore inne på at vi bør ha ein betre kontakt med dei besluttande organa
                  i EU. Det er sjølvsagt riktig, og eg er sjølvsagt heilt einig i det. Nederlaget i
                  selsaka viser jo at kontakten med dei besluttande organa i EU ikkje er optimal. Vi
                  kom for seint på banen i den saken. Det var ikkje først og fremst vår skuld, men
                  prosessen var komen for langt før ein eigentleg ønskte å høyre på Noreg sine
                  argument. Attpåtil er det lita interesse for dei norske argumenta. Sjølv om vi
                  hadde saklege argument i denne saka, kom vi altså til kort. Dermed kom vi uheldig
                  ut, og det blei ei avgjerd som ikkje er i vår interesse, og heller ikkje i Europas
                  interesse totalt. 

Same kva vi meiner, EU-medlemskap eller ikkje, er sjølvsagt ei minimal
                  gjennomslagskraft i EU ein av kostnadene ved å stå utanfor. Men dette må ikkje bli
                  ei sovepute, dette må ikkje bli ein grunn til at vi ikkje skal kjempe for våre
                  interesser. Og vi må openbert bli flinkare, kanskje meir kreative også, og kome
                  tidleg på banen for å få gjennomslag for våre argument og bli høyrt i viktige
                  saker for framtida. 

Det er også fleire som har vore inne på dette med framtida for EØS-avtalen. No er
                  det riktig at det er mykje som tyder på at Island snart søkjer om EU-medlemskap.
                  Eg er sjølvsagt klar over Regjeringas posisjon og norsk posisjon i den saka, at
                  ein kan halde fram med EØS-avtalen sjølv om Island søkjer medlemskap og også blir
                  medlem i EU. Det er enkelte EU-parlamentarikarar som er meir tvilande til det.
                  Derfor er det viktig at vi også er i forkant og er offensive i denne saka, at vi
                  følgjer utviklinga nøye, og at vi også avklarar korleis vi best kan ta vare på
                  norske fiskeinteresser i ein situasjon der Island blir EU-medlem. 

Ein har vore inne på dette med finanskrisen og dei utfordringane det skaper. No
                  synest eg at finanskrisa på mange måtar er handtert rimeleg bra både frå EU, frå
                  Noreg og frå dei fleste andre land. Men ei utfordring som det er viktig å passe på
                  for oss, er at vi ikkje får ei utvikling som går i retning av proteksjonisme.
                  Noreg som eit lite land med ein open økonomi vil vere spesielt utsett for det,
                  dersom det blir resultatet av finanskrisen. 

I talen nemnde utanriksministeren EØS-avtalens artikkel 19, om vilkåra for
                  basislandbruksvarer med sikte på ei gradvis liberalisering. Det at Noreg ikkje i
                  større grad har opna opp for landbruksvarer, blir sjølvsagt sett på som negativt i
                  EU. Enkelte oppfattar det som eit proteksjonistisk tiltak at vi har høge
                  tollbarrierar på matvarer, samtidig som vi ønskjer fri tilgang for fisk. Eg
                  konstaterer også at utanriksministeren bekreftar at desse forhandlingane er
                  vanskelege. Eg synest det er leitt at ein slit med å få på plass forhandlingar
                  her. Eg trur det er grunn til å håpe at dei forhandlingane som går på EØS-avtalens
                  artikkel 19, finn sin konklusjon, og at ein kjem fram til ei løysing i den saka
                  som gjer at begge partar, både Noreg og EU, blir fornøgde. Eg trur at om ein står
                  for steilt i forhold til det, kan dette også skape problem for Noreg på andre
                  område, og det trur eg ikkje Noreg totalt sett vil vere tent med. 

Kenneth Svendsen hadde her overtatt presidentplassen.
               

 De talere som heretter får ordet, har en taletid på inntil 3 minutter. 

 Fra Høyres side fremmet vi i desember i fjor et forslag om å be Regjeringen om å
                  iverksette en umiddelbar utredning av konsekvensene av et islandsk EU-medlemskap.
                  Jeg går ut fra at slik situasjonen ser ut i dag, kan alle være enige om at det
                  ikke hadde vært noen ulempe om Stortinget hadde sluttet seg til det forslaget, og
                  at utredningen hadde vært igangsatt for lengst. 

Det som er helt åpenbart, er at det institusjonelle rammeverk som i dag ligger i
                  EØS-avtalen, ikke vil kunne videreføres ved et islandsk EU-medlemskap. 

Det som imidlertid er langt mer interessant, er de politiske konsekvensene. Hvis
                  Norge innenfor det nordiske samarbeid i fremtiden skal være i en situasjon hvor vi
                  er det eneste av de fem land som ikke deltar i samarbeidet i EU, vil det også
                  forandre det nordiske samarbeid i Norges disfavør, helt åpenbart. 

I forrige periode, da EU var inne i sin siste store utvidelsesprosess, hadde vi
                  besøk i utenrikskomiteen av representanter for søkerlandene, de var jo delvis også
                  søkere om NATO-medlemskap. Og fra vår side av bordet ble det unisont sagt hver
                  eneste gang: Det er i Norges interesse at flest mulig europeiske land blir
                  medlemmer av EU. Det er jeg hjertens enig i. Det betyr at det omfatter Island. På
                  et nylig avholdt partilandsmøte ble det forsikret om at det også omfatter Tyrkia. 

Det som er det virkelig store spørsmål, som berører Norges troverdighet i
                  samhandling med andre land, er hvorfor vi samtidig opererer med en
                  tilleggsprotokoll av hemmelig art som sier: Denne regel, det er i Norges interesse
                  at flest mulig land blir medlemmer av EU, gjelder ikke for Norge. For det er i
                  Norges interesse at denne regel ikke gjelder Norge, som det eneste europeiske
                  land. Jeg har lyst til å utfordre utenriksministeren til å kommentere denne
                  underlige dobbeltkommunikasjonen, for ikke å si dette politiske dobbeltbokholderi.
                  Hvor lenge mener utenriksministeren at norske regjeringer med troverdigheten i
                  behold kan fortsette å kommunisere et så grunnleggende tvetydig budskap som dette? 

Etter mitt skjønn er den måten vi håndterer vårt forhold til EU på, blitt et
                  traume i norsk politikk som det er denne forsamlings oppgave, Stortingets oppgave,
                  å sørge for at vi kommer ut av så snart som overhodet mulig, for ellers vil det
                  svekke vår troverdighet både i det nordiske samarbeid, i det europeiske samarbeid
                  og i forhold til verden for øvrig. 

 Det har i debatten vært reist ønske om å få en bred gjennomgang av EØS-avtalen i
                  neste periode. Det har utenriksministeren respondert positivt på – at det er
                  naturlig; det har vi hatt tidligere. 

Men så har noen også ønsket en såkalt uavhengig utredning av alternativene. Under
                  dette ønsket tror jeg det ligger et ønske om eller en drøm om å få en avtale som
                  sikrer norsk næringsliv godt nok i det indre marked, men hvor vi slipper å følge
                  regelverket. Noen slik avtale med EU vil vi aldri få, det eksisterer ikke. Vi kan
                  få en frihandelsavtale, som noen land har. Men det gir ikke norsk næringsliv samme
                  konkurransemuligheter på det indre marked som EØS-avtalen. Sveits har en egen
                  avtale. De må også følge spillereglene. Vi hadde en gjennomgang i
                  EFTA-parlamentarikerkomiteens møte nå i mars i Brussel, hvor den sveitsiske
                  ambassadør redegjorde for Sveits-avtalen. De ekspanderer. De har kommet med i
                  Schengensamarbeidet og kommer også med i samarbeidsprogrammene. Deres problem nå
                  er at Sveits-avtalen er for stivbent. De ønsker en endring som gjør den mer
                  dynamisk, à la EØS-avtalen. 

Så jeg tror vi må ta inn over oss at det finnes ikke et alternativ hvor Norge kan
                  velge og vrake mellom de reglene som gjelder i det indre marked. Det er som når vi
                  deltar i europeiske fotballturneringer: Offsideregelen må gjelde også for Norge,
                  selv om vi gjerne skulle sluppet. 

Så har jeg bare lyst til en kort kommentar til Ågot Valle, som først uttrykker
                  stor skepsis til noen direktiver – som enten ligger til behandling, eller som er
                  underveis, som helsedirektivet – men som ønsker at vi skal ligge foran EU og
                  implementere fornybardirektivet så snart som mulig. Hvorfor i all verden skal vi
                  det? Jeg trodde hele poenget med å stå utenfor EU var at vi på noen områder kunne
                  ha frihet til å gjøre som vi ville. Det er jo ingenting i denne verden som hindrer
                  oss i å gjennomføre en fornybarpolitikk som er spenstigere enn den man legger opp
                  til i EU. Vi trenger da ikke EU-direktiver for å gjøre det. Så dette suget fra
                  nei-siden etter nye EU-direktiver er litt underlig. 

 Som jeg har sagt før: Jeg takker for Inge Lønning, som bringer perspektiver inn i
                  debatten. Jeg tror at mitt svar til ham vil være å si at både han og jeg tilhører
                  partier som har hatt regjeringsansvar, og som har måttet leve med det faktum at vi
                  forvalter folkets flertall, som i 1994 sa nei til norsk medlemskap i EU.
                  Stortinget gav med tre fjerdedels flertall, og med mange valg siden det, sin
                  tilslutning til en EØS-avtale. Det er realiteten. 

Som jeg sa: En utenriksminister som er en funksjon i en regjering som baserer seg
                  på et alternativ som har forankring i Stortinget, har som sin primære oppgave å
                  arbeide for å ivareta norske interesser. Det er pr. i dag å sikre EØS-avtalen.
                  Utover det kan jeg som politiker og som individ slutte meg til alt det Inge
                  Lønning sa. Jeg deler den tilnærmingen til analysen. Det er et paradoks at Norge
                  sier nei til EU, men mottar delegasjoner, som vi ikke bare ønsker lykke til på
                  veien mot EU, men som vi også støtter aktivt ved å dele av vår erfaring med å ha
                  forhandlet medlemskap med EU. 

Jeg, i min personlige politiske refleksjon, har jo tidligere sagt at det er en
                  stor fordel for Norge at andre ikke har valgt som Norge. En av grunnene til at en
                  utenriksminister kan legge seg roligere om kvelden, er at andre ikke har valgt som
                  Norge, nemlig at de har bundet seg opp i det samarbeidet EU gir. 

Så vil jeg også si at jeg er skeptisk til analysen Lønning gir om at det forhold
                  at vi ikke har valgt som alle andre, svekker Norges troverdighet som en partner og
                  en som inngår avtaler. Det er ikke mitt inntrykk når jeg møter andre land, at det
                  trekkes i tvil Norges evne og vilje til å leve opp til sine forpliktelser. Tvert
                  imot, vi lever opp til forpliktelser, og vi overoppfyller mange av dem, og vi er
                  en sjenerøs bidragsyter i mange sammenhenger der vi kan bidra, og der vi har
                  ressurser til å bidra. Det mener jeg også er vårt ansvar. 

Det er også slik, og det må vi vedgå, at de som ser mot Norge, ikke ser et land
                  som har gått til grunne som følge av de valgene det har tatt, men et land som,
                  mener jeg, på ansvarlig vis har ivaretatt både sitt ansvar og sine forpliktelser,
                  og søkt å utnytte de mulighetene som Norge har. Jeg mener, som jeg sa i mitt
                  innlegg tidligere i dag, at ansvaret vi har som regjering med EØS-avtalen er å
                  sikre at norske menn og kvinner som går på jobb, som studerer og som er engasjert
                  i mange typer virksomheter, kan gjøre det under likest mulige forhold som dem som
                  står oss nærmest, nemlig de europeiske land. Det har vi klart. Det er i vår
                  interesse, men jeg mener det også er i europeisk interesse. Derfor er også
                  EØS-avtalen den avtalen vi har inntil videre som regulerer det forholdet på en
                  fornuftig måte. 

 Jeg takker utenriksministeren for svaret. 

Jeg synes nok at han trekker grensen mellom rollen som utenriksminister og rollen
                  som privatperson unødig skarpt. For slik utenriksministeren nå ordla seg, skulle
                  man tro at rollen som utenriksminister egentlig er en slags departementsrådsrolle.
                  Jeg trodde at også utenriksministeren er politiker. I hvert fall ville jeg anse
                  det som en fordel for et land å ha en utenriksminister som er politiker. 

Derfor vil jeg gjerne forsøke å føre samtalen et lite skritt videre. Jeg satte
                  ikke noe spørsmålstegn ved Norges alminnelige troverdighet – den tror jeg står seg
                  rimelig godt. Mitt spørsmål om troverdigheten var formulert slik: Hvor lenge kan
                  vi fortsette dobbeltbokholderiet eller dobbeltkommunikasjonen som går ut på å
                  hevde at det er i Norges interesse at alle andre europeiske land enn Norge blir
                  medlem av EU, samtidig som det er i Norges interesse at denne regel ikke omfatter
                  Norge? Det er en holdning som i beste fall er paradoksal, og i verste fall nettopp
                  er egnet til å svekke troverdigheten. 

Jeg vil gjerne knytte spørsmålet opp til det som utenriksministeren nå ikke
                  kommenterte, nemlig: Hvorledes vil en situasjon hvor fire av fem nordiske land er
                  medlemmer av EU, og Norge er det eneste nordiske land som står utenfor, påvirke
                  det nordiske samarbeid, som vi i dagens situasjon er i ferd med å vitalisere? Jeg
                  mener at det er godt og riktig at vi er i ferd med å vitalisere det, bl.a. gjennom
                  den rapport som Thorvald Stoltenberg har lagt på bordet, og som de nordiske
                  utenriksministrene – så vidt jeg har forstått – skal drøfte på et møte i
                  begynnelsen av juni. Er ikke utenriksministeren enig i at det vil berøre Norges
                  posisjon også innenfor det nordiske samarbeid dersom vi som det eneste nordiske
                  land velger å bli stående utenfor EU, og enda mer hvis utenriksministerens
                  regjeringspartnere skulle ønske å svare på et eventuelt islandsk EU-medlemskap med
                  å løsne på Norges tilknytning til EU, nemlig avvikle EØS-avtalen og isteden gå inn
                  for en bilateral handelsavtale? 

 Jeg har regjeringssystemets beste departementsråd, så jeg behøver ikke å gjøre ham
                  rangen stridig. 

Det er en politikers ansvar å forholde seg til flertallet i Stortinget. Det er det
                  jeg gjør, og som jeg mener at min forgjenger også gjorde – som Inge Lønning står
                  nærmere enn jeg – da han hadde ansvaret. Det mener jeg er et klart utgangspunkt
                  her. Det er ikke noe unaturlig skille mellom en privatpersons oppfatninger og
                  funksjonen som utenriksminister. Jeg fører ikke min egen, personlige
                  utenrikspolitikk. Jeg fører utenrikspolitikk på vegne av mitt parti og på vegne av
                  den regjering jeg sitter i, som har et avklart flertall i Stortinget. 

Når det gjelder regjeringspartnere, kan jo representanten Lønning vurdere sine
                  egne potensielle partnere og se om de hadde hatt et annet syn på tilnærmingen til
                  dette. 

Det er én nyanse i det logiske resonnementet til Lønning som svikter litt, dette
                  med hvordan vi kan hevde hva som er bra for andre land, men skal ikke gjelde oss
                  selv. Jeg vil si det er en forskjell på de ti–tolv landene som ble medlem av EU,
                  og Norge. De ti–tolv landene som ble medlem av EU, gikk igjennom en historisk
                  prosess med forankring i de euroatlantiske strukturer, gjennom medlemskap i NATO
                  og EU, hvor EU-medlemskapet var av essensiell betydning for å stabilisere
                  samfunnene politisk, økonomisk og sosialt. At den prosessen ikke er fullendt, ser
                  vi i disse dager, når krisen raser. Så det er snakk om at disse landene burde bli
                  medlem av noe som gav dem stabilitet – en stabilitet Norge langt på vei har i
                  utgangspunktet, som NATO-alliert, som EØS-partner, som et land som på en
                  indikasjon av integrasjon er blant de mest integrerte landene. Det at det ikke
                  stilles spørsmål ved vår integrasjon, gjør at det er forutsigbarhet rundt
                  investeringer i norsk næringsliv. Det var avgjørende for disse landene, som kom ut
                  av den interessesfæren de hadde vært i etter den kalde krigen, å sikre seg det
                  samme. 

Så jeg mener det er mulig, selv om det ikke er mitt syn, å si at man er mot norsk
                  medlemskap i EU, men ser fordelen ved at disse landene sikrer seg den
                  tilnærmingen. Mitt personlige syn er altså at jeg er for begge deler. 

Når det gjelder det nordiske samarbeidet, er det ingen tvil om at når et nytt
                  nordisk land eventuelt blir medlem av EU – jeg understreker, til min beklagelse,
                  at flertallet på Island er mot medlemskap i EU, men om de skulle bli medlem – så
                  får det betydning. Får det avgjørende betydning? Det tror jeg ikke. Med all
                  respekt for Island tror jeg ikke at islandsk medlemskap kommer til å få betydning
                  for det samarbeidet vi nå ser på utenriks- og sikkerhetspolitisk og
                  forsvarspolitisk område i Norden. Der er hovedmotorene – i tillegg til Norge –
                  Sverige, Finland og Danmark. De landene er medlem av EU, og det er ikke registrert
                  at det gir et vesentlig skille mellom oss når det gjelder å kunne videreutvikle
                  det samarbeidet. Jeg mener at alle fem nordiske land i EU hadde gitt en tydeligere
                  profil internt i EU, men jeg er ganske trygg på at det oppsvinget i nordisk
                  samarbeid vi nå ser, ikke vil hindres av et eventuelt islandsk medlemskap. 

 Beklager at jeg kommer litt sent inn i debatten, men det gikk litt fortere enn jeg
                  hadde trodd. Jeg hadde lyst til å si litt om forskning, for det ble jo så vidt
                  berørt av utenriksministeren i hans i og for seg gode redegjørelse. 

Forskning er uhyre internasjonal av natur. Det gjelder bruken av resultatene, og
                  det gjelder behovet for å ha internasjonalt nettverk når man skal utføre forskning
                  på internasjonalt toppnivå. Og den er grenseoverskridende på begge områder.
                  Forskning dreier seg om hvilket samfunn man skal ha framover, og det dreier seg om
                  hvilken næringsstruktur man skal ha framover. 

På forskningsområdet har EU uhyre store ambisjoner. I motsetning til dagens
                  regjering, som er mer opptatt av å komme seg bort fra de målene som man trakk opp
                  for forskning i forrige periode, holder EU fast på målene og jobber ganske bevisst
                  for å komme i havn med dem. Det ser vi i det enorme hoppet man gjør fra 6. til 7.
                  rammeprogram. Man ser det også på at EU er i ferd med å skape ERA, European
                  Research Area, som på mange måter er et indre marked når det gjelder forskning.
                  Det skal være fri flyt av forskere, og det skal være fri flyt av resultater. Der
                  er ikke Norge med, og vi er heller ikke tilknyttet gjennom EØS-avtalen. Det bør
                  være et område man ser ganske nøye på, hvordan Norge skal ha sin tilknytning der.
                  For vi sitter faktisk utenfor når EU gjør sine prioriteringer i disse programmene,
                  og vi er, som sagt, heller ikke bundet opp til ERA gjennom EØS-avtalen. 

Ved å sitte utenfor når EU gjør sine prioriteringer på så store programmer, som
                  også vi dekker veldig store kostnader av – det er vel oppe i 1,2 milliarder kr nå
                  som går fra Norge og inn i europeiske forskningsprogrammer – kan det være fare for
                  at EU gjør prioriteringer som ikke norske bedrifter ser seg tjent med. De
                  foreløpige evalueringene av det 6. rammeprogram opp mot det 5. rammeprogram tyder
                  på at den prosessen allerede er litt i gang. Det får vi jo se. Det er en hel
                  gjennomgang som varsles i forbindelse med den forskningsmeldingen vi nå har til
                  behandling, men de foreløpige signalene jeg får fra bl.a. NHO, er at så har
                  skjedd. 

Jeg synes at forskningsområdet er et av de områdene hvor paradokset er størst, ved
                  at vi velger å stå utenfor der alle prioriteringer gjøres, og der alle
                  beslutninger tas, samtidig som vi er helt avhengig av den utviklingen som skjer.
                  For norsk forskning, isolert norsk forskning, vil ikke kunne utvikle seg på langt
                  nær så godt som den vil kunne gjøre i et tett samarbeid med EU. 

 Representanten Inge Lønning har hatt ordet to ganger og får ordet til en kort
                  merknad, begrenset til 1 minutt. 

 Jeg deler utenriksministerens skepsis mot privatpraktiserende utenriksministere.
                  Det er en uting. 

Nå var ikke utenriksministeren til stede i utenrikskomiteen i forrige periode – av
                  gode grunner – så han fulgte ikke den kommunikasjonen. Kommunikasjonen var faktisk
                  akkurat slik som jeg refererte den. Det ble fra alle representanter på vår side av
                  bordet, nei-partier og ja-partier, sagt, uten begrensninger og forbehold av noe
                  slag, at det er i Norges interesse at flest mulige europeiske land – ingen nevnt,
                  ingen glemt – blir medlemmer av Den europeiske union. Da vil jeg anta at
                  utenriksministeren vil være enig med meg i at det budskapet går logisk sett ikke
                  veldig godt sammen med det motsatte budskap for Norges vedkommende. 

Nå regner jeg med at utenriksministeren fra høsten av vil stå på denne talerstolen
                  i en annen egenskap enn utenriksminister. Vil han da føle seg fri til å gå i
                  brodden? 

 Eg må få korrigere representanten Lønning litt når det gjeld situasjonen i
                  utanrikskomiteen i førre periode. Det som då mange gonger skjedde, var at vi i
                  møte med andre land sine representantar kom i pinlege situasjonar ved at ein hadde
                  gløymd kva det norske folk faktisk hadde sagt – hadde det ikkje vore for det
                  gjenstridige folket, kunne dette gått bra. Det var det vi på nei-sida heile tida
                  måtte streke under. Sjølv om det kan vere ei overvekt av ja-folk i komiteen som
                  akkar og ber seg fordi vi ikkje har komme oss inn, er det det som er situasjonen,
                  og det er det det norske folk har bestemt. 

Så må ingen vere i tvil om at det traumet som Inge Lønning snakkar om, er eit
                  traume som ja-sida går og ber på. Dei ventar enno på den dagen der dei trur det
                  kan vere ein sjanse til å vinne ei folkeavstemming. Det er klårt at den dagen kjem
                  EU-saka til å komme opp i full breidd. Eg registrerer at det er det Inge Lønning
                  har lyst til. Lat oss no sjå når den dagen kjem. Det skal bli interessant. Då er
                  vi i ein heilt annan situasjon. 

Så til det som representanten Svein Roald Hansen tek opp i forhold til
                  klimapolitikk. Det går godt an å vere mot EU, men likevel sjå at EU på enkelte
                  område faktisk har ein betre politikk enn Noreg. Delvis har dei det når det gjeld
                  klimapolitikken. Det var det representanten Valle meinte. Det er også fullt mogleg
                  å vere imot norsk EU-medlemskap og ikkje leggje seg opp i om andre land eventuelt
                  skal melde seg inn eller ikkje. 

Så til Island igjen: Vi har gjort det vi skal gjere. Det begynte vi med allereie i
                  mars i fjor då den norske og den danske nasjonalbanken gav støtte til Island.
                  Island var i ein situasjon der det blei spekulert bevisst i deira økonomi. Vi
                  gjorde eit vennlegsinna oppkjøp av islandske kroner, nettopp for å støtte
                  islendingane og stå last og brast med dei i den situasjonen dei var i. At dei
                  islandske firma Kaupthing og Glitnir samtidig raida norske bankar, får no vere ei
                  anna side av kapitalismen. Men det er ingen tvil om at vi støtta. Vi stod last og
                  brast med det islandske broderfolket vårt. Det kjem vi til å gjere uavhengig av
                  korleis dei vel i Europa – om dei vel å gå inn eller om dei vel å stå utanfor. At
                  det skulle føre til problem for det nordiske samarbeidet, viser dei siste 10–15
                  åra at det overhovudet ikkje vil – det er ingen samanheng der. Vi har eit veldig
                  godt samarbeid i Norden, sjølv om nokon har valt NATO, nokon har valt EU, og nokon
                  står utanfor. 

 Jeg skal gjøre dette kort, for jeg har til hensikt å gi Inge Lønning det siste
                  ordet. Uansett hvor jeg står eller sitter i denne sal til høsten, kommer jeg til å
                  savne Inge Lønning. Jeg mener at det at han ikke kommer til å være her, er nok et
                  eksempel på de historiske feil Høyre kan ta! 

Det jeg vil si, og som jeg har sagt tidligere i debatten, er at jeg har til
                  hensikt å stå på denne talerstol i samme funksjon, og da vil jeg arbeide
                  systematisk, hvileløst og maksimalt for norske interesser ut fra de politiske
                  rammevilkår vi har for å gjøre det. Det å få gjennomslag for det standpunkt jeg
                  har når det gjelder Norges tilknytning til Europa, og som jeg deler med Inge
                  Lønning, vil jeg ta i mitt parti, og jeg vil være med på utformingen av de
                  posisjonene mitt parti har. Så vil jeg som representant for det partiet arbeide
                  for de løsningene det partiet får til i samarbeid med andre partier. 

Så må vi være slik at det gode ikke blir det bestes fiende, eller omvendt. Og i
                  dag er det slik at EØS-avtalen er den gode løsningen vi har. Jeg mener som sagt at
                  i dagens situasjon er det en utenriksministers plikt og ansvar å arbeide for å ta
                  godt vare på den, fordi den er så viktig for norsk velferd, norske arbeidsplasser
                  og også i summen av det for norsk sikkerhet. 

 Representanten Svein Roald Hansen har hatt ordet to ganger og får ordet til en
                  kort merknad, begrenset til 1 minutt. 

 Representanten Bjørn Jacobsen sa at det går an å være imot EU, men mene at EU på
                  noen områder har en bedre politikk enn Norge. Ja, det går selvsagt an. Men mitt
                  poeng var at Norge ikke trenger et EU-direktiv for å gjennomføre den
                  fornybarpolitikken vi ønsker. Vi kan jo stappe kysten full av vindmøller uten å
                  måtte få hjelp fra EU. Jeg trodde poenget fra nei-siden var at man skulle kunne
                  stå fritt og gjøre som man ville. 

Jeg synes kjernen i det Jacobsen sier, egentlig er ganske betegnende for
                  nei-siden. For de ønsker at Norge skal være i en situasjon hvor vi har fordeler av
                  EU-samarbeidet der vi ønsker det, men hvis det er noe som passer oss dårlig, skal
                  vi slippe unna. Hvis alle land i Europa tenkte slik, hadde ikke EU funnes, og hvis
                  alle land hadde tenkt slik i alle sammenhenger, hadde det ikke vært mulig å få til
                  internasjonale konvensjoner. Det er det som er så trist med et parti som SV, som
                  ønsker en sterkere politisk styring. Da trenger vi nemlig internasjonalt samarbeid
                  og felles vedtak. 

 Bjørn Jacobsen har hatt ordet to ganger og får ordet til en kort merknad,
                  begrenset til 1 minutt. 

 Når det gjeld å velje bort det verste og velje det beste, ser eg heilt klart at
                  representanten Hansen kan ha eit poeng, men slik er den politiske verkelegheita.
                  Men det er jo ikkje det som er grunnlaget for SV sin motstand mot EU. Det har eg
                  gjort god greie for tidlegare. Det går sjølvsagt først og fremst på mangelen på
                  folkestyre. 

Så tilbake til den konfirmanten som vi delvis feirar i dag, og som vi skal utgreie
                  neste år: EØS-avtalen. Kvifor er ein så redd for å utgreie alternativa til
                  EØS-avtalen? Det blir liksom ei slik skjelvande stemning i salen her når ein skal
                  få opp alternativa. Trur vi ikkje såpass på konfirmanten, trur vi ikkje såpass på
                  EØS at vi kan få utgreidd alternativa? Det kostar jo berre to–tre menn og kvinner
                  i UD fire–fem månader å lage ein god rapport om det, og så kan vi få sjå han.
                  Kanskje dei jobbar på kortare tid? Utanriksministeren har allereie peika ut kven
                  som skal gjere det. Eg håpar vi får det til neste års gode debatt. 

 Jeg vil gjerne gi representanten Hansen rett i ett poeng, nemlig at det er slik at
                  man ikke trenger EU-direktiv for å drive en bedre fornybarpolitikk i Norge. Det er
                  helt riktig. Problemet er at vi ikke har greid å drive fram den fornybarpolitikken
                  vi burde hatt, fordi det har vært krefter innad i regjering som har gjort det
                  vanskelig. Det er mange i regjering som gjerne skulle sett at vi hadde en skarpere
                  fornybarpolitikk. 

Så vil jeg også vise til det som antydes her, nemlig at de som er imot
                  EU-medlemskap, også er imot et sterkt internasjonalt samarbeid. Der tar
                  representanten Hansen feil. Mange av oss som er imot EU-medlemskap, er 

for

 et klart forsterket globalt samarbeid, og det er vi
                  fordi vi ser at de største utfordringene vi har – som handler om miljø, som
                  handler om fattigdom – kun kan løses i en global sammenheng og ikke i en regional
                  sammenheng. Dilemmaet er at det går så mye utenrikspolitisk energi inn i det
                  regionale samarbeidet at vi ikke har tilstrekkelig utenrikspolitisk energi til å
                  håndtere det globale. 

Så er det interessant å høre på denne flørten mellom Arbeiderpartiet og Høyre i
                  EU-saken. Og den er ikke ny, så vi lar oss jo ikke forundre over den. Men det er
                  klart at det går an å forundre seg over at man ønsker å flagge felles interesser
                  så høyt på dette feltet, når man i praktisk politikk ikke er villig til å ta
                  konsekvensen av det. I gamle dager snakket vi om «lilla-alliansen». Vel, den er
                  fjern nå, og jeg er glad for det. Men en bør kanskje legge seg på sinne at det
                  også kan se litt pussig ut fra utsida at man har denne eventyrlige feiringen av
                  hverandre. 

Når det så gjelder EU-spørsmålet i Norge, er saken den at det er et flertall i
                  folket som sier nei. Det har vært et sammenhengende nei-flertall i Norge i over
                  fire år. Og når det gjelder denne flørten mellom Arbeiderpartiet og Høyre, lar jeg
                  meg forundre over at man ikke er opptatt av at det faktisk fins et flertall i
                  folket som etter alt å dømme sier nei. 

 Jeg tar ordet som en reaksjon på det forrige taler sa, med hensyn til at vi bruker
                  mer utenrikspolitisk energi på regionale enn på globale arenaer. Mitt helt klare
                  inntrykk er at Norge bruker masse utenrikspolitisk energi på alle disse arenaene.
                  Problemet med det regionale nivået i internasjonal sammenheng for Norge har vært
                  at man for å delta i EU på fullt plan er nødt til å avstå suverenitet. Og det er
                  det noen partier som har større problemer med enn andre, fordi det har en kostnad.
                  Det er da man må avveie, som jeg også sa i mitt innlegg, fordeler og ulemper
                  knyttet til det. Man kan ikke velge det ene eller det andre, som representanten
                  Hansen sa. Skal man være med på å få de resultatene som verden har behov for,
                  enten det gjelder å bekjempe fattigdom, løse finanskrisen eller løse
                  miljøproblemene, må man avgi suverenitet. Og det er det som skiller EU fra de
                  andre organisasjonene. 

Så er det helt riktig at EU som regional organisasjon er for liten til en del
                  problemområder – ja, slik er det. Men vi trenger det nordiske nivået, vi trenger
                  det europeiske nivået, og vi trenger det globale nivået. Problemet med de globale
                  organisasjonene er at man må ha full enighet mellom alle land, og da blir disse
                  organisasjonene handlingslammet. Ett eksempel på det er landbrukssektoren og
                  Doha-runden. Der er Norge et av de land som har en forhandlingsposisjon der det
                  handler om å avgi suverenitet og gi til de fattige landene på områder som er
                  vanskelige for f.eks. norske landbruksinteresser. 

Jeg mener at dette handler om suverenitetsavståelse i forhold til den gevinsten vi
                  kan få med å få forpliktende samarbeid, for det er den eneste veien for å løse
                  fattigdomsproblemene, løse finanskrisen og løse klimakrisen. 

 Flere har ikke bedt om ordet til sak nr. 2. 

(Votering, se side 2896) 





                    

 Presidenten vil foreslå at utenriksministerens redegjørelse i Stortingets møte
                     5. mai 2009 om viktige EU- og EØS-saker vedlegges protokollen. – Det anses
                     vedtatt. 


                    
                    

 Ingen har bedt om ordet. 

(Votering, se side 2896) 





                    

 Ingen har bedt om ordet. 

(Votering, se side 2896) 





                    

 Etter ønske fra energi- og miljøkomiteen vil presidenten foreslå at debatten blir
                  begrenset til 1 time og 5 minutter, og at taletiden blir fordelt slik på gruppene:
                  Arbeiderpartiet 20 minutter, Fremskrittspartiet 15 minutter, Høyre 10 minutter,
                  Sosialistisk Venstreparti 5 minutter, Kristelig Folkeparti 5 minutter,
                  Senterpartiet 5 minutter og Venstre 5 minutter. 

Videre vil presidenten foreslå at det blir gitt anledning til replikkordskifte på
                  inntil fem replikker med svar etter innlegg fra medlemmer av Regjeringen innenfor
                  den fordelte taletid. 

Videre blir det foreslått at de som måtte tegne seg på talerlisten utover den
                  fordelte taletid, får en taletid på inntil 3 minutter. 

– Det anses vedtatt. 

 (ordfører for saken): Jeg får begynne å snakke litt sent, så kommer vel gjerne
                  statsråden inn i salen. 

La meg allikevel gå rett på sak. CO

2

-rensing, som vi prøver å få til på
                  Mongstad, kan bli et viktig virkemiddel for å kutte verdens
                  CO

2

-utslipp. Samtidig vil CO

2

-rensing kunne medføre kutt i
                  mange andre utslipp som har mer lokal forurensningsproblematikk knyttet til seg.
                  Det fikk komiteen et godt innsyn i på høringen. Det gjør at CO

2

-rensing
                  her kan slå mange fluer i en smekk og må sees i et større perspektiv enn et rent
                     CO

2

-regnskap. Men det er òg verdt å merke seg at Det internasjonale
                  energibyrå i World Energy Outlook for 2008 har anslått at ca. en sjettedel av de
                     CO

2

-kuttene som må til for å nå togradersmålet til FNs klimapanel,
                  vil komme gjennom CO

2

-rensing. I tillegg foreslår IEA en massiv satsing
                  på kjernekraft, fornybar energi og energieffektivisering. Dette er et av de fire
                  effektive virkemidlene som det må fokuseres på. 

Slik sett er det interessant og bra at Norge tar et grep her. En vet at det i dag
                  er mellom 5 000 og 8 000 store CO

2

-kilder som kan egne seg for rensing.
                  Vi vet òg at et betydelig antall fossil energi-kraftverk vil bygges framover. Et
                  teknologisk gjennombrudd på dette området i forhold til å fange CO

2

,
                  vil ikke bare være et godt CO

2

-tiltak, men det vil òg være en spennende
                  forretningsmulighet for de bedriftene eller de nasjonene som lykkes i å utvikle en
                  teknologi som kan konkurrere på det internasjonale markedet. 

Samtidig skal vi i den norske debatten ta inn over oss at konkurransen er stor. Av
                  det en hører i debatter, får en ofte inntrykk av at resten av verden sitter og
                  venter i spenning for å se hva Norge får til på Mongstad, fordi det er det som vil
                  være bære eller briste for CO

2

-renseteknologien. Jeg tror at de som
                  reiser rundt i verden, ser at det ikke bare er i Norge en tenker på dette. Her er
                  det mange prosjekter, konkurransen er stor og det mangler ikke på innsatsvilje. I
                  siste utgave av avisen Recharge som handler om fornybar energi, var det en lang
                  liste over CO

2

-renseprosjekt – alt fra Nord-Tyskland med Schwarze Pumpe
                  og helt til Kina med Huaneng-selskapet som i innledningen nå bare skal fange
                     CO

2

-forbruk i brusproduksjon, men som allikevel håper å finne
                  teknologi som kan brukes. I USA er det flere prosjekt, og i Australia åpnes et
                  demonstrasjonsprosjekt. Statoil er involvert i Algerie, og vi har altså Mongstad. 

Grunnen til at jeg nevner dette, er både for å vise at det er mange som tenker som
                  vi gjør, og også for å understreke viktigheten av at vi finner opp og utvikler
                  teknologi som faktisk kan konkurrere. Det er ikke nok at vi får en teknologi der
                  vi først skal ha bygd et eller annet, hvis andre land bygger noe som fungerer mye
                  bedre eller har en mye lavere kostnad. Derfor er måten en setter opp prosjektet
                  på, og måten ingeniørene jobber på, særdeles viktig. Det må være mye viktigere enn
                  at vi setter oss ambisiøse tidsfrister som gjør at ingeniørene må ta snarveier,
                  der man gjerne får det første fullskalaanlegget opp en gang i framtiden, men der
                  en året etterpå blir utkonkurrert av et selskap eller en nasjon som har lagt mer
                  vekt på ingeniørkunsten og mindre vekt på den politiske prestisjen. Seieren på
                  dette området går jo som kjent til dem som bygger best og billigst, ikke bare dem
                  som bygger først. 

I så måte er det gledelig å se på komiteens arbeid i denne saken. Komiteen står
                  samlet om veldig mye. Ved forrige korsvei, i 2006, da en diskuterte Mongstad på et
                  litt mer overordnet plan, var det en samlet komité som stilte seg positiv til at
                  staten skulle bidra til forskning og utvikling av en CO

2

-kjede. Dette
                  følges opp. Jeg mener komiteens merknader legger grunnlag for at Mongstad kan bli
                  et godt prosjekt. Bredden i komiteens merknader, det at en står samlet om stort
                  sett alt, gjør at prosjektet også vil være robust overfor regjeringsskifter og
                  ulike budsjettforhandlinger i årene framover. Det er viktig, for dette er
                  langsiktig. 

Jeg skal ta en liten gjennomgang av de punktene der komiteen helt og holdent deler
                  syn, og så vil jeg til slutt ta av meg hatten som saksordfører og fokusere litt på
                  det Fremskrittspartiet mener burde vært gjort annerledes. 

I teknologisenteret på Mongstad skal altså staten gå inn og eie 80 pst. og Statoil
                  20 pst. Komiteen er veldig positiv til at andre selskap skal kunne gå inn på
                  eiersiden på bekostning av staten, hvis selskapene ønsker. Jo, flere aktører som
                  deler lasset, jo flere gode hoder det er sammen, jo større sjanse tror vi det er
                  for suksess. 

Kostnaden anslås til 5,2 milliarder kr, og driftskostnadene anslås til 250 mill.
                  kr i året. Dette er betydelige beløp, og det er ikke beløp som det er lett å
                  prioritere i forhold til alle andre gode tiltak og de størrelsene man har på
                  miljøbudsjettet fra før av. Det gjør at vi må vektlegge kostnadsstyring og
                  budsjettstyring i dette prosjektet, slik at vi får det vi betaler for. Det er
                  ingen grunn til å tro noe annet enn at Gassnova, som koordinerer dette, har fokus
                  på det. 

Byggingen av anlegget skal komme i gang snarest mulig, og formålet skal være å
                  teste ut ulike CO

2

-teknologier for CO

2

-rensing. Komiteen
                  synes det er spesielt positivt at en i testsenteret har lagt opp til at en skal
                  kunne justere CO

2

-innholdet i avgassen, slik at en både kan lage tester
                  som simulerer gasskraftverk, og også kan simulere kullkraftverk. Det mener jeg er
                  veldig viktig, for med tanke på hvor enn i verden en først vil begynne å rense, er
                  nok kullkraft det andre land vil starte med. 

Vi ser at dagens tiltakskostnader anslås til å være mellom 700 kr og 2 000 kr pr.
                  tonn CO

2

. Dette er kostnader som er langt høyere enn andre
                     CO

2

-tiltak rundt i verden. Ambisjonen er jo selvsagt at en skal
                  redusere dette kostnadsnivået betraktelig. Det er viktig, for skal
                  CO

2

-rensing være et virkemiddel på området CO

2

-reduksjon, må
                  en få kostnadene ned for å få utbredelsen opp. Det er ingen grunn til å tro at
                  land som Kina og India vil ta i bruk CO

2

-rensingsteknologi som koster
                  mer enn det selve kraftverket koster. Den dagen dette blir billig, vil også
                  utbredelsen bli stor, og da har en fått suksess. 

I utgangspunktet er det Aker Solutions som skal teste ut amin, og Alstom som skal
                  teste ut en karbonatløsning. Komiteen mener det er viktig at anlegget bygges med
                  stor grad av fleksibilitet og også tester andre teknologier framover, slik at
                  dette anlegget har en framtid utover kun disse to testene som er nå. Det skal
                  altså være et senter som gjerne er attraktivt og trekker til seg ulike selskap og
                  ulike teknologier, og har fleksibilitet til å teste ut mer enn én teknologi om
                  gangen. Det er viktig, slik at en ikke her vedtar noe som har en veldig kortvarig
                  effekt, og der en bruker store penger på infrastruktur som blir borte i framtiden.
                  Det er også viktig at norske aktører får mulighet til å bidra, og det gjør de i
                  første omgang gjennom Aker Solutions. Men det har også vært flere andre prosjekter
                  på gang i Norge – flere av disse aktørene var på komitéhøringen. I den grad
                  Mongstad kan ivareta dem, vil det være veldig bra. 

Så vil jeg også vektlegge at vi skal ta arbeidet med testsenteret og den testingen
                  de skal gjøre, på alvor. Arbeidet som gjøres og erfaringene man gjør, må bli brukt
                  i beslutningsprosessen for et fullskala CO

2

-renseanlegg. Komiteen
                  forutsetter i merknadene at tester på anlegget evalueres og inkluderes i
                  beslutningsgrunnlaget for en fullskala CO

2

-rensing på Mongstad. Det er
                  nok ulike synspunkter på hvor fort ting kan skje, men jeg synes det er et viktig
                  signal til ingeniørene i prosjektet at deres arbeid faktisk vil bli brukt og ikke
                  bare vil være et skalkeskjul for at noe skjer. Jeg tror også en forutsetning for
                  at en skal få suksess, er at en faktisk får testet dette skikkelig og evaluert og
                  justert det, før en begynner å bygge i fullskala. 

Komiteen har også vektlagt at helsesidene ved f.eks. bruk av aminer må evalueres
                  grundig. Folkehelseinstituttet har sett på de studiene som ligger rundt utslipp av
                  aminer. Det går fram av en pressemelding publisert 4. mai at det finnes
                  «forbausende lite kunnskap både om helseeffekter og miljøeffekter av flere stoffer
                  som kan dannes». Det uttaler forsker Marit Låg. Det er ikke et argument for at
                  dette ikke skal kunne gå an, men et argument for at det må vektlegges i den totale
                  prosessen at en studerer de ulike sidene. Det gjelder ikke bare amin, det gjelder
                  også karbonat og andre teknologier, slik at en vet at når en får gjennombrudd på
                  teknologisiden, har en også ivaretatt helsesidene, som gjør at det er tillit i
                  befolkningen til at teknologien kan tas i bruk. 

Dermed er det altså en samlet komité som støtter det som skjer, det er en samlet
                  komité som viser vilje til å få det til, og det er en samlet komité som legger
                  mange av premissene for hvordan arbeidet skal skje. Det er et par punkter der en
                  skilles litt ad. Flertallet skal få begrunne sine synspunkt. Jeg vil begrunne
                  Fremskrittspartiets syn i enkelte saker. 

Vi skulle gjerne hatt enda større fleksibilitet i prosjektet. Høringen i komiteen
                  viste at det var mange aktører på banen. Vi opplever at en har fått litt for liten
                  fleksibilitet i prosjektet, fordi en fra Regjeringens side tidlig i prosessen
                  hadde hastverk i forhold til å nå målet om realisering av et fullskalaanlegg innen
                  2014. Jeg tror prosjektet kunne ha vært enda mer framtidsrettet og robust hvis
                  2014 hadde vært vektlagt mindre i starten og en heller hadde vektlagt den
                  langsiktige effekten av hva en kunne ha fått til av utslippsreduksjoner over
                  f.eks. en 30-årsperiode eller fram mot 2050, for det er kostnadsreduksjonen som er
                  viktig. Kostnadsreduksjonen vil være liten til å begynne med. Det er i hvert fall
                  anslagene som også kommer fram i stortingsproposisjonen på det området. En anslår
                  altså at aminrensing vil kunne redusere kostnadene med opp til 10 pst. i løpet av
                  denne testen. Hvis en ikke engang får evaluert testen, er det liten grunn til å
                  tro på en stor utvikling. Men hvis en altså får til en revolusjon når det gjelder
                  teknologien, vil nytten av det være mye større i et 30-årsperspektiv enn nytten av
                  å begynne å rense Mongstad fullskala ett år tidligere. Hadde en hatt mer tid i
                  forkant, kunne en ha hatt en enda større fleksibilitet, slik at de argumentene som
                  kom fra f.eks. Sargas, Institutt for energiteknikk og Christian Michelsen
                  Research, kunne ha vært vektlagt og gjort opplegget mer fleksibelt, og en kunne
                  hatt en litt annen teknologitilnærming i utgangspunktet. 

Jeg mener samtidig at vi ikke bør stoppe Mongstad-prosessen slik som den nå er.
                  Men en bør i det videre arbeidet med CO

2

-kutt og -teknologi sørge for
                  at de alternative prosjektene som finnes i Norge, som er tunge, som har tunge
                  institutt bak seg, og som har en viss troverdighet med tanke på å lykkes, bør få
                  en mulighet til å prøves ut eventuelt andre steder. Jeg minner om at Sargas
                  tidligere har forsøkt å få konsesjon på et gasskraftverk med
                  CO

2

-rensing på Melkøya, men har fått avslag. Det bør vurderes om igjen
                  om en skal prøve å få til noe lignende. Vi vet òg at det i Midt-Norge er ønske om
                  gasskraftverk, men kravet om CO

2

-rensing ved oppstart gjør at det ikke
                  er realistisk. Kanskje kunne en ha kombinert et pilotanlegg av dem som ikke får
                  være med på Mongstad, med et gasskraftverk i Midt-Norge? Løsningene som IFE og CMR
                  og Sargas promoterer, går jo mye mer på at en integrerer rensing med produksjon av
                  kraft, og det kunne da være velegnet til å bli bygd sammen med et nytt kraftverk i
                  Midt-Norge. Jeg håper derfor at statsråden i sitt innlegg vil komme inn på disse
                  tilnærmingene for å øke bredden i forskning og utvikling ytterligere når det
                  gjelder CO

2

. 

Jeg håper òg at en i større grad kan drøfte mulighetene for å lage et system der
                  staten garanterer å kjøpe CO

2

 til en gitt pris pr. tonn – dette for å
                  lage en fleksibilitet som gjør at en ikke nødvendigvis må gå gjennom en
                  byråkratisk myndighetsmølle for å få godkjent et prosjekt, men at de som er
                  villige til å ta en risiko på egen hånd, slik Sargas har vært, faktisk kan sette i
                  gang, vel vitende om at det er generelle rammebetingelser som vil tre i kraft den
                  dagen de selv legger penger på bordet for å ta en investeringsbeslutning. Det vil
                  etter min oppfatning gi en stimulans til et bredere miljø enn det en har i dag,
                  samtidig som en unngår at en kaster alle risikokostnader over på staten, fordi
                  denne private aktøren selv må risikere en del. 

Så skulle jeg gjerne ha sett at en hadde laget en bredere strategi med tanke på
                  bruk av CO

2

. I dag er det deponering som er den mest omtalte løsningen.
                  Det brukes stort sett til injeksjon i mineralvannproduksjon. En har ønske om dette
                  i forbindelse med oljeutvinning, men har ikke funnet det lønnsomt i Norge. Men en
                  vet at det er prosjekt, f.eks. ved IFE, som kan binde CO

2

 til olivin og
                  ilmenitt. Vi vet at Shell jobber med muligheten for å deponere CO

2

 i
                  mursteinsproduksjon, og det er norske miljøer som jobber med å deponere
                     CO

2

 i plastikk. Og et tidsskrift viser hvordan en kan bruke
                     CO

2

 for å lage drivstoff. Ergo: En bruker et utslippsproblem i dag
                  til faktisk å bli en energikilde. Dette gir ikke TCM svar på, og det burde ha vært
                  en del av en mer helhetlig tilnærming ved neste korsvei. En burde begynne å jobbe
                  med det området mye mer konstruktivt. 

 Jeg takker saksordføreren for en grundig innledning om denne saken. Jeg synes han
                  gav en detaljert beskrivelse av mange ting her. Som han sa, er komiteen stort sett
                  samlet i hele innstillingen, og selvfølgelig når det gjelder beslutningen, som er
                  viktig. Det synes jeg styrker denne saken veldig. 

Men la meg ta noen betraktninger omkring det. Det som er bakteppet her, er jo
                  først og fremst at kampen mot klimaendringene er en utfordring, og det er òg
                  sterkt knyttet opp til verdens energibehov. Det er bakgrunnen for at vi nå satser
                  så sterkt på fangst og lagring av CO

2

. Vi kan jo ikke snu oss rundt og
                  kjøpe slike anlegg på hvert hjørne. Man må begynne et sted, det må legges til
                  rette for det, og vi må få erfaring. Derfor er det viktig for Norge å få
                  prosjektplanlegging nå, og et utredningsarbeid. Vi vet òg at andre land holder på
                  med dette, men det er ingen som har kommet fram til en endelig løsning. Det er
                  viktig at vi nå får utviklet en CO

2

-teknologi, og det er også viktig at
                  man gjør det i et økonomisk perspektiv, slik at det ikke blir så kostbart, og slik
                  at man kan få dette implementert over hele verden. 

Med tanke på de store globale klimautfordringene mener vi at Norge har et
                  betydelig ansvar for å få på plass teknologi som kan bidra til å redusere
                  klimautslippene og samtidig sikre tilgang på energi. Jeg vil òg understreke noe
                  jeg har sagt tidligere i debatter om klimaspørsmål her i salen, at Norge har et
                  spesielt etisk og moralsk ansvar, i og med at vi har denne tunge industrien hos
                  oss, og vi utvikler den så bra. Men det er jo ikke tvil om at olje og gass bidrar
                  til økte utslipp. 

I henhold til Det internasjonale energibyrået vil fangst og lagring av
                     CO

2

 kunne bidra til opp mot 19–20 pst. av reduksjonen i
                     CO

2

-utslippene i verden. Dette er betydelig. Det kan man ikke
                  overse. Men som jeg sa innledningsvis, er formålet med dette teknologisenteret for
                  fangst og lagring på Mongstad å identifisere, utvikle, teste og kvalifisere mulige
                  teknologiske løsninger for fangst av CO

2

 samt å redusere kostnadene ved
                  å fange CO

2

, slik at teknologien kan få bred anvendelse. Dette er den
                  første plassen, men som statsministeren en gang sa i en tale, er dette et
                  «månelandingsprosjekt», og det er det det er. Jeg mener at det er viktig at vi
                  også i Stortinget tør å ta dette skrittet fullt ut. Vi er ikke helt sikre på
                  absolutt alt, men det er viktig å være banebrytende på dette området. Derfor går
                  vi også så tungt inn økonomisk, setter sammen organisasjonsmodellen og får det
                  plass, og det viser at vi tar et stort ansvar. 

Det er heller ikke for ingenting at EU har gått inn og godkjent dette anlegget –
                  slik at vi ikke bryter EØS-reglene osv. Vi vet også at EU og landene der har store
                  prosjekter i forhold til 2020-målsettingen og karbonnøytralitet. Det er klart at
                  da er dette ett av bidragene. Vi er også kjent med at EU satser tungt på dette, og
                  de legger også merke til hva vi gjør. 5,2 milliarder 2009-kroner er et ikke
                  ubetydelig beløp, og vi kommer sikkert til å komme tilbake til visse justeringer
                  på et senere tidspunkt, for dette vil bli ytterligere fulgt opp. 

Vi har store ambisjoner, som jeg sa, og Gassnova har skissert dette ganske
                  tydelig. Som sagt, jeg går ikke i detalj på dette, men det vi politisk ber om, er
                  jo å teste, verifisere og demonstrere CO

2

-fangstteknologien – eiet og
                  markedsført av leverandører – videre å redusere kostnadene samt den tekniske og
                  finansielle risikoen ved en slik fullskala CO

2

-fangst, å bevirke at
                     CO

2

-fangstteknologien kan få en bred nasjonal og internasjonal
                  anvendelse, og til slutt – og det var også det jeg begynte med – å redusere den
                  miljømessige risikoen, relatert til fullskala CO

2

-fangst. 

Jeg vil også knytte noen kommentarer til merknadene og til den tidsplanen som det
                  er lagt opp til her. Vi ønsker – sammen med en samlet komité, som saksordføreren
                  var inne på – å nytte erfaringene fra testsenteret som grunnlag for å fatte en
                  best mulig avgjørelse i forhold til investeringsbeslutningen for et
                  fullskalarenseanlegg på Mongstad. Dette er alle partier helt enige om. Vi var
                  imidlertid klar over at dette kunne misforstås og tolkes slik at det ville
                  innebære en mulig utsettelse av fullskalarensing på Mongstad. Dette er ikke og har
                  aldri vært meningen. Av den grunn la de rød-grønne inn en merknad som nettopp
                  understreket viktigheten av å opprettholde en tidsplan om fullskala rensing på
                  Mongstad senest innen 2014. Det er litt merkelig at regjeringspartiene står alene
                  om denne merknaden. 

Den rød-grønne regjeringen står for trygghet i forhold til den opprinnelige
                  tidsplanen i denne saken. Det har undret meg litt at de borgerlige partiene står
                  for utrygghet og usikkerhet med hensyn til når fullskalarensing på Mongstad kan
                  være på plass. Dette får de imidlertid selv svare for og klargjøre. Men fra vår
                  side er politikken den samme i dag som den alltid har vært i denne saken: Vi vil
                  ha fullskalarensing på Mongstad senest innen 2014, og det er i tråd med
                  tidsplanen. 

 La meg starte med å takke saksordføreren for et særdeles grundig arbeid med denne
                  store og viktige saken. Selv da han tok av seg saksordførerhatten og satte på seg
                  fremskrittspartihatten, ble ikke hans redegjørelse noe vesentlig svekket av den
                  grunn. Uansett støtter Høyre omtrent hvert ord av det som saksordføreren
                  redegjorde for – derfor bare noen små tilleggsbemerkninger som går ut på at vi vil
                  ha høyt trykk på denne saken. Høyre sier klart fra at dette skal vi selvfølgelig
                  gå videre på, som Arbeiderpartiets talsmann var inne på. 

Men viktigst av alt er det som ligger rundt teknologiutviklingen. Det er der vi må
                  ha blikket stivt festet. Så kan man si: Har vi som ikke tilhører regjeringssiden,
                  noe mindre blikk på tidsplanen? Nei, vi har ikke det. Men det er ikke sikkert at
                  den mest velegnede veien er å starte med månelanding, og deretter bestemme når,
                  hvor og hvordan. Det er omtrent som om Stortinget skulle fatte et vedtak om at vi
                  i 2014 skal ha en norsk hundremeterløper som er i stand til å nå målstreken på syv
                  sekunder. Det er ikke sikkert Stortinget er det mest velegnede organ til å fatte
                  en slik beslutning. 

Men vi har de samme djerve mål på dette området som regjeringspartiene. Derfor har
                  Høyre vært med krone for krone og bevilget de pengene som må til. Dette handler om
                  å løse klimautfordringene i en periode hvor vi vet at bruken av fossilt brensel
                  verden rundt ikke vil reduseres, men økes. Norge har gjort seg søkkrik på
                  produksjon og eksport av fossilt brensel. Det har fylt vår statskasse til et nivå
                  som ingen land i verden kan sammenligne seg med, og vi har gjort oss rike på å
                  eksportere nokså mange hundre millioner tonn CO

2

 pr. år som andre land
                  får baske med. Derfor har vi, som også representanten Nordtun var inne på, et
                  moralsk ansvar for å bidra til å løse teknologifloken som sådan. Men dette må være
                  anvendbart, og det må være en teknologi som kan anvendes overalt i verden. 

I likhet med saksordføreren er det for meg helt avgjørende å henvise til at vi må
                  ha blikket festet på samarbeid. Teknologiutvikling skapes først og fremst gjennom
                  samarbeid. Utviklingen av norsk sokkel er kanskje det beste eksemplet på hvordan
                  vi worldwide er blitt best på teknologi og god på miljø – kanskje best også på
                  miljø. Det er gjennom internasjonalt samarbeid vi har nådd de nivåene. Derfor
                  synes jeg regjeringspartiene kanskje skal lytte litt ekstra når vi fra
                  opposisjonen understreker behovet for at de som ønsker å være aktører for å
                  utvikle denne formen for teknologi, får anledning til å slippe til. Dette blir,
                  tror jeg, både Stortingets og ikke minst departementets utfordring fremover. 

Det er – i parentes sagt – litt betenkelig at noen av de fremste miljøene vi har i
                  Norge, i høringen gav uttrykk for at de føler at de ikke får slippe til på denne
                  ferden. De påstår selv i alle fall at de er minst like kompetente som de aktørene
                  vi har innenfor staten og Statoils eksisterende system. Derfor har vi fra Høyres
                  side ingenting imot om staten som sådan går ned fra 80 pst. eierandel i
                  prosjektet, gjennom å la andre få lov å slippe til hvis det er mulig, eller at man
                  utvikler alternativ teknologi, enten vi snakker om Melkøya, Industrikraft Møre,
                  eller hvor det måtte være. Uansett blir utfordringen å sørge for at teknologi og
                  kostnad må kunne gå hånd i hånd. Det hjelper svært lite hvis Norge blir alene, å
                  ha råd til å få på plass et fullskalarenseanlegg til en prislapp på 25 milliarder
                  norske kroner. Det blir så dyrt, som Solvik-Olsen var inne på, at andre ikke vil
                  ha råd til å være med på dette. Derfor er begrepene fleksibilitet, samarbeid og
                  åpenhet en rettesnor i det videre arbeidet. Når vi vet hvor store programmer man
                  har i dagens USA og dagens EU for å utvikle teknologi på dette området, sier det
                  også litt om hvem Norge skal være med å samarbeide med. Men Norge har muligheten
                  og kunnskapen, og det er selvfølgelig viktig at departementet og statsråden er
                  veldig hands-on i den videre drift for å nå frem til et fullverdig resultat helst
                  innen 2014. 

 Jeg har lyst til å starte med å minne om bakgrunnen for denne saken, nemlig kampen
                  mot sterkt forurensende gasskraftverk. Det er en forutsetning for at vi skulle
                  klare å få på plass et såpass trøkk som vi nå har for å få renset gasskraftverk.
                  Det bør vi ha i bakhodet også når vi står overfor nye veivalg framover. Det å si
                  nei til en forurensende framtid kan være å si ja til en klimavennlig framtid, som
                  også gir norske teknologiske miljøer og norsk industri muligheter til å hevde seg.
                  Derfor bruker vi nå mange milliarder kr på CO

2

-håndtering. 

Nå er de fleste enige om at det er bra at vi har satset på dette av klimahensyn,
                  men også, som jeg sa, av hensyn til norsk næringsliv og teknologiske miljøer. Ivar
                  Kristiansen fra Høyre hadde en bra beskrivelse av det moralske ansvaret. Han
                  snakket også om Norges historiske ansvar for klimaproblemet gjennom vår
                     CO

2

-eksport, som er betydelig sett i forhold til hvor lite land
                  Norge faktisk er. Men jeg skulle ønske at det resonnementet som Ivar Kristiansen
                  hadde, også vil bli ført videre, slik at han så at veien fram for Norge må være å
                  gå bort fra oljeavhengighet, at vi ikke nå posisjonerer oss i forhold til de mest
                  sårbare områdene våre, som f.eks. Lofoten og Vesterålen, men at vi satser på en
                  fornybarframtid. 

Kanskje er vi helt avhengig av å lykkes med CO

2

-håndteringsprosjektene
                  hvis vi skal klare å redde jorda fra de mest alvorlige klimaendringene. I henhold
                  til det internasjonale energibyrået, IEA, vil fangst og lagring av CO

2


                  kunne bidra til 14–19 pst. av reduksjonen i CO

2

-utslippene i verden.
                  Regjeringas satsing på dette nå er et eksempel på at vi ikke bare overlater
                  regninga til dagens og morgendagens barn. For det blir nemlig, som vi vet bl.a.
                  gjennom Stern-rapporten fra Storbritannia, mye dyrere – ekstremt mye dyrere – jo
                  lenger vi venter med å ta et skikkelig klimaansvar. 

Nå vet vi at Norge må kutte sine utslipp med kanskje minimum 85 pst. I 2015 må vi
                  kanskje være CO

2

-negative. Det er altså en formidabel omstilling som vi
                  må gjennom. 

Vi og vår regjering mener at Norge har et betydelig ansvar for å få plass
                  teknologi som kan bidra til å redusere klimagassutslipp og samtidig sikre tilgang
                  på energi. Vi ønsker at Norge skal være et foregangsland når det gjelder fangst og
                  lagring av CO

2

. Regjeringas målsetting med
                  CO

2

-håndteringsprosjektet på Mongstad er å bidra til å utvikle
                  teknologi slik at også andre land kan bruke denne effektivt som er virkemiddel for
                  å redusere CO

2

-utslipp. Men det er også et poeng å påvirke andre land
                  til å satse, og det er et poeng at Norge må ta et ekstra ansvar som et land som
                  altså har historisk ansvar for klimaproblemene. 

Noen kommentarer til Ketil Solvik-Olsen fra Fremskrittspartiet. Han gjorde et
                  poeng av at Norge ikke er alene om å satse på såkalt CCS, altså
                  CO

2

-håndtering. Vi får inntrykk av at verden venter i spenning, hoverte
                  representanten Solvik-Olsen. Vi er jo glad for at andre land ikke sitter med
                  hendene i fanget, men at de også gjør en innsats for å prøve å få dette til, hvis
                  målet er å redde verden fra de mest alvorlige klimaendringene. Da er det jo bra at
                  det er flere land som satser. Men det som er flott, er jo at Norge har vist
                  lederskap og mot i denne saken, bevilget mange milliarder kroner og lagt et
                  betydelig press på EU for at også EU skal satse. Vi har faktisk klart å påvirke
                  EUs politikk gjennom at vi har vist vilje til å satse. Så håper vi jo på flere
                  prosjekter som hver for seg kan lykkes, men også at norske teknologiske miljøer
                  kan samarbeide internasjonalt. 

På lørdag lyste en absurd forside mot oss fra Bergens Tidende: «Mongstad kan få ti
                  år uten rensing», stod det. Det ble hevdet der at Stortinget åpner for en
                  utsettelse av rensinga, noe representanten Ketil Solvik-Olsen fryder seg over i
                  intervjuet. 

For det første: Det har aldri vært aktuelt å utsette bygging av
                  fullskalarenseanlegg. De tre regjeringspartiene står nemlig sammen bak en helt
                  vesentlig merknad i denne innstillinga, som jeg hadde trodd at Kristelig
                  Folkeparti og Venstre ville stilt seg bak. Vi skriver at et fullskalaanlegg skal
                  komme på plass på Mongstad seinest i 2014, jf. tidsplanen. Hvorfor er ikke Venstre
                  og Kristelig Folkeparti med på denne, når de klager over at Regjeringa stadig vekk
                  bryter egne løfter? Det håper jeg at særlig representanten Line Henriette Holten
                  Hjemdal vil redegjøre for, i og med at hun var med på å så tvil om tidsplanen i
                  artikkelen fra Bergens Tidende. 

 Vi har et CO

2

-utslipp i verden som ikke er bærekraftig. Ifølge FNs
                  klimapanel må vi redusere med 85 pst. innen 2050 hvis vi skal nå togradersmålet. 

EBL har denne uken lagt fram rapporter der det går fram at vi bør ned til 2 tonn
                  per capita i Norge hvis vi skal klare dette i 2050, og Bellona la i går fram en
                  helhetlig klimahandlingsplan for oss, der de mener at vi bør være
                  CO

2

-negative i 2050. 

IEA sier at fangst og lagring kan bidra til 14–19 pst. av reduksjonen i
                     CO

2

-utslippene i verden. Dette sier noe om nødvendigheten av å
                  lykkes med det vi i dag vedtar. 

Kristelig Folkeparti mener vi har et betydelig ansvar for å få på plass teknologi
                  som kan bidra til å redusere klimagassutslippene og samtidig sikre tilgang på
                  energi. Vi mener at Norge bør være et foregangsland når det gjelder
                  CO

2

-fangst og -lagring. Hvorfor bør vi være et foregangsland? Hvorfor
                  bør vi ta et betydelig ansvar? Jo, det er på grunn av vår egen historie. Hvis vi
                  ser på CO

2

-utslippene fra olje- og gassektoren i 1990, var de på 7–8
                  millioner tonn CO

2

-ekvivalenter. Går vi fram til 2007, ser vi at det er
                  en dobling i denne sektorens CO

2

-utslipp. Vi har altså et betydelig
                  ansvar for å legge til rette for fangst og lagring på egen hjemmebane. 

Men vi er tidlig ute når det gjelder teknologiutvikling, og det er mange typer
                  teknologier vi prøver ut. Derfor er det viktig å få på plass et teknologisenter på
                  Mongstad som jobber grundig, der vi kan etterprøve metodene slik at vi til slutt
                  kan få en fullrealisering av CO

2

-renseanlegget. Vi har ikke råd til å
                  mislykkes med dette. 

Kristelig Folkeparti har merket seg en del usikkerhet rundt helsemessige sider ved
                  bruk av aminrenseteknologien. Det er bl.a. kommet advarsler om at aminer som
                  slippes i ut luften, vil kunne være helsekadelige i større doser. Kristelig
                  Folkeparti forutsetter at de helsemessige sidene ved teknologivalgene blir
                  gjenstand for grundig forskning, og at resultatene tas med når ulike teknologier
                  skal velges. Vi må skape trygghet – og ikke frykt. 

Kristelig Folkeparti konstaterer nok en gang at Regjeringen bryter sine klare
                  løfter i gasskraftpolitikken. Løftene om rørtransport og lagring fra testanlegget
                  på Mongstad er allerede brutt. Løftene om rensing av gasskraftverket på Kårstø
                  innen 2009 er også allerede brutt. Det er, i alle fall når det gjelder
                  teknologien, stor usikkerhet knyttet til om vi klarer 2014-målet, som Regjeringen
                  legger opp til for Mongstad. 

Så utfordrer representanten Inga Marte Thorkildsen meg og Kristelig Folkeparti på
                  hvorfor vi ikke er med på den merknaden som regjeringspartiene har i denne
                  innstillingen. Det henger sammen med følgende: Hvorfor skal vil tro på at vi vil
                  lykkes i framtiden, når vi ikke har klart å lykkes med den delen av avtalen som
                  allerede er gjort? Det vi skulle ha gjort, har vi ikke klart. Men vi støtter opp
                  om dette prosjektet. Vi skal være med og bevilge de kronene som trengs. Vi skal
                  være utålmodige i forhold til å lykkes på dette området. 

Men Mongstad-prosjektet er fullt og helt denne regjeringens prosjekt. Det er
                  statsminister Jens Stoltenbergs månelandingsprosjekt. Vi vil gjerne være med på
                  månen. Men la oss feire den dagen vi står der. Jeg skal gjerne være med
                  representanten Inga Marte Thorkildsen – om så i bakgrunnen – den dagen hun er med
                  og klipper snoren. Jeg er ikke sikker på om det blir i 2014, men ingenting vil
                  glede et Kristelig Folkeparti-hjerte mer enn hvis vi møtes på Mongstad i 2014 og
                  klipper snoren. For vi har egentlig ikke tid å miste på dette prosjektet, men
                  teknologiutviklingen er krevende, og det må vi også ta inn over oss, selv om vi
                  sitter på ulik side av dette bordet. 

 Lat meg berre fyrst kommentere at det er eit nytt trekk frå Kristeleg Folkeparti
                  og opposisjonen at ein vel ikkje å skrive inn sine eigne ambisjonar fordi ein
                  ikkje stolar på Regjeringa. Så det var ei artig forklaring. 

Det har av saksordføraren og andre vore gjort grundig greie for innhaldet i
                  proposisjonen – investeringa i teknologisenteret på Mongstad. Frå Senterpartiet si
                  side stiller vi oss bak dei merknadene og den konklusjonen komiteen og
                  komitéfleirtalet har i saka. Det er viktig, som saksordføraren òg understreka, at
                  komiteen i stor grad har samla seg i denne saka, men det er også å rekne som ei
                  støtte til dei ambisjonane og dei måla Regjeringa har for arbeidet på Mongstad
                  spesielt, og også for det store arbeidet med å utvikle teknologi for fangst og
                  lagring av CO

2

. 

For Senterpartiet er det viktig at testsenteret er eit attraktivt og fleksibelt
                  senter på den måten at det kan spele ei viktig rolle for uttesting av ulike
                  teknologiar i åra som kjem. Det er viktig å understreke at testsenteret ikkje er
                  knytt til fullskalaanlegget på ein sånn måte at det må vere ferdig bygt, testane
                  gjennomførde og evalueringa avslutta før ein går vidare i arbeidet med etablering
                  av fullskalaanlegget. Tvert om ligg Regjeringa sine planar om etablering av eit
                  fullskalaanlegg seinast i 2014 fast. Dette er det viktig å presisere på bakgrunn
                  av den usikkerheita som ein har forsøkt å så om dette spørsmålet den seinare tida. 

Så må vi leggje til grunn at planlegging, bygging og driftsaktivitet ved eit
                  testsenter gjev verdifull erfaring og kunnskap undervegs som kan nyttiggjerast ved
                  etableringa av fullskalaanlegg. 

Avgjerda i dag er eit av mange små, men viktige steg i arbeidet med å redusere dei
                  globale klimautsleppa. Som fleire har vore inne på, har Noreg hatt store inntekter
                  av petroleumsressursane sine, og derfor ligg det òg eit moralsk ansvar på oss for
                  å bidra til å få fram dei teknologiane som kan møte dei globale problema som
                  følgjer i kjølvatnet av store CO

2

-utslepp. Med det arbeidet vi legg ned
                  knytt til fangst og lagring av CO

2

,

 bidreg vi òg til den
                  globale grøne dugnaden som verda er inne i, og arbeidet med etablering av eit
                  teknologisenter på Mongstad er ei viktig brikke i eit sånt bilete. 

 (komiteens leder): Jeg deler representanten Erling Sandes oppfatning at
                  klimautfordringene gjør at vi har behov for en global dugnad. Vi har behov for en
                  global dugnad hvor land bidrar – og bidrar på områder hvor de har gode
                  forutsetninger for å levere noe som får betydning utover landets egne grenser. 

Innenfor energi- og klimapolitikken ser jeg to hovedområder hvor Norge kan levere
                  et slikt bidrag. Det ene er innenfor marin energiproduksjon, hvor vi har mulighet
                  for å produsere ren energi til glede for flere enn dem som bor og virker i Norge.
                  Det kan også danne grunnlag for spennende nærings- og industriutvikling. Det andre
                  området hvor Norge kan og bør bidra til prosjekt som kan få betydning langt utover
                  landets grenser, er knyttet til CO

2

-fangst og deponering. Og det er
                  knyttet til dette andre punktet at Mongstad-satsingen inngår, og at
                  Mongstad-satsingen er viktig. 

Venstre støtter fullt og helt opp om innstillingen. Vi samtykker i at Olje- og
                  energidepartementet kan delta med inntil 80 pst. av investeringene og
                  driftskostnadene knyttet til et teknologisenter for CO

2

-håndtering på
                  Mongstad. Det er åpenbart at testarbeidet er relevant i forhold til bygging av
                  fullskala CO

2

-renseanlegg, og en forutsetter at evalueringer fra
                  teknologitester tas med i investeringsbeslutningen for fullskalaanlegg. Det betyr
                  ikke at en skal avvente hele testperioden og legge opp til et løp som tar sitt
                  utgangspunkt i en senere oppstart av fullskalaanlegg enn det en tidligere har lagt
                  til grunn. Dette er Venstre meget tydelig på. Vi ønsker oppstart av
                  fullskalarenseanlegg på Mongstad så fort som overhodet mulig. 

Dette er et område hvor det ikke er plass for nye utsettelser – de har vi nemlig
                  hatt svært mange av. Da Soria Moria-erklæringen ble presentert, sa SVs leder at nå
                  var debatten om rensing av gasskraftverk over. Nå var det slik at rensing av
                  gasskraftverk skulle skje fra dag én, og rensing av Kårstø-anlegget skulle skje
                  før 2009. Nå vet vi at Kårstø-anlegget tidligst kan bli renset i 2012, kanskje
                  enda senere. Så vet vi at Mongstad-anlegget ble tillatt startet opp uten rensing
                  fra dag én, slik som man hadde lovet, og man vet at løftet om rensing i 2012 er
                  brutt. Det er god grunn til å diskutere om det er mulig å få rensing i 2014. Jeg
                  håper det, og Venstre vil gi sine bidrag til at det skal være mulig. Men
                  StatoilHydro har bl.a. i innspill bidratt til at en kan si at det er mer
                  sannsynlig at det drar ut. 

Det som er skapt av usikkerhet når det gjelder tidsfrister og rensing av
                  gasskraftverk, er ikke skapt av den innstillingen som foreligger til behandling i
                  dag – den er skapt av Regjeringens nøling, av Regjeringens løftebrudd og av
                  gjentatte tidsplaner som ikke er holdt. Det er bakgrunnen for at folket undrer seg
                  over om vi står overfor nok en tidsplan, nok et løfte som skal brytes. Det er
                  frekt når en fra Regjeringens side forsøker å legge ansvaret for manglende
                  framdrift over på f.eks. Kristelig Folkeparti og Venstre. Det framgår også av
                  innstillingen at vi er sterkt kritiske til løftebruddene, sterkt kritiske til
                  gjentatte utsettelser, og å utlegge det som om vi nå åpner for en ny utsettelse,
                  er meningsløst. 

Så min oppfordring til Regjeringen er: Hold trykket for fullt på dette, og se nå
                  om det er mulig å ha én frist i gasskraftpolitikken som kan overholdes. 

 Jeg vil starte med å si at det er gledelig at Stortinget i dag gir bred støtte til
                  Regjeringas framlegg om investering i teknologisenteret for
                  CO

2

-håndtering på Mongstad. Jeg mener det er en viktig dag og et viktig
                  vedtak i forhold til både CO

2

- og CCS-problematikken og i forhold til
                  den store, overordnede klimapolitikken. 

Staten vil med dette være klar til å fatte investeringsbeslutning sammen med
                  StatoilHydro og andre industrielle samarbeidspartnere når det fullstendige
                  investeringsgrunnlaget foreligger om kort tid. 

Med teknologisenteret for CO

2

-håndtering på Mongstad er ambisjonen å
                  etablere en arena for målrettet utvikling, testing og kvalifisering av
                     CO

2

-fangstteknologi. Det er helt nødvendig å utvikle og teste slik
                  teknologi for at den tekniske og økonomiske risikoen kan reduseres og teknologien
                  slik sett kan spres. 

Klimaendringene er vår tids største utfordring. Klimaproblemet er nær knyttet til
                  verdens energisituasjon. Hovedmålene må være å sikre tilgang på sikker og rimelig
                  energi og samtidig bidra til en rask overgang til et mer miljøvennlig energisystem
                  globalt. 

Jeg mener det er tre tiltak som kan bidra til å bekjempe den globale oppvarminga
                  og samtidig levere energi til en verden med økende energietterspørsel: satsing på
                  fornybare energikilder, energieffektivisering og fangst og sikker lagring av
                     CO

2

. 

Det å lykkes i arbeidet med å realisere fangst og lagring av CO

2

 i stor
                  skala er en stor utfordring. Utvikling av ny teknologi er kostnadskrevende og tar
                  tid. Det er teknisk og økonomisk risiko involvert knyttet til å utvikle
                  teknologier fra forskningsstadiet til industriell skala. Det må vi ha respekt for. 

En oppdatert 50/50-kostnadsestimering før investeringsbeslutning i prosjekter,
                  inkludert utsikkerhetstillegg, tilsier samlede investeringskostnader på om lag 5,3
                  milliarder 2009-kroner inkludert merverdiavgift. Det er en økning på om lag 100
                  mill. kr i forhold til kostnadsestimatet som ble presentert i proposisjonen. Jeg
                  vil holde Stortinget godt orientert om budsjettutviklinga i gjennomføringa av
                  prosjektet videre. Staten skal dekke maksimalt 80 pst. av kostnadene. Arbeidet med
                  å rekruttere ytterligere industrielle deltakere vil intensiveres i tida som
                  kommer. 

Gjennom teknologisenteret på Mongstad og de andre
                  CO

2

-håndteringsprosjektene er vi i gang med konkret arbeid. Vi følger
                  opp CCS-delen av klimaarbeidet. Det gjør oss til et foregangsland for utvikling av
                     CO

2

-håndtering. Gassnova bidrar med helt sentral og solid
                  oppfølging. Vi har også CLIMIT-programmet, som stimulerer til forskning og
                  utvikling innenfor fangst og forskjellige former for lagring av CO

2

. 

Det er gjennom aktiv satsing på å utvikle konkrete prosjekter vi i tide kan finne
                  fram til løsninger for bred anvendelse av CO

2

-håndteringsteknologier.
                  Arbeidet med CO

2

-håndtering på Mongstad er således unikt i
                  verdenssammenheng. 

Testing av to ulike eksosgasstrømmer med to ulike fangstteknologier gjøres ingen
                  andre steder i verden. Det gir en unik fleksibilitet og øker relevansen for
                  prosjektet. Jeg er glad for å kunne meddele at vi nå har bekreftelse på at både
                  aminteknologi ved Aker Clean Carbon og karbonatteknologien ved Alstom vil inngå i
                  testinga ved teknologisenteret. 

Det vil testes i en skala som ikke er gjort før, noe som utgjør et nødvendig steg
                  mellom små pilotprosjekter og fullskala fangstanlegg for CO

2

. Med
                  teknologisenteret tar vi et viktig skritt mot å utvikle effektive teknologier for
                     CO

2

-fangst. 

Det er en stor og vanskelig jobb som nå skal gjøres – det er ikke hyllevare vi
                  diskuterer. Teknologisenteret er et stort og komplekst industrianlegg hvor
                  investeringsgrunnlaget er omfattende. Planleggingsarbeidet har tydeliggjort
                  utfordringer når det skal fanges CO

2

 fra store prosessanlegg i drift.
                  For å tilfredsstille krav til helse, miljø og sikkerhet planlegges det for
                  infrastruktur som ivaretar ulike og definitivt da slike hensyn. 

Teknologisenteret er et framtidsrettet prosjekt. Det vil kunne gi grunnlag for
                  forskningsoppgaver til universiteter og andre forskningsmiljøer. Investeringa skal
                  være noe vi kan ha glede av i mange år framover. 

Innsatsen vil gi erfaringer som vil være viktig ved kommende prosjekter. Blant
                  annet ligger det mye læring i planlegginga, prosjekteringa og bygginga av
                  teknologisenteret. I tillegg vil driftserfaring kunne komme til nytte ved
                  investeringsbeslutninga for fullskalaanlegget på Mongstad, bl.a. avhengig av
                  utforminga av planen for fullskalaprosjektet. 

I henhold til StatoilHydros utslippstillatelse skal det etableres fullskala
                     CO

2

-håndtering på Mongstad innen utløpet av 2014. Regjeringa
                  forholder seg til gjeldende utslippstillatelse og gjennomføringsavtalen fra 2006.
               

Solveig Horne hadde her overtatt presidentplassen. 

 Det blir replikkordskifte. 

 I arbeidet med CO

2

-rensing, -frakt og -lagring er bruk av
                     CO

2

 et viktig spørsmål, etter mitt skjønn. Statsråden vektla sikker
                  lagring. Men sikker lagring kan jo like godt innbefatte at man lagrer i mineraler
                  eller produkt som at man lagrer det under jorda. 

Komiteen skriver at de ber Regjeringen vurdere hvorledes vi skal stimulere
                  forskningsprosjekt hvor CO

2

 brukes som en innsatsfaktor. Har statsråden
                  gjort seg noen refleksjoner om hvilke prosjekttilnærminger som han vil forsøke å
                  jobbe fram, og hvordan Stortinget blir involvert i dette arbeidet framover? 

 Jeg mener representanten Solvik-Olsen har et godt poeng med hensyn til det å jobbe
                  bredt når det gjelder anvendelse av CO

2

 og å se på CO

2

 som
                  en mulighet, ikke bare et problem. Det har vært gjort store forsøk på det
                  tidligere i forhold til trykkstøtte på sokkelen, hvor CO

2

 skulle bli
                  definert som et plussprosjekt. Det er så langt noe krevende. 

Når det gjelder konkret oppfølging av det, har vi programmer som jobber med
                     CO

2

-problematikk i et bredt spekter. CLIMIT-programmet, som
                  Stortinget er vell informert om, er jo det mest konkrete i så måte. Innenfor det
                  programmet er det åpne muligheter for å jobbe med den type prosjekter som
                  representanten tar opp. Jeg mener det er et område som vi med fordel kan ha økt
                  fokus på framover. Jeg kan også bidra til at det temaet får en bredere omtale enn
                  det som så langt har vært tilfellet, i framtidige dokumenter på dette området som
                  Stortinget får oversendt. 

 I høringsprosessen ble det klart uttrykt fra flere tunge norske miljøer at de
                  følte at de ikke slapp til med å få lov å være på tilbudssiden for å få testet ut
                  alternative teknologier til det som prøves ut i dag fra Alstom og Akers side.
                  Sargas eksempelvis sier jo klart fra om at de allerede er i stand til å håndtere
                     CO

2

-fangst. 

Er det fra statsrådens side ønskelig at alternative miljøer får lov og gis
                  anledning til å teste ut sine muligheter, sine teknologier? Og i så fall: Hvis
                  statsråden har et slikt ønske, hvordan kan han bidra til at andre og nye miljøer
                  får lov å slippe til på dette området? 

 Svaret på spørsmålet er ja. Skal vi lykkes med jobbinga på CO

2

-området,
                  kan vi ikke putte alle eggene i en kurv, vi er nødt til å ha et mangfold av
                  forskningsmiljøer, bedrifter og institusjoner som jobber med disse spørsmålene.
                  Sånn sett er det viktig å se på jobbinga innenfor CCS/CO

2

 også som en
                  jobbing utover det konkrete prosjektet på Mongstad. Jeg tror at teknologisenteret
                  og utviklinga av det kommer til å føre til at det er mange flere selskaper i Norge
                  enn Aker Clean Carbon som kommer til å få relevante oppgaver og sånn sett utvikle
                  sin kompetanse. 

I tillegg til det har vi, som jeg nevnte i mitt forrige svar, CLIMIT-programmet,
                  som helt åpent inviterer næringslivet i Norge til prosesser knyttet til dette. Vi
                  har også de nylig definerte prosjektene knyttet til senter for forskning innenfor
                  bl.a. CCS, som for kort tid tilbake fikk mye penger som oppfølging av
                  klimaforliket, som også er å regne med i forhold til dette området framover – så
                  ja! 

 Det har vært vist til en artikkel i Bergens Tidende, som har skapt en viss
                  uklarhet. Jeg mener selv at jeg formulerte meg slik i den artikkelen at det kom
                  klart fram at Venstre ønsker fullt trykk på gjennomføringen av fullskalarensing så
                  raskt som mulig. Vi har også forsøkt å formulere sterk kritikk til gjentatte
                  utsettelser av gitte tidsfrister. 

Jeg ønsker å ha statsrådens bekreftelse på at han har oppfattet Venstre slik at vi
                  er en sterk tilhenger av å ha så stort trykk på full rensing at det kan skje
                  senest i 2014. 

Så har jeg lyst til å ha statsrådens vurdering av hva det var som gikk galt da han
                  lovte rensing på Kårstø innen 2009 og på Mongstad innen 2012? 

 Uten å legge noe mer i det enn det, må jeg si at etter den tiraden som komiteens
                  leder kom med fra Stortingets talerstol for noen få minutter siden om hva han
                  oppfatter å være manglende oppfølging på dette området fra Regjeringa, er det
                  relativt frimodig nå å skulle be om en generell friskmelding av Venstres politikk
                  på samme område! 

Jeg skal være litt mer raus enn det jeg oppfattet representanten Kvassheim for å
                  være for noen minutter siden, og si at jeg oppfatter Venstre som en medspiller i
                  dette. Jeg oppfatter at Venstre ønsker å finne løsninger på det. Jeg oppfatter
                  Venstres miljøengasjement som oppriktig og skikkelig også på dette området. 

Slik sett vil vel mitt svar mer være en oppfordring tilbake om at de kanskje skal
                  vise noe mer av den samme rausheten overfor det arbeidet som Regjeringa gjør, hvor
                  jeg mener at vi ikke har noen andre ambisjoner enn å forsøke å finne de beste
                  løsningene innenfor dette området, samtidig som jeg er ydmyk overfor at vi
                  opererer med vanskelige saker. Vi kommer til å gjøre feil framover. Vi gjør ting
                  som ingen andre har gjort før oss. Det kommer også til å merkes. 

 Jeg synes statsråden er i det konstruktive hjørnet i dag. Jeg har derfor lyst til
                  bare å vise til en merknad i innstillingen der komiteen 

«forutsetter at evalueringer fra teknologitester på TCM tas med i
                     investeringsbeslutningen for et fullskala CO

2

-renseanlegg på
                     Mongstad». 

I Dagens Næringsliv for noen uker siden var statssekretær Robin Koss ute og
                  uttalte at det ikke var sikkert man ville rekke å bli ferdig med testsenteret før
                  en gikk videre med fullskalaanlegg. 

Hvordan vil statsråden forholde seg til komiteens merknad? Vil han sørge for at en
                  forutsetter at evalueringen fra testanlegget tas med i investeringsbeslutningen
                  for et fullskalarenseanlegg – med håp om at det går så fort som mulig selvsagt?
               

 Fra dags dato, når Stortinget nå ser ut til å fatte det vedtaket som det ligger an
                  til, vil det være en kontinuerlig læringsprosess ved teknologisenteret på
                  Mongstad. Vi skal være veldig forsiktige med å mene at i jobbinga med
                     CO

2

 og CCS framover er det noen «absolutter» med hensyn til datoer
                  når det gjelder når læring har skjedd, og når kompetansenivåer er nådd. Vi kommer
                  til å lære hver dag framover. Det vil være meningsløst hvis vi ikke bruker den
                  læringa fra teknologisenteret ved bygging av fullskala renseanlegg på Mongstad. 

Så er det samtidig slik at de konkrete utslippene på Mongstad er det viktig å få
                  håndtert. Derfor har vi heller ikke tid til nå å avvente dette på en måte som gjør
                  at vi hele tida skal se etter den mulige nye teknologien som hele tida kommer til
                  å ligge der framme. Det kommer den til å gjøre. Vi kommer hele tida til å bryte
                  nye barrierer. Derfor gjentar jeg det jeg sa i stad om at jeg har 2014 som
                  tidspunktet for målet. 

 Statsråden holdt et godt og balansert innlegg. Han sa at det er en «stor og
                  vanskelig jobb» som skal gjøres, dette er ikke «hyllevare», det er en stor risiko
                  knyttet til teknologi og økonomi, og det «må vi ha respekt for». Dette er tre
                  cirka-sitater med håndskrift fra dette innlegget. 

Fra Kristelig Folkepartis side håper jeg vi lykkes. Vi vil jobbe for at vi skal
                  lykkes. Vi skal være med og bevilge de nødvendige midler. Vi skal ta kampen som
                  trengs for dette, ikke fordi det er viktig politisk først og fremst, men fordi
                  dette er viktig for klimaet og de klimautfordringer vi står overfor. 

Jeg kunne egentlig ha trukket denne replikken, men statsråden snakket så lavt på
                  slutten av sitt svar til foregående replikant, så jeg spør: Vil vi lykkes i 2014?
               

 Jeg oppfatter meg selv som en relativt praktisk fyr, som er opptatt av hva vi skal
                  få til, og som også ser gleden i konstruksjonene på Mongstad – å etablere det
                  fysiske vi skal gjøre der borte, som også er en teknologisk utvikling. Jeg har
                  vært der og sett på det som er gjort så langt. Det som kommer videre derfra, er
                  enda mye mer spennende. 

Jeg sa på talerstolen i stad, og jeg gjentok det i svaret til Solvik-Olsen, at jeg
                  jobber etter én plan, og det er å lykkes både med teknologisenteret og med å nå
                  målet 2014 når det gjelder fullskalaanlegget. Det er mitt mål. 

Så synes jeg at vi alle gjør oss selv en bjørnetjeneste hvis vi nå går inn i en
                  diskusjon som dette: Hvis vi ikke klarer det i 2014, hvem sin skyld er det? Jeg
                  kan si det på samme måten til representanten Holten Hjemdal som jeg sa til
                  representanten Kvassheim: Jeg tror på Kristelig Folkepartis engasjement i denne
                  saken. Jeg ber om å bli trodd på mitt engasjement i den samme. 

Derfor har jeg ikke behov for nå å legge noen andre planer enn den planen vi har
                  om 2014. Hvis så skulle skje (presidenten klubber) at vi ikke når det målet,
                  skyldes det ikke mangel på politisk vilje, (presidenten klubber igjen) det vil
                  skyldes praktiske problemer. 

 Presidenten vil minne om at når den røde lampen slutter å lyse, er taletiden over. 

Replikkordskiftet er over. 

 Jeg tror vi gjør lurt i å se CO

2

 i perspektivet fra problem til
                  ressurs. Klimaendringene er en av vår tids største politiske utfordringer. Det kan
                  vi fort enes om. Norge som nasjon har forpliktet seg gjennom Kyoto-avtalen til å
                  redusere sin del av den globale reduksjonen av klimagassene. 

En kraftig satsing på forskning og utvikling av kostnadseffektiv teknologi for
                  rensing av klimautslipp er påkrevd. Spørsmålet er om denne satsingen er ensidig og
                  lite framtidsrettet. Statens etablering av teknologisenteret for
                  CO

2

-fangst på Mongstad skal jo i utgangspunket være en framtidsrettet
                  satsing på utvikling av metoder til å fange CO

2

 samt å ta disse
                  metodene i bruk globalt gjennom eksport av teknologien. Dessverre er denne store
                  satsingen først og fremst et forsøk på miljøtiltak og i liten grad en
                  framtidsrettet industriutvikling med unntak av selve rense- og
                  lagringsteknologien. 

Regjeringens og statsministerens store behov for internasjonal popularitet tvinger
                  dem nå til fullskala rensing av CO

2

 fra raffineri til kraftproduksjon,
                  som man håper vil være eksporttjeneste til de mange kullkraftverkene rundt om i
                  verden. Men spørsmålet er jo om det er interesse for løsningen, og om den er
                  konkurransedyktig. 

Stortingsproposisjonen som vi behandler i dag, omhandler satsing på fangst og
                  lagring ved kraftvarmeverket og raffineriet på Mongstad, som har fått
                  fellesbetegnelsen «månelandingen». Mye tyder på at kostnadsrammene blir svært
                  høye, og at løsningene har en rekke usikre sider ved seg, som f.eks. lagringen på
                  havbunnen. Stortingsproposisjonen sier ingenting om bruk av CO

2

 verken
                  nasjonalt eller internasjonalt. 

Skal statens satsing på CO

2

-rensing ha en bærekraftig funksjon, må man
                  også få til utnyttelse og bruk av CO

2

. En rekke forskningsmiljøer er
                  allerede godt i gang med prosjekt basert på anvendelse av CO

2

 i
                  industriell sammenheng. Dessverre har Regjeringen så langt utelukkende hatt fokus
                  på rensing og lagring, noe som også gjenspeiles i satsingen i forskningsmiljøene. 

Høyre ønsker en mer bærekraftig satsing på bruk og fangst av CO

2

 i
                  verdiskapende næringer. Vi vil derfor at teknologisenteret for CO

2

 må
                  omfatte mer enn fangst av CO

2

. Senteret må også få i oppgave å forske
                  på bruk av CO

2

 i industriell eller annen verdiskapende sammenheng. Vi
                  mener derfor det bør komme en ny stortingsmelding som omhandler framtidig
                  anvendelse av CO

2

. Teknologisenteret på Mongstad må få en
                  funksjonsrolle knyttet opp til de ulike forskningsmiljøene på dette området, fra
                     CO

2

-fangst til deponering og utnyttelse av CO

2

 i en ny
                  verdiskaping. Samspillet mellom de industrielle aktørene ved energiproduksjonen på
                  Mongstad og forskningsmiljøene vil dermed føre til at teknologisenteret får en mer
                  helhetlig håndtering av de utfordringer og muligheter som er knyttet til
                     CO

2

-håndteringen. 

 De talere som heretter får ordet, har en taletid på inntil 3 minutter. 

 Som sakens ordfører synes jeg det nå er tid for en liten oppsummering. 

Jeg synes det har vært en god og konstruktiv debatt, der signalene fra de ulike
                  partiene, og ikke minst fra statsråden, har vært bra. Jeg synes statsråden har
                  rett i at vi skal være forsiktig med å fordele skyld i forkant i tilfelle ting
                  ikke går som planlagt, og at dette, med tanke på den viljen som alle partier står
                  bak, ikke kan skyldes politisk sommel, eller manglende ønske, men at man skal ha
                  respekt for den teknologiske kompleksiteten som man her har med å gjøre. 

Så tror jeg også det er viktig og riktig, som statsråden sier, at det her ikke er
                  noen absolutter i forhold til tid og alt dette, men at man gjerne må ha ambisiøse
                  målsettinger som man strekker seg etter. Dette prosjektet har et langsiktig
                  perspektiv, selv om man prøver å komme i gang så raskt som mulig, og det må være
                  et globalt utsyn i det man prøver å gjøre. Derfor er jeg glad for at forsknings-
                  og utviklingsprosessen vektlegges, og at man da samtidig understreker god
                  framdrift. Men jeg synes det blir litt smålig når Sosialistisk Venstreparti
                  forsøker å skape en debatt om hvem som er mest ambisiøse, og skylder på Venstre og
                  Kristelig Folkeparti for ikke å ville stå bak målsettingen om 2014, når vi vet at
                  slike målsettinger – på Kårstø i 2009, Mongstad i 2012, ja, sågar krav om rensing
                  fra dag én – har vært brutt mange ganger før. Det er viktigere da, synes jeg, at
                  det store flertallet her stiller seg bak at det er prosessen og premissene som er
                  gitt her, som er positive, som er gode og klare, og som gjør at aktørene som står
                  bak og skal jobbe i prosjektet, vet hva de har å forholde seg til. 

Så er det også veldig bra å se at det er en bred stemme her for å stimulere til
                  ytterligere forskning også fra andre aktører, at man skal prøve å legge til rette
                  i større grad for at selskap som IFE, Sargas og andre skal kunne teste ut sin
                  teknologi både på kort og ikke minst i hvert fall på lang sikt, men at dette må
                  være praktisk mulig. For man kan ikke bare trylle Mongstad og TCM-prosjektet til å
                  bli av dobbelt størrelse med tilrettelegging for alt mulig. 

Jeg ser fram til å få Regjeringens innspill til bruk av CO

2

 i et
                  mangfold. Jeg tror det er helt riktig, som representanten Halleraker sier, at
                  dette burde vi nok ha fått en egen stortingsmelding om. Man har sett at f.eks. på
                  Kårstø har man gått i én retning og så ombestemt seg underveis ved å inkludere
                  andre premisser for hvem som skulle være prekvalifisert, med de kostnadene som det
                  vil medføre. Jeg tror det hadde vært mye bedre at man tidlig i neste
                  stortingsperiode fikk en bred debatt gjennom en stortingsmelding om premissen både
                  for nye CO

2

-renseprosjekt og for forskning og utvikling og bruk av
                     CO

2.

 Hvis denne regjeringen kunne ha begynt arbeidet med en slik
                  stortingsmelding, selv om den ikke blir framlagt før i neste periode, ville det
                  være nyttig, tror jeg, for å opprettholde en framdrift på dette. 

 Flere har ikke bedt om ordet til sak nr. 6. 

(Votering, se side 2896) 





                    

 Etter ønske fra energi- og miljøkomiteen vil presidenten foreslå at taletiden blir
                  begrenset til 5 minutter til hver gruppe og 5 minutter til statsråden. 

Videre vil presidenten foreslå at det blir gitt anledning til tre replikker med
                  svar etter innlegg fra medlemmer av Regjeringen innenfor den fordelte taletid. 

Videre foreslår presidenten at de som måtte tegne seg på talerlisten utover den
                  fordelte taletid, får en taletid på inntil 3 minutter. 

– Det anses vedtatt. 

 (ordfører for saken): Ubalansen mellom kraftproduksjon og forbruk er først og
                  fremst knyttet til Møre og Romsdal med et normalforbruk på ca. 12 TWh og en
                  middelproduksjon på 6,5–7 TWh pr. år. For å få til import av kraft må en ha nær
                  full utnyttelse av importkapasiteten i linjenettet. Det har, spesielt tidligere,
                  gjort området meget sårbart. 

Noen vil kritisere at vi har tillatt en eksepsjonell økning i kraftforbruket. En
                  årsak er økningen i aluminiumsproduksjonen på Sunndalsøra og gassprosessanlegget
                  på Ormen Lange på Aukra, vekst i produksjon ved Hustadmarmor og en meget positiv
                  utvikling i nærings- og bedriftslivet i fylket. En annen årsak er at vi forbrukere
                  også bidrar til økning. Jeg er stolt av at vi har fått til disse bedriftene i
                  regionen, med enorm verdiskaping, høy kompetanseutvikling og sikring av tusenvis
                  av arbeidsplasser. Det er også slik at det ikke har vært åpenbart, ja kanskje ikke
                  engang sannsynlig, at vi skulle få til disse utbyggingene. Det vet jeg som fra
                  politisk hold har jobbet veldig hardt for disse store industriprosjektene. Et
                  nokså plutselig oppstått kraftbehov har ikke vært like lett for skiftende
                  regjeringer, kraftprodusenter og Statnett å forutse eller ta høyde for. 

Faren for rasjonering av kraft i et eventuelt tørrår er også nær fjernet gjennom
                  store forsterkninger og utbygging av ledningsnettet, og ved at
                  reservekraftanleggene på Aukra og på Tjeldbergodden nå er på plass. 

Problemet ligger i at ingen har plikt til å bygge ut ny kraft. Dette illustreres
                  godt ved at de to som har konsesjon til å bygge gasskraftverk på Skogn, har lagt
                  prosjektet på vent ut fra lønnsomhetsbetraktninger. Det samme gjelder de
                  omfattende forsøk det har vært med å bygge gasskraftverk på Tjeldbergodden med
                     CO

2

-håndtering, og eventuell bruk av CO

2

 til å få ut mer
                  olje fra bl.a. Draugenfeltet. 

Regjeringen har gjennom hele denne perioden tatt tak i utfordringene. Svaret
                  ligger i nye kraftoverføringsforbindelser, spenningsforsterkningstiltak i nettet,
                  ny produksjon i form av mer vannkraft, bioenergi og vindkraft og effektivisering
                  av energibruken, bl.a. gjennom støtteordningene fra Enova, som er statens redskap
                  for å fremme mer produksjon og energieffektivisering. Statnett har investert 5
                  milliarder kr de siste årene, og nye store milliardinvesteringer er planlagt.
                  Svaret kan fortsatt ligge i å få på plass gasskraft. Staten skal i 2009 bruke
                  milliarder av kroner på utvikling av storskala CO

2

-renseteknologi, slik
                  vi nettopp har diskutert. 

Industrikraft Møre sine planer om gasskraftverk i Fræna er spennende, og søknad om
                  konsesjon er nå til ankebehandling i Olje- og energidepartementet. Jeg håper på et
                  positivt utfall. 

Selv om svært store utbygginger av vannkraft er historie, er det mye på gang når
                  det gjelder småkraftverk. Det ligger muligheter i opprusting og ikke minst i
                  utvidelse av eksisterende kraftverk. Jeg er presentert for flere spennende planer,
                  bl.a. i Rauma og Nesset. 

Det arbeides med mange og viktige planer for økt vindkraftproduksjon. Nå er vi
                  inne i en ny utlysningsrunde. Regjeringen har en klar strategi for havbasert
                  kraftproduksjon. 

Interessen for å ta i bruk biomasse til varmeproduksjon og kraftproduksjon har
                  øket betydelig, og mange gode prosjekter er på plass eller underveis. Dette gir
                  store tilskudd til energibalansen. 

Det er foretatt store investeringer i nettet som gjør at vi kan utnytte det
                  eksisterende nettet bedre. Økning i overføringskapasiteten fra Midt-Sverige er
                  snart på plass, iallfall i løpet av dette året. 

Det svært viktig at vi får på plass overføringslinjen fra Fardal i Sogn og
                  Fjordane og inn til Ørskog i Møre og Romsdal. Dette vil ennå ta tid, men det blir
                  avgjørende for forsyningssituasjonen når den linjen er på plass. 

Det har blitt arbeidet systematisk på flere fronter over lang tid, og etter hvert
                  som resultatene kommer, øker forsyningsgraden og tryggheten for sikker kraft i
                  hele regionen. 

 La meg få starte med å understreke at det forslaget som vi nå behandler om å
                  fremme en handlingsplan som skal inneholde forslag til konkrete tiltak for å
                  avverge forsyningskrise i Midt-Norge, selvsagt er noe Fremskrittspartiet stiller
                  seg bak. Fremskrittspartiet gir sin støtte til dette fordi det er viktig, og
                  utfordringer vedrørende kraftforsyningssituasjonen i Midt-Norge er noe vi lenge
                  har kjent til, både her i Stortinget og i Regjeringen. Til tross for mye
                  informasjon om den anstrengte kraftsituasjonen i Møre og Romsdal og Trøndelag har
                  det etter Fremskrittspartiets syn ikke blitt gjort nok fra Regjeringens side for å
                  møte denne utfordringen. 

Denne påfallende unnfallenheten fra Regjeringens side ved ikke å ta mer aktivt tak
                  i forsyningsproblematikken i Midt-Norge, gjenspeiler seg også her i dag ved at
                  regjeringspartiene ikke vil støtte det forslaget som vi nå behandler. Saken er
                  dessverre den at nesten ethvert forslag fra opposisjonens side her i Stortinget,
                  som er ment å bidra til økt kraftforsyning i Norge, som vanlig blir nedstemt av de
                  rød-grønne partiene. Denne saken viser klart og tydelig at også de gamle
                  kraftsosialistene i Arbeiderpartiets rekker har sovnet for godt. De er blitt
                  totalt overkjørt av det industrifiendtlige og kraftfiendtlige småpartiet SV. 

Den rød-grønne regjeringens påfallende passivitet i arbeidet med å bygge ut ny
                  kapasitet i kraftforsyningen både i Midt-Norge og ellers i landet viser klart at
                  den sittende regjering ikke tar på ramme alvor verken prognoser eller realiteter
                  for kraftforsyning og kraftbehov i Midt-Norge. Økende kraftmangel i Midt-Norge og
                  den lenge varslede anstrengte kraftforsyningssituasjonen i den delen av landet
                  oppfattes tilsynelatende av Regjeringen som noe som ikke er et problem som trenger
                  ekstraordinær handling. De rød-grønnes avvisning av forslaget som vi nå behandler,
                  vitner om en stadig mer uansvarlig og arrogant energipolitikk fra Regjeringens
                  side. 

Jeg vil også få minne om at det er ca. tre år siden daværende olje- og
                  energiminister Odd Roger Enoksen fra Senterpartiet uttalte her i Stortinget at han
                  så alvoret i kraftsituasjonen for Midt-Norge og derfor arbeidet med en
                  handlingsplan vedrørende kraftsituasjonen nettopp i Midt-Norge. Denne varslede
                  handlingsplanen ble til et slag i luften. Hele tre år etter at løftet ble gitt av
                  statsråden i Stortinget, er det blitt gjort svært lite. 

Selv statsminister Stoltenberg lovet i sin 1. mai-tale i Verdal i 2006
                  gasskraftverk på Skogn. Men absolutt ingenting har skjedd her heller. Løftebruddet
                  er for lengst et faktum. 

Også det enorme vindkraftprosjektet på Ytre Vikna er lagt på is for tiden – dette
                  sikkert på grunn av Regjeringens manglende handlekraft i arbeidet med å
                  tilrettelegge for gode rammevilkår som kan resultere i økt kraftutbygging i
                  landet. 

Sett i lys av hva både statsråder og statsministeren fra denne regjeringen
                  tidligere har uttalt om denne saken, blir det faktisk meget oppsiktsvekkende at
                  regjeringspartiene nå, tre år senere, ikke ser noen tungtveiende grunner til å få
                  ferdigstilt en slik handlingsplan for å avverge en forsyningskrise i Midt-Norge,
                  og som foreslås her i Stortinget i dag. 

Fremskrittspartiet kan ikke akseptere den uansvarlige kraftpolitikken dagens
                  rød-grønne regjering i realiteten står for. Fremskrittspartiet vil av disse
                  grunner, som nevnt innledningsvis, stemme for forslaget. Jeg vil også gjerne ta
                  opp det forslaget som er framlagt for å få Regjeringen til snarest mulig å
                  framlegge en handlingsplan med konkrete tiltak som kan avverge en oppseilende
                  kraftforsyningskrise i Møre og Romsdal og i Trøndelag. 

 Representanten Torbjørn Andersen har tatt opp det forslag han refererte til. 

 Tre år er gått siden tidligere statsråd Odd Roger Enoksen i Stortinget lovte en
                  handlingsplan om forsyningssikkerheten. Flere statsråder har gått siden den tid.
                  Det eneste som er tilfellet, er at Odd Roger Enoksens løfte fremdeles henger i
                  luften. Intet har skjedd. 

Kraftunderskuddet i Midt-Norge er anstrengt, og det er prekært. I et normalår for
                  Møre og Romsdal alene vil det være en manko på ca. 5 TWh. Det er når man ser på
                  den fantastiske industrireisningen som har funnet sted bare de siste årene,
                  alarmerende for alle dem som ønsker å etablere seg i fylket og i landsdelen. 

Men det finnes løsninger. Løsningen vil måtte være å bygge ut mer permanent kraft
                  og få større overføringskapasitet til landsdelen. 

Når man ser på dagens regjerings behandling av bl.a. vindkraft, hvor vi har hatt
                  flere statsrådsskifter enn vindmøller bygd, stiller det Regjeringen i et litt
                  underlig lys. Når man ser på småkraftproduksjonen, hvor vi også hørte
                  saksordføreren rose Regjeringens egen politikk og ikke minst vise til alle de
                  spennende prosjektene i regionen, er det fristende å stille et retorisk spørsmål
                  om hvor mange av disse prosjektene som i løpet av svært kort tid vil bli
                  gjennomført. Svaret vil måtte være: Svært få. 

Regjeringen skaper en usikkerhet som gjør at potensiell kraft ikke blir bygd ut
                  fordi man ikke har et langsiktig støttesystem, som grønne sertifikater ville ha
                  vært. Det har en betydning, spesielt i forhold til vindsatsing. Når det gjelder
                  småkraftsatsing, vet vi at NVEs lange saksbehandlingstid er med på å slå bena
                  under en rekke som ønsker å bygge ut miljøvennlig småkraft. I tillegg kommer
                  selvfølgelig de endringer som har funnet sted når det gjelder grunnrentebeskatning
                  og annen type beskatning for kraftproduksjon, noe som igjen skaper økt usikkerhet. 

Det er fristende også å nevne at Høyre i Stortinget, sammen med bl.a.
                  Fremskrittspartiet, har støttet opp om økt lokal behandling av småkraft, noe som
                  også ville hatt en betydning for å få kraft raskt inn i markedet og til slutt økt
                  overføringskapasitet og, ikke minst, energieffektivisering. 

La meg også si at i likhet med saksordføreren er jeg svært glad for alt som har
                  skjedd spesielt i Møre og Romsdal når det gjelder industribygging. Men jeg er
                  desto mer skuffet over at Regjeringen ikke ser viktigheten av forutsigbarhet også
                  når det gjelder kraftproduksjon i den landsdelen. Får man et tørrår, vil
                  Midt-Norge rammes hardt. Når vi da vet at svært mye av Norges eksportindustri også
                  er samlet rundt den regionen, vil det for nasjonen Norge ha dramatiske
                  konsekvenser. Men, igjen: Hadde man fulgt opp opposisjonens ønske – en samlet
                  opposisjons ønske – kunne man i det minste kommet med politiske svar på de
                  utfordringer som ligger der. Men Regjeringen skygger unna. Som Torbjørn Andersen
                  også var inne på: Bare fordi det er opposisjonen som fremmer forslaget, ønsker man
                  ikke å være med på en konstruktiv behandling av forslaget, noe det hadde fortjent. 

Skuffelsen er aller størst i Midt-Norge. Her er det en hel landsdel som nok en
                  gang skyves langt ned på Regjeringens prioriteringsliste fordi man åpenbart har
                  helt andre hensyn å ta enn hensynet til industri og næringsliv. 

 Saken om kraftkrisen i Midt-Norge er dessverre blitt en gjenganger i Stortinget,
                  uten at det har bidratt nevneverdig til en løsning på disse problemene. Vi har en
                  ubalanse i forhold til kraftproduksjon og kraftforbruk, som saksordføreren var
                  inne på. Vi har en produksjon i dag på 6,5 TWh og et forbruk som er nesten dobbelt
                  så stort. 

Med unntak av bygging av nye overføringsforbindelser fra andre deler av landet og
                  fra Sverige, og bygging av to reservekraftverk, som er dårlige klimatiltak og en
                  dårlig løsning i forhold til energiutnyttelse, har det dessverre skjedd lite i
                  forhold til utbygging av ny permanent kapasitet for energiproduksjon i denne
                  landsdelen. 

Kristelig Folkeparti har ment at vi kan bruke denne regionen som et
                  utstillingsvindu i forhold til bærekraftige energiløsninger som kan erstatte bl.a.
                  de to reservegasskraftverkene som det nå er lagt til rette for. Vi har tidligere i
                  denne sal tatt til orde for at Midt-Norge bør bli en modell for utvikling av
                  bærekraftige energiløsninger ut fra de ressursene som finnes i denne landsdelen.
                  Dessverre får vi ikke gjennomslag for det i denne debatten, da heller ikke
                  Regjeringen er med på en handlingsplan på dette tidspunktet. 

Kristelig Folkeparti er glad for hver krone som Enova får overført. Men det er jo
                  viktig at de kronene vi overfører til Enova, blir utløst i nye prosjekter, enten i
                  forhold til ny kraftproduksjon eller i forhold til energieffektivisering. Det er
                  bare det som hjelper denne regionen, og resten av landet. Skal vi få det til, har
                  vi større utfordringer, for det ser jo ut som om Enova får mer enn nok penger i
                  forhold til de prosjektene de klarer å ha som kan få støtte. Av to
                  vindkraftprosjekter som fikk støtte i fjor, ser det ut som om kanskje bare ett
                  blir realisert, og da har vi ikke kommet så langt i forhold til å skape mer ny
                  fornybar energi, vindkraft bl.a., i Midt-Norge, til tross for at Enova har fått
                  mer penger til bevilgning til dette disse årene. 

 Det er et viktig tema som tas opp her i dag, og noen av oss har jo hatt et svært
                  stort engasjement for dette over lang tid. For min egen del må jeg vel innrømme at
                  vi i løpet av denne perioden ikke har kommet dit jeg håpet vi skulle være. Nå er
                  det jo ennå tid igjen til å få på plass en del vedtak som kan forbedre
                  situasjonen, men det er også, tror jeg, rett å si at de vedtakene har ikke kommet
                  ennå, og i Trøndelag og hos meg er det jo til dels stor forventninger til
                  Regjeringen om at nødvendige tiltak blir iverksatt. 

Når det gjelder nettproblematikken i Trøndelag, som jeg føler at det er viktig å
                  adressere her i dag, og nå, er jeg jo glad for det som er i ferd med å skje,
                  nemlig at man får økt kapasiteten på linjen mellom Nea og Järpströmmen. Det er en
                  linje som har vært der i mange tiår, og som ble bygd for å finansiere utbyggingen
                  i Neadalen i sin tid – det var det jo svenskene som gjorde. Det jeg imidlertid
                  setter spørsmålstegn ved, er om det, når forsyningssituasjonen er så anstrengt som
                  den tross alt er, er riktig å plukke ned linjen for så å bygge noe nytt,
                  istedenfor at man kunne ha bygd en ny linje ved siden av og så plukket ned den
                  gamle når den nye stod klar. Det synes jeg er nok et eksempel på det jeg vil si er
                  litt merkelige disposisjoner fra Statnetts side, og som etter mitt skjønn
                  understreker at styringen med situasjonen – fra Statnett, som har dette ansvaret –
                  ikke har vært god nok, og kunne ha vært betydelig bedre. 

Det er jo videre slik at fordi man har vært sent ute, fordi man ikke har vært på
                  høyde med situasjonen tidlig nok, er det brukt enorme pengesummer på prosjekter
                  som er av midlertidig karakter, og som et bredt flertall her i Stortinget er svært
                  opptatt av ikke skal tas i bruk. Da sikter jeg til de mobile gasskraftverkene,
                  eller det som egentlig er nødstrømsaggregatene i Trøndelag, og som har kostet mye
                  penger. Det ville etter mitt skjønn ha vært bedre om disse pengene kunne vært
                  brukt til å få på plass varig produksjon, gjerne fornybar produksjon. Det er jo et
                  paradoks at vi på den ene siden klarer å bygge disse reservekraftverkene på gass,
                  mens vi på den annen side altså ikke klarer å utløse de investeringene f.eks. på
                  vindkraft som vi har klare, prosjekt står ferdige, og det er nærmest bare å sette
                  spaden i jorda. Det synes jeg er en del av en større debatt, der man gjerne bør
                  diskutere dynamikken i den politikken og i de rammene som Statnett har, for å
                  sikre seg at vi får en optimal utnytting av samfunnsressursene, og at de pengene
                  vi bruker, går til varige tiltak som det er bruk for. 

Så er det én ting til jeg synes det er rett å si, og det er at den endelige
                  løsningen på den utfordringen vi har i Midt-Norge, ligger i linjeføringen til
                  Fardal i Sogn og Fjordane. Det er et svært viktig prosjekt, det er et prosjekt som
                  det har vært stort fokus på, stor trøkk på. Det opplever jeg også at både
                  Regjeringen og Olje- og energidepartementet har hatt stor trøkk på. Det bør
                  fortsette. Jeg tror imidlertid at det er viktig å være tydelig både overfor lokale
                  og regionale myndigheter og miljøvernorganisasjoner og andre interesser hvis man
                  skal få gjennom prosjektet. Dette er et prosjekt som kommer til å bli kostbart,
                  det er et prosjekt der man, tror jeg, hvis man skal gjennomføre det på tid, er
                  nødt til å være konsistent og si at dette er vi faktisk nødt til å gjøre. Og det
                  har jeg merket meg har vært vanskelig å kommunisere fra en del forvaltningsnivå.
                  Det er i en del miljø skapt forventninger som jeg tror det blir vanskelig å
                  oppfylle, og da tenker jeg spesielt på den omfattende kablingen av denne linjen
                  som jeg tror blir altfor kostbar til at det er forsvarlig. 

 (komiteens leder): I dag har vi fått noen spennende erkjennelser fra
                  senterpartipolitikere som står sentralt når det gjelder utforming av
                  energipolitikken i denne perioden, og som konkluderer med at de er misfornøyde.
                  Det startet i utenriksdebatten hvor Åslaug Haga sa rett ut, ganske
                  oppsiktsvekkende, at det var sterke krefter i Regjeringen som hindret en mer
                  offensiv satsing på fornybar energipolitikk. Det sa altså en tidligere partileder
                  og en tidligere olje- og energiminister, som oppsummerte Regjeringens feilslåtte
                  politikk på dette området på den måten, i Stortinget. 

Nå hørte vi Ola Borten Moe slå fast at han hadde håpet at man hadde kommet lenger
                  og fått gjort mer på dette området, som har vært styrt av tre statsråder fra
                  Senterpartiet i fire år. Borten Moe sier at det fortsatt er tid til å handle. Det
                  er ingenting som tyder på at den tiden vil bli brukt til å handle. Blant annet har
                  Regjeringen latt være å legge fram et alternativ til grønne sertifikater, som er
                  like kraftfullt som det, slik en forpliktet seg til i klimaforliket. Så det er nok
                  mer tid for oppsummering etter fire år med feilslått energipolitikk enn handling.
                  Og da har altså Borten Moe og Åslaug Haga i dag gitt verdifulle bidrag til den
                  oppsummeringen. 

Den debatten vi har i dag, burde på mange måter vært unødvendig. For det ble fra
                  Regjeringens side lovet en handlingsplan for dette området. Hadde den
                  handlingsplanen kommet, kunne den vært et bidrag til å komme nærmere de mål og de
                  løsninger som det er relativt bred enighet om. Vi har også hatt en debatt
                  tilsvarende denne der opposisjonen har tatt til orde for at en likevel lager en
                  slik handlingsplan. Det har da blitt stemt ned av regjeringspartienes flertall.
                  Men det er gode grunner til å forsøke igjen – fordi situasjonen i dette området er
                  utfordrende, men også fordi mulighetene i dette området er store. Det var det en
                  kunne fått belyst og satt trykk på i en handlingsplan. Den reaksjonen som her
                  kommer gjennom dette forslaget, er en refleks på Regjeringens sviktende satsing på
                  viktige komponenter i energipolitikken. 

Jeg har også lyst til å peke på at Venstre og Kristelig Folkeparti gjentatte
                  ganger har tatt til orde for at denne regionen brukes til å lage en modell for
                  bærekraftige energiløsninger. En handlingsplan kunne vært et virkemiddel også i
                  den sammenheng. 

Det ble fra Ola Borten Moes side nevnt mobile gasskraftverk som et tiltak. Det
                  kostet milliarder. Jeg håper aldri at det kommer i bruk. Det som var et alternativ
                  til å satse på mobile gasskraftverk, var å ta utgangspunkt i Hafslunds planer om
                  et bioanlegg på Averøy. De var villige til å bruke de samme ressursene som ble
                  lagt ned i det mobile gasskraftverket, til å lage reservekraft på Averøy. Det
                  ivret Venstre for, det ivret Hafslund for, det ivret andre for, men Regjeringen sa
                  nei. En ønsket å låse denne kapitalen og satse den på mobile gasskraftverk. 

 Den anstrengte kraftsituasjonen i Midt-Norge har nær sammenheng med utvidelsene på
                  Hydro Aluminium på Sunndalsøra og beslutninga om å bygge Ormen Lange-anlegget uten
                  å få på plass ny kraftproduksjon. 

Kraftsituasjonen i Midt-Norge er mer anstrengt enn i andre områder av landet, og
                  det har i perioder vært behov for et eget prisområde i regionen. Regionen er
                  særlig sårbar ved betydelig svikt i nedbøren. 

Den 13. april i år gjeninnførte Statnett Midt-Norge som et eget prisområde.
                  Årsakene til det var lite vann i magasinene og redusert nettkapasitet inn til
                  området. Reduksjonen i nettkapasiteten skyldtes utkobling av kraftledninger fra
                  Sverige til Midt-Norge i sommer på grunn av bygging av ny ledning med høyere
                  kapasitet. Det vil etter utbedringene bidra til bedre importmuligheter til
                  regionen. 

Tiltak i regi av Statnett har hele tida stått sentralt i politikken for å bedre
                  kraftsituasjonen i Midt-Norge. Statnett har foretatt omfattende utbedringer i
                  overføringsnettet innen og inn til regionen med utgangspunkt i foreliggende
                  nettutviklingsplaner. Statnett har gjennomført og idriftsatt nettinvesteringer i
                  Midt-Norge, bl.a. er det bygd ny 420 volts linje mellom Sunndalsøra og Fræna og
                  Fræna og Nyhamna. Videre har Statnett idriftsatt ni kondensatorbatterier og to
                  SVC-anlegg for bl.a. å opprettholde importkapasiteten til området. Statnett er
                  også i gang med byggingen av overføringsforbindelsen Nea–Järpströmmen. Denne
                  forbindelsen vil som nevnt øke overføringskapasiteten mellom Midt-Norge og
                  Sverige, og skal etter planen settes i drift til høsten. 

Arbeidet med nettforsterkninger har muliggjort mer import inn til området og bedre
                  kraftflyt innen regionen. Samlet har Statnett i løpet av de siste årene foretatt
                  investeringer for om lag 5 milliarder kr i regionen, inkludert kostnadene for
                  reservekraftverkene. Statnett planlegger i tillegg ytterligere investeringer for
                  ca. 2,5 milliarder kr. 

Det viktigste enkelttiltaket i arbeidet med å bedre kraftbalansen i Midt-Norge er
                  å få på plass en ny overføringsforbindelse mellom Sogn og Møre. Statnetts
                  konsesjonssøknad er nå til behandling i NVE, og NVE planlegger å fatte et vedtak
                  før sommeren. Jeg forventer at vedtaket påklages til Olje- og energidepartementet.
                  I så fall er det en sak jeg vil prioritere svært høyt. En realisering av denne
                  overføringsforbindelsen vil bedre kraftsituasjonen i Midt-Norge vesentlig. 

Det andre hovedelementet for å bedre kraftsituasjonen i Midt-Norge er satsinga på
                  fornybar energi og energiomlegging. Som et ledd i dette har NVE styrket sin
                  saksbehandlingskapasitet når det gjelder konsesjoner. NVE vil nå også prioritere
                  saker i regioner med stort kraftunderskudd, bl.a. Midt-Norge. 

Enova har en betydelig aktivitet rettet mot kommuner i Midt-Norge. Dette omfatter
                  både kommunal energiplanlegging, altså energieffektivisering, og konkrete
                  prosjekter. Kommunene i Midt-Norge oppfordres spesielt til å søke tilskudd og
                  realisere konkrete prosjekter i det området. 

Regjeringa har som kjent styrket tilgangen på kapital til dette. Energifondet er
                  styrket med nesten 1,2 milliarder kr bare i forbindelse med tiltakspakken. Dette
                  innebærer at vi i år har 2,6 milliarder kr til rådighet for den type tiltak. Alle
                  Enovas satsingsområder vil kunne prioriteres, også i Midt-Norge, inkludert økt
                  vindkraftsatsing. I så måte legger Enova opp til å gjennomføre to utlysningsrunder
                  for vindkraft i 2009. Søknadsfristen for første runde er 15. mai, hvilket er svært
                  nært forestående. 

Det arbeides også med andre tiltak for å bedre forsyningssikkerheten i regionen.
                  Blant annet har jeg igangsatt et arbeid med å vurdere hvilket handlingsrom det er
                  for å støtte ny produksjon og forbrukseffektivisering i Midt-Norge ut fra hensynet
                  til forsyningssikkerhet. Om det har jeg hatt uformelle samtaler med EUs kommissær
                  Piebalgs om saken, og departementets embetsverk har også hatt innledende møter med
                  både ESA og EU-kommisjonen om det samme. 

Kraftsituasjonen i Midt-Norge illustrerer at etablering og utvidelser av store
                  forbruksenheter kan medføre store utfordringer for kraftsystemet. Det er viktig,
                  slik vi nå gjør i forbindelse med Ot.prp. nr. 62 for 2008–2009, som er framlagt
                  for Stortinget, at vi ser på forholdet mellom produksjon og forbruk, og legger
                  klare rammer for det i framtiden for å unngå at vi kommer i en slik situasjon som
                  vi har gjort i Midt-Norge, som følge av at det ikke har vært planlagt godt nok
                  over lengre tid. 

Samlet sett gjøres det nå en jobb for å bedre kraftsituasjonen i Midt-Norge. Det
                  er ikke en sak som løses fra den ene dagen til den andre. Det er et omfattende
                  arbeid, men et arbeid som vi er i gang med. 

 Det blir replikkordskifte. 

 Statsråden sa i sitt innlegg at noe av det viktigste er å styrke
                  overføringskapasiteten inn til Midt-Norge, men statsråden nevnte også at det er
                  viktig å støtte ny kapasitet i produksjonen. 

Underskuddet i Midt-Norge er grovt regnet ca. 5 TWh. Hvis vi ser på de prognoser
                  og de statistiske tallfakta som foreligger, er det et betydelig utnyttbart
                  kraftpotensial fortsatt i både Møre og Romsdal og i Trøndelagsfylkene, altså på
                  ca. 7 TWh – hvis vi ser bort fra alt som er vernet, og alt som er utbygd. 

Hva slags tanker gjør statsråden seg når det gjelder å utnytte det store nyttbare
                  vannkraftpotensialet som fortsatt finnes der, og som er på 7 TWh – som altså er
                  større enn kraftunderskuddet som eksisterer i Midt-Norge? 

 Jeg er entusiastisk i forhold til gode vannkraftprosjekter som kan levere ny
                  fornybar energi, og som samtidig kan utvikles innenfor de kravene vi skal og bør
                  sette for inngrep i naturen med hensyn til miljørestriksjoner. 

For øvrig hadde jeg gleden av å åpne et utvidet anlegg på Vestlandet, i Sauda, for
                  noen få uker siden, og bare derfra kommer det 600 nye GWh inn i det norske
                  kraftmarkedet. Vi ser også at vi fra småkraftverk får betydelige innslag av ny
                  kraft som følge av nye kraftutbygginger. Det er bra. 

Jeg er også veldig entusiastisk i forhold til å kunne få ny fornybar energi inn
                  fra vindkraft. Der ser vi at vi i Midt-Norge, som i landet for øvrig, har fått
                  lite ny kraft inn den siste tida nå. Derfor har vi også gått inn med mer penger.
                  Vi har som kjent en ny utlysningsrunde nå om noen få dager, og jeg håper virkelig
                  at det også der vil bli søkt om støtte til gode prosjekter i Midt-Norge, slik at
                  det gjennom det gis en mulighet til å øke produksjonen i regionen. 

 Representanten Borten Moes innlegg blir som et testament over handlingslammelsen
                  til denne regjeringen i forhold til forsyningssituasjonen og ikke minst
                  kraftsituasjonen i Midt-Norge. 

Representanten sier at det ennå er tid til å få på plass tiltak. Så mitt spørsmål
                  vil da være, enkelt, til statsråden: Hvilke tiltak planlegger statsråden å legge
                  fram for Stortinget i den tiden han har igjen som statsråd? 

 Det er cirka én uke til søknadsfristen går ut for Enovas runde på vindkraft. Det
                  er et område som gir mulighet for Midt-Norge. Det kan være konkrete tiltak som der
                  kommer som følge av de pengene Regjeringa har stilt til rådighet for
                  vinkraftsatsing, penger som tidligere ikke har vært tilgjengelig for bransjen. 

Jeg kan ikke gå inn og detaljstyre private prosjekter. Jeg skal heller ikke gå inn
                  og ta saksbehandlinga for de prosjektene som det forhåpentligvis blir søkt om
                  penger til. Men gjennom at Regjeringa nå har stilt så mye mer penger til
                  disposisjon, øker det også mulighetene for at konkrete tiltak i Midt-Norge blir
                  gjennomført for å øke produksjonen. 

For øvrig må jeg nok si at det er en ganske sterk opplevelse å sitte og høre på
                  representanten Skovholt Gitmarks innlegg her i dag, der han ikke hadde én
                  refleksjon i forhold til hva som ikke ble gjort i forrige periode for å sikre
                  kraftsituasjonen i Midt-Norge. 

 La meg begynne med å si at jeg er helt enig med statsråden i at det var kun ett
                  parti i forrige periode som tok kraftsituasjonen i Midt-Norge på alvor. Det var
                  verken Høyre eller Senterpartiet. 

Men tidligere statsråd Åslaug Haga fra Senterpartiet var i Midt-Norge i januar
                  2008 og uttalte med brask og bram at Midt-Norge skal prioriteres når det gjelder
                  de midlene som statsråden nå gjentatte ganger viser til med hensyn til ny fornybar
                  energi. 

De midlene som ble tildelt i 2008 til ny fornybar energi, havnet ikke i
                  Midt-Norge, til tross for at vi har to vindkraftverk som til sammen skulle ha gitt
                  nærmere 1 TWh ny fornybar energi inn i et område som har solid og kritisk
                  underdekning. Et av disse prosjektene er Ytre Vikna, et av de aller beste
                  prosjektene i denne regionen. 

Er det slik at vi nå kan forstå statsråden slik at man ikke bare sier det, men
                  faktisk også mener at Midt-Norge vil bli prioritert i forhold til utbygging av ny
                  fornybar energi, og at man kan forvente at Vikna blir realisert i denne perioden?
               

 Den ramma som Stortinget har lagt for Enovas virksomhet, er jo klar. Den går på at
                  Enova skal velge de prosjektene som gir mest energiproduksjon pr. innsatt krone.
                  Det er mulig Fremskrittspartiet ønsker å gå bort fra den politikken, men det har
                  vært Stortingets mening. Det betyr også at tiltak i Midt-Norge vil bli vurdert
                  sammen med tiltak i landet for øvrig. 

Så mener jeg det er en interessant diskusjon å se på hvilke signaler vi velger å
                  gi videre til Enova om kraftsituasjonen i Midt-Norge. Men det krever i så fall at
                  Stortinget er inne her. 

Jeg ønsker flere gode fornybare prosjekter i form av søknader fra Midt-Norge til
                  Enova velkommen. Regionen kan absolutt komme med enda flere prosjekter enn det vi
                  har sett så langt. Men jeg vil ikke – og det tror jeg det er forståelse for – gå
                  inn og saksbehandle enkeltprosjekter som det eksempelet representanten Lien tok
                  opp her. 

 Replikkordskiftet er omme. 

 Jeg fant grunn til å ta ordet på nytt, fordi i det ene øyeblikket hører vi at
                  Midt-Norge skal prioriteres, og at de midlene er veldig relevante, og så hører vi
                  at vi må komme med flere nye prosjekter. Det er ikke det at det er for få
                  prosjekter i Midt-Norge som er problemet. Problemet er at rammevilkårene for å få
                  realisert prosjektene, er for dårlige. 

Statsråden var også inne på historien. Siden jeg er utdannet historiker, kan jeg
                  jo ta en liten gjennomgang av den – jeg føler meg for så vidt kvalifisert til det.
                  Det startet med Ormen Lange-utbyggingen, som er det eneste store
                  petroleumsprosjektet på Fastlands-Norge som er bygd ut uten egen kraftforsyning.
                  Statnett sa den gangen – det var i forrige stortingsperiode, så det har ikke
                  statsråden noe ansvar for – at dette må løses enten med ny forsyning eller med
                  nettforsterking. At Statnett ikke var tidlig nok ute og advarte om det, kommer
                  selvfølgelig av at Statnett i sin villeste fantasi ikke kunne forutsette at
                  stortingsflertallet, uten Fremskrittspartiets stemmer, aksepterte at man bygger ut
                  en så stor kraftforbruker uten å sørge for kraftforsyning med det samme. Fra det
                  vedtaket ble gjort, har Statnett vært klokkeklar. De har sagt at ny forsyning er
                  det aller beste i denne regionen, og det er også det som gir den suverent beste
                  samfunnsøkonomien. 

Så kommer vi til Statnetts høstkonferanse i 2005: En svært anstrengt
                  kraftsituasjon vil oppstå i Midt-Norge. Fra da av burde hele Stortinget vært klar
                  over denne situasjonen, og forhåpentligvis også alle senterpartistatsråder som har
                  styrt OED etter den tiden. 1. mai 2006 reiser Stoltenberg til Nord-Trøndelag og
                  sier at nå kan vi bare stikke spaden i jorda for gasskraftverk. Et og et halvt år
                  går før Åslaug Haga kommer til Midt-Norge og sier at kraftkrisen skal løses med
                  fornybar energi. 

Hvis vi kunne ha forsynt Midt-Norge med løfter i stedet for med kraft, hadde vi
                  ikke hatt noe problem. Ytre Vikna blir ikke prioritert, de får ikke støtte. Vi
                  har, som min kollega Torbjørn Andersen har pekt på, 7 TWh vannkraft i regionen som
                  ikke blir realisert, delvis på grunn av vern, delvis på grunn av at utbyggerne har
                  sittet og ventet på grønne sertifikat-ordninger, som Regjeringen har lovt i tre og
                  et halvt år. 

Jeg bruker ofte å gjengi en annen kollega, Ola Borten Moe, fra denne talerstolen.
                  Det skal jeg gjøre i dag også. Han sa at vi ikke har kommet dit vi burde ha
                  kommet. 

Det er noe av det sanneste Borten Moe har sagt fra denne talerstolen. 

La meg også understreke at den planlagte ferdigstillingen av Fardal–Ørskog-linjen
                  i løpet av de siste tre og et halvt årene har blitt utsatt med ett år. Jeg håper
                  at vi kan slippe flere utsettelser av denne linjen, og at olje- og
                  energiministeren kan gi et signal til sitt byråkrati om at denne linjen må
                  ferdigstilles så fort som overhodet mulig. 

 Flere har ikke bedt om ordet til sak nr. 7. 

(Votering, se side 2896) 





                    

 Under debatten har Torbjørn Andersen satt fram et forslag på vegne av
                  Fremskrittspartiet, Høyre, Kristelig Folkeparti og Venstre. Forslaget lyder: 

«Stortinget ber Regjeringen fremme en handlingsplan med konkrete tiltak for å
                     avverge en forsyningskrise i kraftforsyningen til Trøndelag og Møre og Romsdal,
                     og legge denne frem for Stortinget i løpet av vårsesjonen 2009.» 

Det voteres alternativt mellom dette forslaget og komiteens innstilling. 

Komiteen hadde innstilt: 

Dokument nr. 8:30 (2008–2009) – representantforslag fra stortingsrepresentantene
                  Elisabeth Røbekk Nørve og Ivar Kristiansen om å be Regjeringen fremme en
                  handlingsplan for å hindre en forsyningskrise i kraftforsyningen til Trøndelag og
                  Møre og Romsdal – vedlegges protokollen. 

Votering:

Ved alternativ votering mellom komiteens innstilling og forslaget fra
                  Fremskrittspartiet, Høyre, Kristelig Folkeparti og Venstre ble innstillingen
                  bifalt med 55 mot 50 stemmer.

(Voteringsutskrift kl. 15.00.01)

 I sak nr. 8 foreligger det ikke noe voteringstema. 


                    
                    

 Stortinget går til votering i sakene nr. 1–7 på dagens kart. 





                
                
                

Voteringen i en sak finnes i slutten av referatet for hver enkelt sak.


            


            

 

Dermed er dagens kart ferdigbehandlet. 

Forlanger noen ordet i henhold til forretningsordenens § 37 a
                     før møtet heves? – Møtet er hevet. 





                    
                    
                    

