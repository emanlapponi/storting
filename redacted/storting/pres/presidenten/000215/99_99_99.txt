 Taletiden er omme. Presidenten ber om at man respekterer taletiden.




 Kristelig Folkeparti har som mål at det ikke skal skje ulykker verken på land eller sjø. Derfor har Regjeringen prioritert trafikksikkerhet. Flere tiltak er fremmet for å forebygge ulykker.




Det siste forslaget er å sette ned promillegrensen fra 0,5 til 0,2. Stadig flere respekterer at alkohol og bilkjøring ikke hører sammen, så jeg håper det blir flertall for forslaget. Forbud mot å bruke mobiltelefon som ikke er fastmontert, er også et godt tiltak. Regjeringen har prioritert økt vedlikehold av veiene våre. God snøbrøyting på denne tiden av året gir bedre sikkerhet.




Sist sommer ble det gjort forsøk med lavere fartsgrense. Erfaringene viser at ulykkestallene gikk mest ned der kontrollen økte.




Trafikksikkerhetsarbeid handler mye om holdninger. I Aust-Agder ble det i fjor gjennomført en aksjon som het «Krafttak mot trafikkdøden» i de høyeste klassetrinnene. I tillegg økte kontrollen av bilbeltebruk, fart og promille. Fylket har sammenhengende veilys gjennom hele fylket. Etter at disse er kommet, er nattulykkene redusert, likedan viltulykkene. 




Tross dette topper Aust-Agder statistikken over antall drepte og alvorlig skadde i trafikken. Ulykkesbelastningen er nesten dobbelt så høy som landsgjennomsnittet. Den samme veistrekningen har størst trafikkøkning i Norge. Dessverre er veistandarden dårligst i landet. Andel med tilfredsstillende veistandard ligger bare på det halve av landsgjennomsnittet. Eget bomselskap er dannet, og nå venter sørlendingene utålmodig på et klarsignal. I bompengeprosjektet ligger det forslag om strakstiltak som vil bedre trafikksikkerheten.




Utålmodigheten er også slutt når det gjelder forventninger til Nasjonal transportplan. Ingen landsdel får så lite penger i forhold til innbyggertallet. En sum på 36 mill. kr pr. år til Aust-Agder står ikke i stil med de 250 mill. kr en har beregnet som merkostnader til transport og trafikkulykker pr. år.




Sist helg var det en stor underskriftskampanje for økte statlige midler til stamveien i Agder-fylkene. Neste tirsdag blir disse levert i Oslo. En stor delegasjon fra næringsliv, shipping, høyskole og politikere vil understreke at nå er det Sørlandet som må bli prioritert.




En rask utbygging vil redusere ulykkesnivået, redusere transportkostnadene og løse miljøproblemene. Det vil gi store gevinster for velferden både for oss som bor der fast, og for dem som besøker eller reiser gjennom vår flotte landsdel.




 Eg vågar å blanda meg litt inn i denne sørlandsdebatten. Det er ein viktig interpellasjon, som gjeld ulykker både på veg og sjø, og den er viktig for heile landet.




Og eg må seia at det å ha ein nullvisjon er dristig, det er eg einig i. Det vil krevja veldig mykje av oss alle når det kjem til Stortinget, for å kunne setja i verk det som må gjerast dersom vi skal kunna oppfylla den visjonen som statsråden har varsla at han skal koma med i Nasjonal transportplan.




Det er slik at ingen av oss aksepterer noka dødsulykke, det er heilt klart. Men vi må gjera noko. Og om vi er einige om kanskje ein visjon, er einige om at vi ikkje aksepterer dødsulykker, så er det altså 320 menneske kvart år som tapar livet. Vi veit òg veldig mykje om at det er ein samanheng mellom vegstandarden t.d. og talet på ulykker. Derfor dreiar det seg òg om pengar i tillegg til andre ting vi må gjera, og då snakkar vi faktisk om å auka løyvingane til heile samferdselssektoren vår.




Eg har òg lyst til å ta med litt om skipsleia vår. Vi veit jo faktisk at for nokre år sidan vart det i budsjettet reist åtvaringar mot kva som kunne skje om vi ikkje gjorde noko med merking av fyrleia. Så kutta vi på løyvingane, og så skjedde den dramatiske ulykka med «Sleipner». Pengar er komne inn igjen i budsjettet, og det er vonleg førebyggjande mot framtidige ulykker. Men eg trur det er viktig at vi har tryggleiken i fokus. Og eg trur òg at vi må sjå på det med tida, som nokon var inne på, at alt skal gå så fort, alt skal vera så kjapt, og båtane våre skal lagast så smekre at det skal nesten ikkje visast igjen at dei går på sjøen. Vi må òg sjå på at det er tryggleik knytt til alle desse nyvinningane. Det må vi ta på alvor.




Det er klart at det er viktig med ein handlingsplan. Eg trur òg at det er viktig at vi no får ei oversikt over heile tryggleiken i samferdselssektoren vår. Vi har ulykkeskommisjonar i ettertid, men vi må få ei oversikt over kva som må gjerast på dei ulike sektorane, og så må vi gjennomføra det.




Eg må seia at å ha ein visjon på null er greitt. Men i det tidsperspektivet, altså i tida fram til år 2020, er det mange liv som kjem til å gå tapt, noko som vi ikkje kan akseptera. Derfor må vi leggja vekt på tryggleiken for folk, slik at dei kan føla at kvardagen deira kan verta sikkert ivareteken når det gjeld samferdsel. Då er det viktig å prioritera, og eg vil i alle fall åtvara mot at det skal smørjast litt lett utover fordi ein skal ta omsyn til alt. No må ein sjå kvar vi har dei store ulykkene, og prioritera der først.




 Det har vært en for så vidt interessant debatt, og selv om den har vært sørlandspreget, mener jeg allikevel at flere har tatt opp mer nasjonale hensyn og problemstillinger.




Kristin Halvorsen berømmet statsråden for nullvisjonen, og mente det var dristig. Jeg kan i hvert fall anbefale Kristin Halvorsen å lese TØIs rapport om nullvisjonen og kostnadene. Det ville bli himmerike hvis vi fikk til nullvisjonen, men den er faktisk så kostbar at jeg tror nok det vil bli rabalder. Men jeg har ingen ting imot visjonen, men TØIs rapport viser klart at det er den mest kostbare å gå inn for.




Woie Duesund hevder at vi har prioritert sikkerhet. Det kan godt være vi har gjort det, man la oss i hvert fall være enige om én ting: Det har ikke vært nok satsing, for ellers hadde vi faktisk hatt færre ulykker. 




Statsråden stilte spørsmål om vi så på ulykker på vegene med andre øyne enn vi ser på samfunnsulykker i andre sektorer. Det tror jeg faktisk vi gjør. De kommer en og en, og så er de glemt. Men allikevel er det 300 personer som mister livet sitt på vegene i Norge, og det er altså altfor mange.




Statsråden sa i et svar til Myrvoll for en tid tilbake at han måtte forholde seg til 300 dødsfall årlig på vegnettet. La meg understreke at jeg ønsker ikke å forholde meg til en sånt tall, for det er vi politikere og de politiske myndighetene som har ansvaret for å gjøre noe med det, og da skal en ikke forholde seg til det, da skal en gjøre noe med det. Og jeg vil gjenta det jeg sa innledningsvis: Politikk er å prioritere. Jeg vet at det er vanskelig, men vi kan ikke skyve disse problemene foran oss lenger. Vi sitter med ansvaret for å gjøre noe med det, vi sitter med ansvaret for å gi tilstrekkelige rammer for at tiltak kan gjennomføres som reduserer tap av menneskeliv. Og jeg vil gjenta spørsmålet jeg stilte: Kan statsråden tenke seg å ta ut de mest trafikkfarlige strekningene i de fylkene som er hardest rammet av trafikkuhell og dødsfall i trafikken, og gi disse en spesiell oppmerksomhet?




 Dette har vært en viktig interpellasjon, og det har i debatten kommet mange, nyttige og viktige innspill. Jeg tar det med tilbake igjen, og vil følge det opp. Det betyr med andre ord at jeg også kan svare på det siste spørsmålet, at jeg vil se konkret på de mest ulykkesbelastede områder for å bruke innsatsen vår der.




Så har det vært spurt: Er Sørlandets situasjon slik at de trenger et ekstra løft? Det er noe av det som vurderes i forhold til Nasjonal transportplan. Så får vi da se når Stortinget behandler den, om vi er enige om vegen videre.




La meg også nevne at innenfor tilsynsområdet har det de senere år vært opprettet nye tilsyn for å følge med på sikkerhetsområdet. Jeg mener de har gjort en god innsats, en god jobb, og det er viktig å påpeke også det. 




Det har vært snakket veldig mye om sikkerhet på landevegen, og jeg vil berøre det før jeg avslutter mitt innlegg. Men la meg understreke at her er det sikkerhet både i luft, på sjø, på bane og på veg som det er viktig å se i sammenheng og satse på. Som jeg nevnte i mitt innledende svar, vil Regjeringen samtidig med Nasjonal transportplan legge fram Nasjonal trafikksikkerhetsplan. Det er første gang det legges fram noe slikt her i landet. Førstkommende torsdag har jeg invitert alle etatene under Samferdselsdepartementet og andre departementer med underliggende organer som arbeider med sikkerhetsspørsmål i vid forstand. Da vil vi drøfte om det sikkerhetsarbeidet som drives i de ulike etatene, kan gi de andre etatene nye innfallsvinkler, ideer, eller andre forhold, som kan styrke sikkerhetsarbeidet i disse etatene. Vi vil også vurdere sikkerhetsarbeidet på tvers av sektorene. 




Men siden det har vært drøftet og sagt mye om veg, har jeg behov for å lekke litt av det som er nødvendig å gjøre for å komme videre mot en nullvisjon. Det er nemlig slik at det er ingen trafikksikkerhetstiltak som alene kan gi en vesentlig reduksjon i antall skadde og drepte. Hva må vi da gjøre? Jo, vi må styrke samordning av trafikksikkerhetsarbeidet. Vi må sikre at vegene gjøres bedre ved bl.a. vegutbygging, fjerning av skadegivende hindringer langs vegbanen, kurveutbedringer, profilerte midtlinjer, høy standard på vinterdrift og høy standard på vedlikehold. Men det kreves noe av oss alle: det vi kaller atferdsregulerende tiltak. Det kan bety senket fartsgrense. Det kan bety og skal bety forbud mot førers bruk av håndholdt mobiltelefon under kjøring – det innføres 5. mars. Promillegrensen senkes til 0,2 pst., ikke av alkoholpolitiske grunner, men av trafikksikkerhetsgrunner, forslaget ligger i Stortinget. Prikkbelastning av førerkort blir innført. Vi må innføre kontroll og sanksjoner, økt teknisk utekontroll av tunge kjøretøyer, økt kontroll av verneutstyr, automatisk trafikkontroll, ulykkesanalysegrupper, trafikksikkerhetsforskning, ulykkesanalyse av hele vegnettet. 




Summen av disse aktivitetene og av disse handlingene skal gi oss økt trafikksikkerhet og gi visjonen en mening. Jeg håper inderlig at Stortinget når de får Nasjonal transportplan, kan gi den sin tilslutning.




 Dermed er interpellasjonsdebatten omme.





                    
                    
                    

 Jan Simonsen har tatt opp det forslag han refererte til.




 Jeg vil ta utgangspunkt i to ting i representanten Simonsens innlegg. Det ene er at dagens virkelighet er helt annerledes enn i 1901, og det andre er at vi skulle være redd for at Simonsens forslag vil virke. 




Ja, jeg er helt sikker på at forslaget vil virke. Men det vil virke helt urimelig! Og forskjellen på forslaget fra 1901 og forslaget fra i dag er jo at dagens forslag er et gangetabellforslag, mens det man hadde i 1901, var et summeringsforslag. Og selv med dagens strafferammer, som Simonsen synes er altfor lave på de fleste områder, vil det veldig lett gi helt urimelige utslag.




Det er ikke nødvendigvis slik at man forbryter seg tre ganger mot samme lov. Man kan forbryte seg tre ganger mot helt forskjellige lover, det kan være helt forskjellige forhold, og da er det helt umulig å bruke den argumentasjon at dette systemet skal være avskrekkende. Jeg skal gi et helt enkelt eksempel: Det finnes mange selvstendig næringsdrivende som synes regelverket er veldig komplisert å forholde seg til når det gjelder regnskapsførsel og en rekke andre ting. Strafferammen for økonomisk utroskap er tre år, og det er veldig lett, nærmest uforvarende å bli brakt innenfor strafferammen. Mange selvstendig næringsdrivende opplever det – og jeg forstår det slik at representanten Simonsen og mange andre mener at økokriminalitet faktisk straffes for hardt. La oss da si at en begår en mildere økokriminell handling med strafferamme tre år. Da får han første gang tre år. Neste gang viser det seg at vedkommende er jeger og har våpen. Og våpenloven er blitt skjerpet, der er strafferammen et par år. Jan Simonsen stemte imot loven – han var ikke enig i den – men den ble vedtatt. Så denne lille selvstendig næringsdrivende, som allerede er blitt tatt for litt sjuskete regnskapsførsel, har da noen ulovlige våpen, enten fordi han ikke har fulgt med når det gjelder våpenloven, eller fordi han ikke har trodd det har vært så farlig, og at det ikke har vært noen stor forbrytelse. Andre gang han blir tatt, er det ikke en strafferamme på to år som teller for ham, men da er det fire år – antakeligvis vil Simonsen synes at det er en relativt tøff straff for å bryte en lov som han faktisk var uenig i ble vedtatt. Tredje gang kan det være at vedkommende driver netthandel og kommer i betraktning i forhold til personopplysningsloven, som har en strafferamme på tre år. Da har han gjort tre lovbrudd, men relativt moderate kriminelle handlinger, og siste gang kommer trippeleffekten inn: ni år for brudd på personregisterloven. Selv med dagens kjempelave straffeutmåling – etter Simonsens syn – vil modellen gi så urimelige utslag at jeg er helt sikker på at de som var stortingsrepresentanter i 1901 og var vant til helt andre strafferammer, ville ha syntes at det var et hårreisende forslag.




Til slutt når det gjelder minstestraffer: Det er helt riktig at det i innstillingen er et avsnitt som argumenterer mot minstestraffer. Det skulle bare mangle. Minstestraffer, minimumsstraffer, er jo noe vi bare tyr til hvis ikke noe annet virker. Men det betyr ikke at vi ikke kan være villig til å ty til det! Justiskomiteen, og så vidt jeg vet alle partier som sitter i justiskomiteen nå, har benyttet seg av minstestraffer f.eks. når det gjelder voldtekt. Og vi kan komme til å benytte oss av minstestraffer igjen i saker som gjelder seksuallovbrudd som vi har til behandling, f.eks. i forhold til sedelighetsovergrep mot barn. Men det er ikke det samme som at vi sier at det å innføre minstestraff er helt greit. Det er betenkeligheter ved det, og det er et virkemiddel vi bare bruker hvis vi ikke synes det hjelper å kommunisere med domstolene. I noen tilfeller har vi gjort det, men vi håper i det lengste at vi kommer i mål med andre metoder.




 Jan Simonsen har hatt ordet to ganger og får ordet til en kort merknad.




 Da får jeg sørge for å være kort. 




Nå brukte representanten Kristin Krohn Devold ganske søkte eksempler. Når strafferammen er tre år for enkelte typer kriminalitet, er det den øvre straffen man kan få. Man får vanligvis ikke tre års fengsel for en litt snusket regnskapsførsel, som hun uttrykte det, men man kan få en straff for det. Og hvis man da vet at man får en enda strengere straff neste gang man driver med litt snusket regnskapsførsel, vil man kanskje ta seg sammen og begynne å føre regnskap slik regnskap skal føres. Så enkelt vil dette systemet fungere.




Hensikten med minstestraff er nettopp å forhindre at domstolene på veldig mange områder, spesielt når det gjelder den alminnelige kriminaliteten – volds- og vinningskriminalitet – idømmer så lave straffer at det virker helt urimelig for folk flest. Og den eneste måten å få skikkelige straffer på, i overensstemmelse med folks rettsoppfatning, er å sette en minstestraff som er vesentlig høyere enn den gjennomsnittlige straffeutmålingen som domstolene bruker i dag.




Jeg kunne for så vidt bare sagt ja og amen til det som komiteens leder sa i sitt siste innlegg, men jeg har bare ganske enkelt lyst til å replisere på representanten Simonsens utsagn om at man må velge hvem man skal synes synd på, og hvem man skal hjelpe. 




I dette tilfellet kan jeg ikke se noen grunn til at ikke Ole Brumms holdning skulle kunne være den rette – jo takk, begge deler – for vi skal selvfølgelig beskytte samfunnet. Det er ingen som noen gang har gitt uttrykk for noe annet, og det er heller ikke noen som har tanker som går i en slik retning. Det er nettopp det som er poenget med justisen; vi skal beskytte samfunnet mot mennesker som begår overgrep. Men vi må også hjelpe disse menneskene, slik at de blir alminnelige, gode samfunnsborgere, som utfører kriminalitetsfrie handlinger, lever et kriminalitetsfritt liv – til beste for oss alle.




Men i saker som dette er det vanskelig å få noen reell kommunikasjon med representanten Simonsen, og Stortingets talerstol er vel kanskje heller ikke det rette stedet til å få en slik dialog. Kjenner jeg Simonsen rett, vil han – for å gå tilbake til mitt forrige bilde – raskt være tilbake i tårnet for å hoppe neste omgang. Kanskje har han skiftet skimerke – les saksoverskrift – men mannen oppå skiene vil være den samme, sannsynligvis også stilen.




 Flere har ikke bedt om ordet til sak nr. 3.

(Votering, se side 2026)





                    

 Under debatten har Jan Simonsen
satt fram et forslag på vegne av Fremskrittspartiet. Forslaget lyder:

«Stortinget
ber Regjeringen fremme nødvendige lovendringsforslag
for å gjennomføre en ordning der den straffeutmålingen
som blir utmålt ved andre gangs domfellelse automatisk
ganges med to, straffeutmålingen ved tredje gangs
domfellelse automatisk ganges med tre, osv.»

Det voteres alternativt mellom forslaget fra
Fremskrittspartiet og innstillingen.

Komiteen hadde innstillet:

Dokument nr. 8:2 (1999-2000) – forslag
fra stortingsrepresentant Jan Simonsen om automatiske økninger
av straffeutmålingen for vanekriminelle – bifalles
ikke.

Votering:

Ved alternativ votering mellom komiteens innstilling og
forslaget fra Fremskrittspartiet bifaltes innstillingen med 84 mot
16 stemmer.

(Voteringsutskrift kl. 12.50.07)


                    
                    

