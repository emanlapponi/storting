 Statsråd Horne.


 Det er en svikt i systemet. Vi lager lover, vi har forskrifter, vi har rundskriv, og da er det opp til kommunene å følge loven. Så er det fylkesmennene som skal føre tilsyn med kommunene om hvorvidt de følger loven. Her må vi se på om vi er nødt til å be fylkesmennene, når de fører tilsyn, om at de spesifikt går inn og fører tilsyn med kommunene om hvorvidt de bruker familie og nettverk som fosterhjem. Det er viktig at de undersøker det og vurderer om det er en mulighet der i dag.


Så til fylkesnemndene: De er et domstollignende apparat, så vi kan ikke gå inn og instruere fylkesnemndene. Da må vi gjøre en lovendring. Men jeg kan forsikre representanten om at dette er et tema som vi jobber med nå, og vi må også se på hvordan vi mye tydeligere kan klare å gi de føringene til kommunene. Jeg har lyst til å utfordre både rådmenn, ordførere og det politiske lederskap ute i kommunene til faktisk å sette barnevernet på dagsordenen og til at de går inn og ser på og etterspør om det blir brukt familier og nettverk.






                

