 Taletiden er nå ett minutt.

 Det vil ikke være
riktig å ta usikkerhetspåslaget på 3 milliarder
kr til inntekt for at en da også kunne ha utredet
Tjeldbergodden. Også Tjeldbergodden
måtte ha sitt usikkerhetspåslag, som da ville komme
de 1,5 milliarder kr høyere. Vi har heller ikke
anledning fra myndighetenes side til å pålegge
utbygger kostnader, verken med hensyn til utredning eller
investering og drift, dersom ikke staten selv skulle gå inn
med midler og støtte dette. Jeg anser at det ikke
er aktuelt, og at det ikke er spørrerens intensjon.

Vi har i konsekvensutredningen bedt om at operatøren gjør
grundig rede for alle de utredninger og vurderinger som
er tatt i forbindelse med valg av ilandføringssted, herunder
hensynet til miljø og økonomi, og hvordan
en faktisk har kommet fram til de fire alternativene som
til slutt var med i vurderingen.

 Ifølge lovverket skal aktuelle alternativer
konsekvensutredes. Generell praksis har vært at dersom alle
parter er enige om at kun ett alternativ er reelt, så blir bare
det utredet. Dersom det derimot er gode grunner til at
andre alternativer er aktuelle, skal minst ett av disse
utredes. Med de mange innsigelser som er kommet fra de instansene
jeg nevnte i mitt hovedspørsmål, mener
bl.a. kompetansesenteret for konsekvensutredninger at normal framgangsmåte
er å konsekvensutrede
alternativet Tjeldbergodden. Hva er grunnlaget for at statsråden
nå vil endre praksis med å overse andre
aktuelle alternativ?

 Min mening er at departementet har
fulgt de retningslinjer som er på området, og som
representanten nå refererte. I forhold til å ha
et reelt alternativ mente vi at en onshoreløsning – en
ilandføringsløsning – som et alternativ
til offshoreløsning ville gi et nødvendig valg mellom
flere alternativ. En skal huske på at på det tidspunktet
denne avgjørelsen ble tatt, var det en betydelig kostnadsforskjell mellom
ilandføringsalternativet i forhold til offshoreløsningen.
Jeg har aldri lagt skjul på at jeg har håpet
på at det skulle være mulig å forsvare
en ilandføringsløsning. Jeg har da ment at det mest
hensiktsmessige er å konsentrere
all oppmerksomhet og all utredning omkring det
ene alternativet som kostnadsmessig har vist seg så mye
mer gunstig enn alle de øvrige.





                

