 Følgende innkalte vararepresentanter har
tatt sete:

For Hordaland fylke: Erlend 

Nornes

For Oppland fylke: Morten Ørsal 

Johansen

For Rogaland fylke: Jostein W. 

Rovik

For Sør-Trøndelag fylke:
Hanne Dyveke Søttar 

Hagen

Valg av settepresident

 Presidenten vil foreslå at
det velges en settepresident for Stortingets møte
i dag – og anser det som vedtatt.

Presidenten ber om forslag på settepresident.

 Jeg foreslår Elisabeth Røbekk Nørve.

 Elisabeth Røbekk Nørve
er foreslått som settepresident. – Andre
forslag foreligger ikke, og Elisabeth Røbekk
Nørve anses enstemmig valgt som settepresident for dagens
møte.





                    
                    
                    

 Stortinget mottok mandag meddelelse fra
Statsministerens kontor om at følgende regjeringsmedlemmer
vil møte til muntlig spørretime:

statsråd Lars Sponheim

statsråd Svein Ludvigsen

statsråd Kristin Krohn Devold

De annonserte regjeringsmedlemmer er til stede,
og vi er klare til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes reise seg. –

Vi starter med første hovedspørsmål,
fra representanten Inge Ryan.

 Jeg ønsker å stille
et spørsmål til landbruksministeren.

Vi har en landbruksminister som har profilert
seg sterkt på dette med småskalaproduksjon. Det
var også temaet i Dagbladets Helgemagasin sist
fredag, der det står følgende:

« – Noen
mener du bruker mange store ord om småskalaproduksjon.
Men ikke gjør nok for å legge til rette
for det?  – Ja? sier Sponheim. Han virker en smule irritert.
 – Hva mer er det jeg skal gjøre, da?»

Mitt spørsmål er derfor:
Er det idétørke i departementet og på statsrådens
kontor for tida? Har statsråden gått tom for stimuli
når det gjelder å nå målene
for en annerledes landbrukspolitikk der en stimulerer til mer småskalaproduksjon?

 Vi får håpe
at statsråden ikke er irritert i dag.

 Vi får se utover i spørretimen.

Det er ikke idétørke i Landbruksdepartementet.
Er det noe vi arbeider med, så er det å skaffe
norske bønder og norske bygder et bredere
inntektsgrunnlag ved å kunne videreforedle
og gjøre mer med produktene sine, slik at de kan få en
større verdiskaping og dermed en større
inntekt og lønnsomhet. Det tradisjonelle landbruket er
under press, og derfor er det viktig at bøndene også får
alternativer til å kunne tjene mer penger, på å kunne
foredle mer osv. Vi er i overgangen til et modent
marked hvor det åpenbart vil være mer å tjene
på et mangfold, gjøre ting med produktene sine
som gjør at det er mulig å ta ut høyere
priser. Det har vi organisert på en egen måte
i Landbruksdepartementet med et prosjekt vi kaller «Landbruk pluss»,
det som skal vokse i landbruket framover og gi muligheter.
Vi er bl.a. i gang med en handlingsplan for at det skal bli lettere å starte
og drive matbedrifter. Det blir ganske sentralt
for det nye Mattilsynet å ta opp i seg en slik type
kultur – ikke at det skal hindre og være
vanskelig for nye, små etablerere innen
matforedling, men faktisk lettere å få det til.
Vi ser at det er mange spennende prosjekter på gang når
det gjelder å finne salgskanaler, som er noe av problemene
for småskalaproduksjon. Bøndene starter selv et
eget Bondens Marked over hele landet i løpet
av denne sommeren. Vi kjenner andre viktige prosjekter,
bl.a. «Beine vegen» i Rogaland. Vi ser også en økende
vekst, som vi satser mye på i dette prosjektet, ved at
folk kombinerer egen matproduksjon med reiseliv/restaurantdrift
på gårdene sine og produserer for lokale
markeder.

Andre viktige ting som skjer på dette
området, og som er i ferd med å skape et mye mer
mangfoldig matvareutbud basert på lokal produksjon, er
f.eks. det som nå iverksettes fra 1. juli, en fri etablering
av melkeproduksjon uten
kvoter, hvis man foredler selv. Det er ikke svaret for
alle, men for mange bygder.

Vi har også satt i gang
en merkeordning som gjør at man kan eie et geografisk merke,
et opprinnelsesmerke. Det er denne regjering som har gjort det.
Summen av dette og de mange andre ting som ligger i planene,
er: Det gjøres mye, og det skal gjøres mye.

 Det er en dramatisk situasjon i distriktslandbruket.
4 000 bruk legges ned hvert år, og man regner
med at slik vil det fortsette i årene framover. Det betyr
at hvis vi skal berge distriktslandbruket, må vi over på et
helt nytt spor i landbrukspolitikken. Det betyr at vi må over
på mye mer satsing på kvalitet, på økologisk produksjon
og på matkultur. Jeg vet at statsråden er opptatt
av det. Men det er de konkrete virkemidlene, stimuli, som virkelig
gjør at man kommer over i det nye sporet, og ikke bare
prate om det, enten det er i intervju i Dagbladet eller
i festtaler.

Derfor vil jeg utfordre
landbruksministeren på to ting: Kan landbruksministeren
tenke seg at man innførte momsfritak for nisjeprodukter?
Kan landbruksministeren tenke seg at man kunne ha fritak for omsetningsavgift når
det gjelder nisjeprodukter, f.eks. opp til et beløp på 100 000 kr?

 Ja, la meg først få si – og jeg
blir ikke noe irritert når jeg sier
det – at det er nå slik at det å få lov å snakke
og argumentere er jo en del av en politikers og demokratiets viktigste
verktøy. Jeg blir litt oppgitt over at dette skal være
vanskelig, det er faktisk mulig å gjøre det og
samtidig gjøre masse konkrete ting, slik jeg mener
vi gjør. La meg si det slik: Det er helt avgjørende
at landbruket finner flere bein å stå på og
gjør andre ting, som jeg sa innledningsvis, fordi
den tradisjonelle volumproduksjonen i en voksende økonomi
vil utgjøre en stadig mindre andel, og da må bøndene
skaffe seg mer inntekter på andre områder,
bl.a. gjøre noe med produktene sine som gjør
at prisen kan vokse samtidig med økonomien. Det er et helt
sentralt poeng. Da må man gjøre de tingene
man er god på, bl.a. produsere kvalitet, kunne dokumentere
en historie bak produktene, og mange andre
ting.

Jeg er litt overrasket over at SVs glimrende
næringspolitiker først og fremst tar til orde
for skattelettetiltak for å stimulere dette. Jeg vil ikke
svare konkret på om jeg sier ja til
noe momstiltak. Det tror jeg er vanskelig å få til,
men generelt må vi bruke skatt mer som et virkemiddel
for å stimulere småskalaproduksjon og næringsutvikling
på gårdene. Det har vi gjort, og det tror jeg
vi må se nærmere på.

 Presidenten er tilbøyelig
til å dele statsrådens oppfatning av
at det er ikke noe galt med festtaler. Det er ikke
nødvendigvis noe galt med Dagbladet heller.

Det blir fire oppfølgingsspørsmål – første
Bjørn Jacobsen.

 Alle veit jo at norsk landbruk skal
sikre folk forsyning av trygg mat og den enkelte bonde ei rimeleg
inntekt. Det ligg òg ein tradisjon bak det med ein rett
og ei plikt til å halde landet i hevd og utnytte dei ressursane
som faktisk finst i landet.

Vi ser også no at EU legg
om sin landbrukspolitikk til å gje mindre støtte
til såkalla produksjonsdrivande tiltak. Korleis følgjer
Regjeringa opp dette i forhold til å styrkje tiltak som
gjer at produksjonen i Noreg tek utgangspunkt i dei naturressursane
vi har i landet, og til i mindre grad å styrkje
produksjon basert på kunstgjødsel
og kraftfôr?

 La meg først få si at i norsk
landbrukspolitikk har vi gått veldig langt i å bruke produksjonsnøytrale
virkemidler, som ikke er direkte knyttet til salgsvolum
og produksjonsvolum. Det mest ytterliggående tilfellet
er vel i en så viktig distriktsnæring som sauenæringen,
hvor kanskje så mye som tre fjerdedeler eller
to tredjedeler av inntekten kommer direkte over statsbudsjettet,
ubundet av hva man direkte leverer til slakteri av matproduksjon.
Det er en del av de kollektive goder landbruket produserer.

Problemstillingen er at den enkelte bonde også er
en bedriftsøkonom, som regner på hva det er som
er lønnsomt å gjøre. Hvis vi kommer dit
hen at det ikke er økonomi i å levere
matprodukter til markedet, at det ikke dekker de variable
kostnadene, vil det heller ikke bli produsert noe.

Med den dekobling som EU arbeider med, som
kan gå så langt at det kan bli ulønnsomt å produsere,
vil det heller ikke bli produsert noe. Da vil det heller ikke
bli mye stell av bygder og kulturlandskap – og det er den
balansen vi må prøve å ivareta
i norsk landbrukspolitikk.

 Marit Arnstad – til oppfølgingsspørsmål.

 Jeg kan være enig i at man ikke må dekoble
det tradisjonelle landbruket med de nye næringsmulighetene
som ligger innenfor næringen.

Men om det er idétørke i
departementet – som det kanskje kan synes som – har
det ikke vært det hos landbruket sjøl
i vår. De har kommet med en rekke nye forslag knyttet til
jordbruksoppgjøret når det gjelder ny næringsutvikling – det
gjelder Grønn omsorg, det gjelder bruk av utmarksressursene,
det gjelder småskalaproduksjon, og det gjelder økologisk
produksjon – og de har ønsket
at man skal se det tradisjonelle jordbruket mer i sammenheng med
de nye næringsmulighetene. Da er det litt viktig hvilke
signaler som blir gitt fra departementets side, også verbalt.

Spørsmålet mitt er: Hvordan
vil landbruksministeren hindre at man ikke splitter
de nye næringsmulighetene fra den tradisjonelle produksjonen
ved f.eks. å dele dette opp i delvis jordbruksforhandlinger
og delvis budsjettspørsmål, og hvordan vil landbruksministeren
sikre mer langsiktighet knyttet til de avtalene som gjøres
med landbruket, f.eks. gjennom toårige jordbruksavtaler?

 Det er definitivt ingen idétørke
i Landbruksdepartementet. Hvis man har fulgt med i avisene og i
mediene det siste året når
det gjelder dette området, ser man at det er fra Landbruksdepartementet
veldig mange av de nye grepene er tatt. Så har det på en måte
blitt en motreaksjon, og ofte er det slik at man er skeptisk
fra landbruksorganisasjonenes side. Jeg kunne ramse opp mange eksempler
på det – men la nå det ligge. Det viktige
er at vi klarer å mobilisere alle gode
krefter til å se de nye mulighetene som landbruket må ta
tak i, hvis man skal klare å ta vare på levende bygder.

Så til det prinsipielle knyttet til
det som nå skjer ved at jordbruksavtalen tydeligere blir
en inntektsavtale for bøndene. All annen generell politikk
som involverer tredjeparter utenfor landbruket, tas ut av jordbruksavtalen
og blir mer som en generell næringspolitikk innenfor landbruksområdet,
hvor en regjering innstiller, og hvor et storting vedtar. Det innebærer
nok at organisasjonene sentralt får noe mindre
makt i landbruket, men det gjør at regjering og storting
får mer makt på disse områdene.

Så vil jeg gjerne få understreke
at det overføres mye makt til kommunene gjennom de omleggingene
vi nå gjør, nemlig til det folkevalgte lokaldemokratiet
i landbrukspolitikken. Det er organisasjonene skeptiske til. Det er
godt lokaldemokrati for denne regjeringen.

 Det er ingen tvil om at det har kommet mye
bra ut av det småskalaprogrammet som Bjarne Håkon
Hanssen introduserte da han var landbruksminister. Jeg har sett
det fordi en del kompetansenavn nå bygger nettverk
bl.a. i forhold til små produsenter. Det er veldig bra
at det skjer.

Men så ser vi at det er mange – jeg
har i hvert fall et konkret eksempel – som
plages med å få levert varer fordi de store kjedene ikke
vil ta imot det de leverer. Da blir man på en måte
litt maktesløs. Hvis man tenker nytt, tenker nye arter
og nye måter å drive ting på, og møter
en kjede som overhodet ikke vil ha produktet, da er man
på en måte ferdig og sjakkmatt. Har
statsråden noen løsning på det?

 Jeg registrerer at det er sjelden det er så mye
kamp om å få farskapet som når det gjelder
det kjente Verdiskapingsprogrammet for mat. Jeg ser i alle
fall at Småbrukarlaget er de som hyppigst står fram
og sier at de er initiativtakere. Det er vel heldigvis slik
i et åpent demokrati at gode ideer
løftes fram i en åpen samfunnsdebatt, så jeg
tror mange kan skryte på seg å ha spilt en viktig
rolle. Nå prøver vi også å spisse
og omorganisere dette programmet så mye at det blir et
mer strategisk program, slik at vi også kan få gode
og enda bedre resultater ut av det.

Når det gjelder de fire
store matvarekjedene som kontrollerer matvareomsetningen i Norge,
deler jeg den bekymring som representanten her gir uttrykk for,
nemlig at de har veldig mye makt til å holde ute småskalaprodusenter
som ikke kan levere store volumer hver dag over hele
landet. Det er en kjempeutfordring. Jeg har hatt mange samtaler
med disse om det. De forsikrer verbalt, de prater og sier
at de vil stille opp for å markedsføre landbrukets
småskalaprodukter, men det gjenstår ennå å se
at de faktisk gjør det. Og litt av nøkkelen er
at småskalaproduksjon, i alle fall på regionalt
og lokalt nivå, kan få så stort volum
at det er økonomi i å selge det for disse aktørene.

 Hvis det er trangt i konkurransen
om farskapet, kunne man jo satse på morskap.

Øystein Hedstrøm – til oppfølgingsspørsmål.

 Småskalaproduksjonen i Norge
er viktig, men vi må være klar over
at den ikke kan erstatte den betydelige bulkproduksjonen
vi har. Den kan være et supplement
og gi inntektsmuligheter for en del bønder.

Jeg synes at departementet har gjort en hel
del. Stortinget skal bevilge inntil 500 mill. kr
totalt sett til et omstillingsprogram, og det popper opp ideer både
her og der rundt om i landet. Men problemet
er jo nettopp leveranser.

Jeg vet om en dame i Ski som har
levert brokkoli til Meny-kjeden i en del år, med god kvalitet
og til lav pris – hun er absolutt konkurransedyktig. Så inngår
NorgesGruppen en avtale med Bama, og det er slutt på leveransene,
til tross for at prisene på brokkolien er lavere, kvaliteten
er bedre og kundene etterspør den. Folk går
i denne Meny-butikken og spør om å få brokkolien,
men det svares at det er inngått en avtale med Bama. Hva
er statsrådens reaksjon? Er dette brudd på konkurranselovgivningen eller
med intensjonen i konkurranselovgivningen?

 La meg først få si at jeg tror
det er veldig viktig at vi får fram at vi må ha
minst to tanker i hodet samtidig når det gjelder dette.
Vi 

skal 

ha en god og effektiv volumproduksjon,
og det skal sysselsette mange bønder
i landet fortsatt. Men fordi det stadig vekk blir færre
av dem, er det viktig at flere får en mulighet til å drive
næring i småskalaproduksjon og videreforedling både
innenfor mat- og landbruksområdet og
innenfor helt andre områder.
Vi må lykkes med begge deler.

Kanskje vi kunne oppnå at de som slutter
med tradisjonell volumproduksjon – de aller fleste av dem
forblir på gårdene – kunne begynne med
annen produksjon og drive annen næring.
Det burde være et mål. SND har nå i gang
et omfattende program som heter «Jeg fant, jeg fant!»,
som inviterer bønder som vil se på nye alternativer.
Vi ser en enorm tilslutning etter departementets initiativ
og gode ideer.

Så til spørsmålet
om matvareomsetning og de store kjedene, som 

er 

et
problem. Jeg tror noe av det viktigste vi kan
gjøre, er å holde et press på dem, bruke
forbrukermakten vår, gå og kreve produkter i disse
butikkene og også bidra til å åpne
andre alternative salgskanaler. Det er bøndene
i ferd med å etablere i smått, som kan
bli stort.

 Vi går videre til neste
hovedspørsmål.

 Jeg har et spørsmål til forsvarsministeren.

Ifølge Nationen den 19. og
21. mai er Norge blant de land i vår
del av verden som har det mest lukkede regimet rundt salg av våpen.
Hemmelighold og restriksjoner på eksport
av våpen kan selvfølgelig ved enkelte tilfeller være
nødvendig – faktisk både forsvarlig
og fornuftig ut fra sikkerhetspolitiske vurderinger. Jeg ser imidlertid
ingen grunn til – i hvert fall liten grunn til – at Norge
skal ha regler som er mer restriktive enn det som våre
nære allierte og andre land som det er naturlig å sammenligne seg
med, har.

Kan statsråden klarlegge om Norge
har andre og mer restriktive regler enn land det er naturlig å sammenligne seg
med, og i tilfelle ja, hvorfor er dette tilfellet?

 Jeg vil først gjøre oppmerksom
på at når det gjelder eksportlisens f.eks. for våpensalg,
sorterer det under Utenriksdepartementet. Det betyr at det sorterer
under en annen statsråd, og jeg vil derfor ikke
gå inn i detaljer rundt spørsmålet,
men svare helt generelt.

Jeg er selvfølgelig enig med representanten
Nybakk i at Norge bør ha det samme regelverket
som land det er naturlig å sammenligne seg med. Vi er en
del av et NATO-fellesskap, og det er naturlig at vi har den samme praksisen
som andre allierte i NATO som det er naturlig å sammenligne
seg med. Jeg skal selvfølgelig bidra til en gjennomgang
for å se om vi har den samme praksis eller om
det er avvik. Men jeg må da få lov til å gjøre
det i samråd med Utenriksdepartementet, siden det formelt sorterer
under Utenriksdepartementet å håndtere eksport av
våpen.

 Jeg takker for svaret og aksepterer det.

Jeg vil legge til at Norge har en
våpenindustri som også er
en viktig del av vår teknologiske industri, og at det dreier
seg om mange arbeidsplasser. Vi handler med mange land i andre
deler av verden. Dette er selvfølgelig bra – vi
mener alle at det skal være
slik når vi har en våpenindustri. Men dette bør
skje i mest mulig åpne former. Det er ikke
nødvendig at unødig hemmelighold skaper mistenksomhet
i forhold til vår våpenindustri, som jeg mener
er viktig at vi har.

Vi har også et regelverk
knyttet til salg av våpen som innebærer
at vi ikke skal selge våpen til land som bryter menneskerettighetene.
Jeg vil be om at statsråden også tar
med seg det spørsmålet til utenriksministeren.
Det finnes helt spesielle regler for salg av våpen til
allierte og til nordiske land. Men etter det jeg har sett
på de listene som foreligger, er det en del land utenfor
både alliansen og de nordiske land som vi kanskje burde
sette et spørsmålstegn ved.

 Jeg vil i alle fall innlede med å si
at jeg er helt enig med spørreren i at norsk våpenindustri
er en legitim del av norsk industri, og at det er viktig at den
har skikkelige og gode rammevilkår og selvfølgelig også mest
mulig like vilkår med våpenindustrien
i andre allierte land. Og det er ingen grunn til å ha
et overdrevent hemmelighold knyttet til salg av våpen.
Det er en legitim vare. Den norske praksisen med at vi
selger våpen i første rekke til våre
allierte og til nordiske land, gjør også at
vi føler stor trygghet for at våre våpen
kommer land i hende som vi har et sterkt tillitsforhold til.

I den grad det er behov for å gå igjennom
reglene med hensyn til enkelte land utenom gruppen allierte eller
nordiske land, er det selvfølgelig en mulighet for å ha
en dialog om det også med Utenriksdepartementet.
Men min generelle holdning er at vi ikke må bringe
oss i en situasjon der salg av våpen til våre
allierte får restriksjoner
knyttet til seg utover det andre land har, for det vil være ødeleggende
for en viktig industri og viktige arbeidsplasser
i Norge.

 Det blir oppfølgingsspørsmål – Bjørn Jacobsen.

 Ifølgje enkelte medium i går kom
det fram at både Arbeidarpartiet, Framstegspartiet og
vi i SV kan tenkje oss ein ny, grundig gjennomgang av kriteria for
sal av norske våpen. Det kom fram at vi sel til
land der det er omfattande brot på menneskerettane.

Eg har lyst til å spørje
statsråden: Er det slik at vi kan selje våpen
til land som bryt menneskerettane? Og kva slags definisjon legg
ho til grunn når det gjeld menneskerettar, i tilfelle vi
kan selje våpen til desse landa?

 Jeg ber om forståelse for at jeg ikke
begir meg inn i presise definisjoner her, særlig ikke
definisjoner av dette, der deler av det sorterer under en annen
statsråd. Jeg konstaterer også at det
tydeligvis er et stortingsflertall – hvis det er riktig
at Arbeiderpartiet, SV og Fremskrittspartiet
er enige – som ønsker å se
nærmere på hvilke grupper av land det skal kunne
eksporteres våpen til. Det er det selvfølgelig
fullt mulig at stortingsflertallet gjør. Jeg vil bare
generelt minne om det som jeg sa i mitt forrige svar,
nemlig at vi ikke må la 

anklager 

om
menneskerettighetsbrudd mot enkelte av våre allierte
land gjøre at vi blir pålagt å ha en
helt annen politikk for våpeneksport
enn det industrien i andre europeiske allierte land har,
fordi det vil bringe vår forsvarsindustri
i en umulig situasjon.

 Vi går videre til neste
hovedspørsmål.

 Mitt spørsmål går også til
forsvarsministeren.

I rekken av det jeg vil kalle mindre
vellykkede prosjekter statsråden har hatt ansvaret for,
kan mange nevnes, alt fra beltevogner og senest Golf-programmet,
som synes å ha kommet ut av styring og sannsynligvis vil sprekke
med flere hundre millioner kroner, kanskje opp til 1 milliard
kr, til feilinnkjøpte radarer til Kystvakten, som kan koste
oss over 200 mill. kr.

Vi står nå overfor fregattprosjektet,
som også synes å ha kommet ut av styring.
Fregattene bygges som kjent i Spania med en kostnadsramme på 17,3 milliarder
2000-kr. Gjennom media i den senere tid har enkelte antydet at denne
summen vil sprekke med minst 5 milliarder kr,
hovedsakelig på grunn
av våpensystemer som ikke var tatt med i det
opprinnelige prosjektet. Da er mitt spørsmål: Føler
statsråden at hun har den fulle og hele kontroll
over situasjonen? Når kan vi se slutten på disse lite
vellykkede prosjektene, som er sløsing med skattemidler
og ingen god reklame for Forsvaret?

 Jeg vil innledningsvis benytte anledningen
til å si at jeg er sterkt uenig i den beskrivelsen
representanten Width gav.

Når det gjelder beltevogner, var det
denne statsråden som endret regimet initiert
av den forrige regjeringen, slik at beltevognene kunne
komme Røde Kors og andre frivillige
organisasjoner til gode, selv om jeg er klar over at det var mange
som ønsket at jeg skulle ha tatt den beslutningen
litt raskere enn det jeg faktisk gjorde.

Når det gjelder Prosjekt Golf, er
det et solid flertall i Stortinget bak den oppdelingen av prosjektet
slik det er nå, bl.a. ved Arbeiderpartiet
og Høyre og de andre regjeringspartiene.
Dette prosjektet går helt i henhold til de planer som er
lagt fram. Det er dessuten en av de sakene som ligger
til behandling i investeringsproposisjonen, som nå ligger
hos forsvarskomiteen.

Når det gjelder radarene, kan man
si mye rart om dem, men det var i hvert fall ikke denne
statsråden som kjøpte dem. De ble kjøpt
i 1998. Det denne statsråden har gjort, er å forsikre
seg om at Kystvakten vil ha helikopter fra høsten av. Det
som er viktig, er å få en operativ løsning på et
problem som har vist seg å ha basis i et tidligere kjøp.

Når det gjelder fregattene, er også det
et av de spørsmål som er berørt i proposisjonen
som ligger til behandling i komiteen, bl.a. har vi en proposisjon
knyttet til Link-16, et nytt teknologisk element til fregattene.
Det er helt riktig at Link-16-prosjektet ikke var inne
i det opprinnelige fregattprosjektet, fordi det er en type
utstyr som knapt fantes på den tiden da fregattprosjektet
ble godkjent. Men for øvrig er fregattprosjektet godt i
gjenge. Jeg regner med at stortingsflertallet og komiteen
gir sin tilslutning til tilleggsprosjektet, Link-16, som ligger
til behandling i komiteen. For øvrig er det full adgang
til å stille alle de spørsmål
man måtte ha om fregattene i forbindelse med investeringsproposisjonen,
som også ligger til behandling i komiteen.

Fregattprosjektet som helhet går som
forventet. Det gledelige er jo også at man på gjenkjøpssiden
har en frist til 2007 for å nå 50 pst.
gjenkjøp. Vi har nådd det allerede nå i
2003.

 Takk for svaret.

Når det gjelder radarene, er det riktig
at denne statsråden ikke var den som bestilte
radarene, for å bruke det uttrykket. Det er fire år
siden vi bestilte dem. På et senere tidspunkt kunne vel
statsråden også ha gått inn
i prosjektet, evaluert det og eventuelt stoppet det hvis
hun ikke syntes det var et bra prosjekt. Selv om en statsråd
i utgangspunktet ikke har hatt ansvaret for oppstarten,
mener jeg at det alltid er full anledning til å gå inn
i et prosjekt og evaluere det.

Føler ikke statsråden
at en del av det som jeg nå har nevnt, er ute av styring?
Selv om statsråden nå sa at hun mener
at hun har full kontroll, er jeg ikke så helt
sikker på det. Føler ikke statsråden
at det kanskje ville ha vært betimelig å få en
full redegjørelse
for å få fram helheten her i Stortinget, eventuelt
få tatt opp noe av dette i komiteen?

 Det er vel knapt en uke siden vi hadde høring
om nettopp dette spørsmålet i komiteen,
der også representanten Width kunne stille alle de
spørsmål han hadde i sakens anledning.

Det er dessuten en selvfølge
at denne statsråden har fullt ansvar for radarsaken og
for å håndtere den kontinuerlig, hvilket jeg også har
gjort. Så sent som i oktober sendte FLO ut en pressemelding
om at man hadde løst alle de problemene som var
knyttet til radarene. Det var den tidsfristen man hadde for evaluering
av innkjøpet. Så har man oppdaget nye problemer
i ettertid. Det var først etter at Forsvaret
i mars konstaterte at man nå var bekymret for om problemene
lot seg løse, at vi umiddelbart både
forlangte en full gjennomgang fra Forsvarets ledelse og videresendte
informasjon til komiteen som etterdokumentasjon
til investeringsproposisjonen. Det var bare én
uke etterpå. Dette har komiteen fått
skriftlig orientering om. Vi har hatt muntlig høring i
en sak som ligger til behandling i komiteen. Jeg har ingen problemer
med å svare på alle de spørsmål
som komiteen måtte ha i tillegg i denne
saken, men jeg føler det naturlig å bruke
den saken som ligger i komiteen, til å få gjort
nettopp det.

 Det blir to oppfølgingsspørsmål – først Kjetil
Bjørklund.

 I lang tid har det kommet signaler om at fregattprosjektet
ville bli langt dyrere enn antatt, sist i Klassekampen denne uken,
der det antas en kostnadssprekk på mellom 5 og
10 milliarder kr på grunn av ekstrakostnader
i forbindelse med endrede operative krav og
dermed et annet utstyrsnivå.

Jeg har følgende spørsmål
til forsvarsministeren: På hvilken måte
vil forsvarsministeren informere Stortinget om helheten i fregattprosjektet, ikke bare
om enkeltelementer uten klare kostnadsrammer, slik vi ser av St.prp. nr.
50 for 2002-2003 og St. prp. nr. 53 for 2002-2003 som er til behandling
nå? Fregattsaken er ett eksempel og har
klar sammenheng med NATOs nye veivalg, som ble avklart i Praha i
fjor. Kostnaden for Norge knyttet til PCC-prosessen er
helt uavklart overfor Stortinget. Når vil Stortinget bli
informert om hva slags økonomiske og politiske konsekvenser
NATOs nye Prague Capabilities Commitment vil bety for
Norge?

 Stortinget får hver høst
i de årlige budsjettproposisjonene orientering om de største
investeringsprosjektene i Forsvaret. Ved siden av det legges det
på våren fram en investeringsproposisjon som også orienterer
om de store prosjektene, og som gir komiteen
full anledning til å stille alle de spørsmålene
de måtte ha knyttet til enkeltprosjekter, og da vil jeg også besvare
dem.

For å begynne med det siste først:
Når det gjelder Prague Capabilities Commitment,
hadde vi også stortingsrunder på dette
i fjor rett etter møtet i Praha, der vi anslo
prislappen for denne forpliktelsen for det norske forsvaret
 til  å  være  i  størrelsesordenen
 700–800– 900 mill. kr. Vi viste også til
at vi gjennom forskyvning av prosjektet kunne dekke dette innenfor
118-rammen. Altså er det redegjort for. Etter
hvert som de konkrete prosjektene utkrystalliserer seg, vil de selvfølgelig
bli lagt fram for Stortinget, men så langt er vi ikke
kommet.

Når det gjelder fregattene, har jeg
akkurat nevnt Link-16-prosjektet, som er et ledd i nettverksbasert
forsvarsstrategi, og som ikke var tema den gangen
prosjektet ble vedtatt. Derfor er det kommet en tilleggsproposisjon
som ligger til behandling.

 Gunnar Halvorsen – til
oppfølgingsspørsmål.

 Jeg synes statsråden håndterer
de fleste sakene i tråd med det som flertallet i Stortinget
mener, men jeg vil gjerne utdype et par ting når det gjelder
gjenkjøp.

Statsråden var inne på at
det ser ut som gjenkjøp med hensyn til fregattene går
greit, og at vi får det som var målet om 100 pst.
gjenkjøp. Jeg vet ikke om det går an å utdype
hvilke næringer det vil bli til glede for?

Dessuten er jeg interessert
i hvordan det går med gjenkjøp når det
gjelder utviklingskontrakten i forhold til F-35, eller
Joint Strike Fighter som det heter på nynorsk, der vi er
med på 100 mill. kr.

 Jeg vil innledningsvis si at gjenkjøp
er en viktig måte for norsk industri å sørge
for at den får levert produkter på som ellers
er konkurransedyktige, også til viktige forsvarsprodukter
i andre land.

Når det gjelder fregattene, er det
forutsatt at det skal gjøres gjeldende 100 pst.
gjenkjøp, altså at det blir kjøpt like
mange norske produkter som den summen vi kjøper fregatter
for. Det er også i kontrakten tatt inn en forutsetning
om at halvparten av disse gjenkjøpskontraktene skal være
på plass i 2007, altså i god tid før
den siste kontrakten er levert. Status er at 50 pst. av
gjenkjøpskontraktene er på plass allerede nå,
tidlig i 2003, altså fire år før
den fristen som er satt i kontrakten, så her ligger leverandøren
langt foran.

Når det gjelder Joint Strike Fighter,
vil det bli holdt et eget møte mellom
forsvarskomiteen og undertegnede
om status for norske kontrakter i det prosjektet, men
det er altså ikke gjenkjøpskontrakter – det
er det viktig å presisere – for gjenkjøp
gjelder ikke spesifikt i det prosjektet.

 Presidenten vil etter denne
runden minne om at saker som ligger til behandling i stortingskomiteene
og skal opp i Stortinget i nær fremtid, kanskje ikke
behøver å beslaglegge tid i den muntlige spørretimen.

Vi går videre til neste hovedspørsmål.

 Jeg har et spørsmål til fiskeriministeren.

Så langt i år står
790 mennesker uten jobb på grunn av konkurser og permitteringer
i fiskeindustrien bare i Finnmark. Både
SND og private banker er svært tilbakeholdne med finansiering
i forbindelse med oppstart av ny drift etter konkurser
i den situasjonen som deler av fiskerinæringen er inne
i. Det er ofte hjørnesteinsbedrifter i sårbare
lokalsamfunn som blir rammet, lokalsamfunn hvor det er svært
dårlig med alternative arbeidsplasser. Flytting er ofte
eneste alternativ for dem som rammes.

Mitt spørsmål til fiskeriministeren
er om han vil foreta seg noe for å sikre at man kan opprettholde
fortsatt drift i denne type sårbare samfunn som
vi snakker om, og unngå at f.eks. SND bidrar til at produksjonsutstyr
blir solgt ut av landet når det faktisk finnes lokale alternativer,
slik vi har sett eksempler på i Hasvik
i Finnmark.

 Det er nok en riktig beskrivelse å si
at norsk fiskerinæring nå står overfor
utfordringer som det er lang, lang tid siden den har stått
overfor.

Det er flere forhold som er sammenfallende:
Ett er verdensmarkedet og det faktum at norsk fisk nå inngår
i en handel i et globalt marked også på råvaresiden.
Det andre er at det har vært et prisfall som
har gitt dramatiske virkninger for fiskerne de siste månedene,
ved at torskeprisen har falt med bortimot 30 pst. i løpet
av noen måneder. Det gir virkninger. Det har også vært
et betydelig prisfall i pelagisk sektor, i tillegg til de problemene
man sliter med i oppdrettsnæringen.

Dessuten er det slik at lave
kvoter i forhold til den kapasitet som er både
i flåte og i industri, fører til at det er vanskelig å få til
lønnsomhet fordi man ikke klarer å ha helårig
drift i fiskeindustrien. Når det gjelder dette, har vi forsøkt å sette
i verk en del tiltak, og det ligger også forslag
til tiltak i Stortinget hva angår struktur på kystflåten. Vi
har nå ute til høring et forslag om en kraftig
innstramming i leveringsbetingelsene knyttet til trålerne,
slik at de som har slike leveringsforpliktelser, skal levere til
bearbeidelsesindustrien innenfor de regioner
og til de bedrifter som de har en forpliktelse til.

I tillegg er det slik at vi har hatt møter
med SND. Vi skal de første dagene ha møter
med samtlige av de bankene som er mest involvert i norsk fiskerinæring,
for å få en avklaring av hvordan situasjonen er reelt
sett, både i forhold til likviditet
og lønnsomhet. Men jeg minner om at det å ensidig
bedre likviditeten ikke reparerer noe i forhold
til det som er grunnproblemet i næringen, nemlig lønnsomhet.
Vi må få til visse strukturendringer.

Når det gjelder SND og de involverte
banker, er de innstilt på, så langt vi har brakt
i erfaring, å bistå den delen av næringen
som har en lønnsomhet og en mulighet til å overleve,
slik at de kommer gjennom denne nedturen. Næringen og finansieringsinstitusjonene
er vel kjent med at fiskerinæringen har sine
oppturer og nedturer.

 Jeg takker for svaret.

Situasjonen er den at dette er en av våre
viktigste næringer, og en av de næringene
som har størst potensial for vekst også i
tiden framover. Da må man ikke la kortsynthet
og det vi får tro er en midlertidig situasjon, avgjøre hvordan
strukturen på denne næringen skal være
i framtiden, og i verste fall bidra til at det som i utgangspunktet burde være
levedyktige lokalsamfunn, blir rammet av nedleggelse på grunn
av at hjørnesteinsbedrifter forsvinner. Det er nettopp
derfor det er nødvendig å være
offensiv, for å være i stand til å utnytte
det fortrinn som kystfiskeflåten og nærhet til
fiskeressursene gir disse lokalsamfunnene i Finnmark, bl.a. på lang
sikt.

Derfor er dette mer enn et spørsmål
om struktur på flåte og leveringsforpliktelser.
Det er også et spørsmål om
hva slags landbasert industri vi skal ha, og
hvor denne industrien skal være lokalisert. Derfor
er det helt nødvendig at det blir tatt initiativ
overfor SND for å sikre at man finansierer bedrifter og
sørger for at man har en næring som er oppegående
når ressursene er under kontroll igjen.

 Det er viktig at vi forholder oss til de kortsiktige
problemene og de kortsiktige løsningene, men at de samtidig
inngår i en langsiktig strukturendring
av næringen for å gjøre den mer lønnsom og
mer robust i forhold til de oppturene og nedturene som det er naturlig
at en næring som høster av en fornybar ressurs,
står overfor.

I den sammenhengen er det allerede tatt initiativ
i forhold til SND og de involverte bankene for å avklare situasjonen,
kanskje først og fremst for flåten. Men dernest
er det slik at det er kommet konstruktive innspill. I forrige
uke var det det såkalte Nordnorsk Initiativ
i Båtsfjord som kom med konkrete forslag. Fylkeskommunen
har kommet med sine elleve punkter. Jeg hadde møte
med Finnmark fylkeskommune i går, et meget konstruktivt
møte, med det for øye å se på om
det kan komme noen mer konkrete løsninger i forbindelse
med et møte som Finnmark fylkeskommune har invitert
politikere, finansieringsinstitusjoner og andre til 11. juni her
i Oslo.

 Det blir tre oppfølgingsspørsmål – først Bendiks
H. Arnesen.

 Ifølge SpareBank 1 Nord-Norges konjunkturbarometer
for 2003 er det gjort beregninger som viser at filetindustrien i Norge
må ha en pris på 52 kr pr. kilo torskefilet
for å kunne tjene penger på salg til EU. Kina
kan i dag levere torskefilet til Europa for under 40 kr.
En vesentlig del av den norske torsken produseres ute
i verden, og det hevdes at dette skjer på samme måte
som her i Norge for mange år siden. Det er altså ikke bare
de forhold som statsråden peker på, som spiller
inn, men også krav til produksjon.

Da er mitt spørsmål: Hvorfor
er det ikke de samme kravene til produksjon
for foredlere i de øvrige landene som produserer slik filet,
spesielt når det produseres av norsk råstoff?

 Det er en riktig beskrivelse at filetindustrien
og bearbeidingsindustrien står overfor enorme utfordringer
når det gjelder marked og markedsadgang. Her er EU-medlemskap
en del av det næringen drøfter, men det er WTO-regelverket
som på lang sikt kan gi rammevilkår med like
konkurransevilkår for en stor fiskeindustri. Dernest er
det riktig at en rekke land kan bearbeide norsk fisk billigere enn
Norge. Men jeg er litt overrasket når en sosialdemokrat
ber om at Norge nå må ha de samme rammevilkår
for industrien som Kina og andre land, for arbeidskostnadene
er en vesentlig faktor som bidrar til at vi får bearbeiding
utenlands. Og denne statsråden og denne regjeringen er ikke villig
til å lytte til rådet om å bidra til å redusere
arbeidskostnader. Men vi har tatt et initiativ
overfor arbeidstakere og industrien om moderate lønnsoppgjør,
for det vil bidra til å lette mulighetene til videre bearbeiding
i Norge.

 Åsa Elvik – til oppfølgingsspørsmål.

 Spørjaren tek opp ei alvorleg problemstilling.
Eg er sjølv frå ein kommune som no har 11 pst.
arbeidsløyse på grunn
av krisa i fiskeindustrien og med det er blant dei tre kommunane
i Nordland som har såpass stor arbeidsløyse. Værøy
og Øksnes er dei to andre. Det same ser vi i Finnmark,
med Gamvik som utmerkjer seg med ei arbeidsløyse
på 13,3 pst. Dette har nesten berre si årsak i
krisa i fiskeindustrien.

Eg må seie at eg er ueinig med statsråden
når han seier at tilfeldige konkursar skal føre
til ei langsiktig strukturendring
i norsk filetindustri. Det er sjølvsagt god Høgre-politikk,
men det er dårleg politikk for kystsamfunna.

Industrien som tidlegare i vinter var imot
at staten skulle engasjere seg i forhold til den såkalla
omstruktureringa, har no sagt at ein etterlyser staten på banen
i forhold til å bidra med bl.a. likviditetsordningar. Statsråden var
her litt vag på kva han meiner om desse nye signala frå industrien.
Eg kan vere med på ein langsiktig strategi for
omstilling for å utnytte ferskt råstoff, men kva
gjer vi i dag?

 Jeg vil reservere meg mot beskrivelsen av den
såkalte krisen i fiskeindustrien, at tilfeldige konkurser
skulle være retningsgivende for strukturen. Det
er ikke tilfeldige konkurser. Hovedårsaken til
de konkursene vi har sett, er først og fremst mangel på omstilling
og mangel på inntjening. Innføring av ny teknologi
og en omstilling hadde gjort at man hadde kunnet konkurrere på verdensmarkedet.

Den andre viktige forutsetningen
som ikke er til stede når en bedrift går
konkurs, er råstoff, og vi må innse at kapasitet
i flåte og industri langt overgår
den ressursen som vi kan høste av, og det gjør
at en rekke bedrifter står stille store deler av året.
Og så vidt jeg kan huske, var spørreren ivrig
på at jeg skulle tillate at man i vinter tok mer torsk
i Lofoten. Det ville ha gjort at enda flere bedrifter
rundt om i landet hadde stått stille i lengre
perioder. Dernest er kostnadsnivået en medvirkende årsak
til det som blir karakterisert som tilfeldige konkurser, og som
jeg mener ikke er tilfeldige.

 Marit Arnstad – til oppfølgingsspørsmål.

 Jeg tror statsråden må finne
seg i at vi sier at dette er tilfeldige konkurser som
Regjeringen framstiller som en langsiktig strukturering, og det
er det ikke. Finnmark forblør uten at det er noe slags
styring over den omstilling som finner sted. Og lokalsamfunnene blør.

Et av kravene fra Båtsfjord-aksjonen
har vært at man skal avklare tidligere hva som skal være
SNDs rolle. Det er bra at en sitter i møter med SND, men
en trenger her et aktivt signal fra Regjeringen om hvilken rolle
SND faktisk skal spille. Problemet for en del
av anleggene i dag er at SND mer oppfattes som en grådig
kreditor enn som en medspiller når det gjelder å prøve å bidra
til at de kommer seg over den vanskelige kneika. Det gjelder f.eks.
i Hasvik, der det finnes lokale interessenter, der viljen til å fortsette
og til å redde arbeidsplassene er stor lokalt, men der
SND oppfattes som en motspiller. Spørsmålet er
hvilke signal Regjeringen vil gi til SND for at SND aktivt skal
bidra til at en kommer seg over den vanskelige kneika
og får en mer planlagt omstilling.

 Det er nok en rekke tiltak som må iverksettes
og følges opp i forhold til de problemene som er i næringen.
Jeg har forsøkt å peke på noen av
dem.

Det ble pekt på at Finnmark forblør.
Nå skal det sies at bildet nok er noe mer nyansert.
Det er bedrifter som går godt, og som har produksjon året
rundt. Så det er et både – og.

Tre av de tingene som fylkeskommunen i sitt
program har presentert for departementet, så vel som de
15 punktene som Nordnorsk Initiativ i Båtsfjord
streket opp, gikk på leveringsbetingelsene knyttet til
trålerne og å sikre at det råstoffet
som er, forblir i regionen. Her har jeg iverksatt tiltak, både
for å sikre at bedriftene blir opprettholdt, og i de tilfellene
hvor en bedrift ikke vil kjøpe, at fisken kan
selges innenfor regionen. Og vi har streket
opp sanksjonsmuligheter for første gang. Så her
gjør vi ting. Jeg gjennomførte en periodisering
som skulle sikre råstoff for finnmarksindustrien
på våren og på vinteren, men ble sterkt
kritisert for det fra forskjellig hold. Nå er vi i full gang
med å jobbe med SND, og jeg registrerer at SND viser imøtekommenhet
der det er grunnlag for det.

 Vi går videre til neste
hovedspørsmål.

 Eg har eit spørsmål til fiskeriministeren.
Det kunne ha vore freistande å følgje
opp i forhold til industri, men det eg skal spørje om,
har absolutt også konsekvensar for norsk fiskeindustri.

Det er nettopp gjort ei global undersøking
som er publisert i tidsskriftet «Nature», som
viser at 90 pst. av dei store fiskeartane i verda er nedfiska.
Og vi høyrer på NRK i dag at norske
fiskeeksportørar fryktar for at dette kan skape eit dårleg
ry i marknaden også for norsk torsk, og at det
vil gå ut over norsk eksport av torsk.

Vi er avhengige av tillit i marknaden, vi er
avhengige av tillit hos forbrukarane, og vi er sårbare
for denne typen informasjon. Då hjelper det ikkje
at det er skapt eit inntrykk, som er riktig, av at vi også på norsk-russisk side
set kvoten høgare enn det som forskarane anbefaler. Ein
treng ikkje gå så langt som til å seie
at torsken er truga, men det er iallfall ein realitet
at ein ikkje følgjer dei kvoteråda ein
får bak lukka dører i Den norsk-russiske fiskerikommisjon.

Kva for strategi har statsråden for å motverke
eit dårleg rykte for norsk-arktisk torsk i den internasjonale marknaden?

 Vi må erkjenne at den teknologiske
utviklingen har medført at vi på redskapssiden
og fartøysiden og når det gjelder elektronisk
overvåkning, er i stand til å gjøre ubotelig
skade på fiskeressursene. Jeg kan vise til at
kystflåten de siste tolv årene er redusert med
24 pst. i antall fartøyer. Allikevel har fangstkapasiteten økt
med 30 pst. Det forteller noe om at det må til
en regulering og en ansvarlig forvaltning av ressursene,
hvilket Norge i internasjonal sammenheng kan vise
til at vi har. På slutten av 1980-tallet/begynnelsen
av 1990-tallet gjennomførte vi strenge reguleringer av
torskefisket, og det har gitt resultater.

Derfor må det som nå blir
beskrevet i enkelte media, møtes med fakta. Og fakta er
at en torsk ikke er en torsk. Vi må skille f.eks. mellom
barentshavtorsken, nordsjøtorsken og østersjøtorsken.
Derfor blir det for unyansert å peke på at
torsken som sådan er truet.

Da kvotene for den norsk-arktiske torsken for
dette året ble fastsatt i høst, tilsa dataene
på det tidspunkt at gytebestanden ville være
på 429 000 tonn i år. Med en kvote på 395 000
tonn, som Norge og Russland ble enige om, var det forutsatt
at gytebestanden i 2004 ville øke til 535 000
tonn. Det betyr at Det internasjonale havforskningsrådet,
ICES, hittil har fastsatt et føre var-nivå på 500 000
tonn, dvs. at vi forventer at det skal ligge over det. Til sammenligning
har ICES, som er det fremste vi har innenfor
dette forskningsfeltet, fastsatt det kritiske nivået
for gytebestanden av norsk-arktisk torsk til 112 000 tonn,
dvs. en fjerdedel av det nivået som bestanden
er antatt å ha neste år. Det er først
da forskerne sier at det er grunn til å blinke
med den røde lampen. Derfor tar de som nå har
hevdet at torsken i Barentshavet er
truet, feil. Det er ikke slik at man for denne torsken
trenger å slå på rødt lys, og
det er ingen grunn til å fraråde folk å bruke
norsk torsk.

 Eg er fullstendig i stand til å skilje mellom
ein torsk og ein torsk. Det var derfor eg snakka om norsk-arktisk
torsk i mitt spørsmål.

Men er ikkje statsråden
bekymra for at dei internasjonale undersøkingane som er
gjorde, kan få ein smitteeffekt i marknaden på det
som er vår viktigaste eksportartikkel i forhold til fanga
villfisk, nemleg den norsk-arktiske torsken? For det er det som
er realiteten her. Når vi sender eit signal, som er heilt
rett, om at vi set kvoten også på norsk-arktisk
torsk høgare enn det som forskarane anbefaler,
og for så vidt også høgare
enn det som, så vidt eg forstår, var det økonomiske
rådet frå Fiskeridirektoratet til statsråden
i fjorårets forhandlingar i forhold til kva som ville vere
det økonomisk mest berekraftige uttaket av norsk-arktisk
torsk, lurer eg på smitteeffekten. Er ikkje statsråden
bekymra, som norske fiskeeksportørar er, for
at vi vil ende opp med eit dårleg rykte, som
kan få konsekvensar for marknaden?

 Jo, selvsagt er fiskeriministeren bekymret
for ethvert utsagn av denne art. Men mitt poeng er at vi både
fra storting og regjering må bidra til å få fram
de faktiske forhold, og de faktiske forhold stemmer ikke
med det som blir målbåret. I den grad vi som politikere eller
næringen bidrar til å bringe dette videre og debattere
på feil grunnlag, er det grunn til enda mer bekymring.
Derfor synes jeg det er viktig at vi både i storting
og regjering er opptatt av å bringe til torgs de faktiske
opplysninger, slik jeg opplever at representanten bidrar til gjennom
slik spørsmålsstilling. Jeg synes det er viktig
at vi får en debatt om de reelle tallene, men det er også viktig
at vi ikke reiser tvil gjennom måten vi håndterer
disse opplysningene på.

Det er all mulig grunn til å ta på alvor
slike bekymringer og slike beskyldninger. Det gjør også Eksportutvalget
for fisk, som er vårt fremste organ på markedsføring.

 Vi går videre til neste
hovedspørsmål.

 Jeg vil også stille et spørsmål
til fiskeriministeren, og jeg vil fokusere på fiskernes situasjon.

Det er jo sånn at fiskerne og fiskeriene
er inne i en vanskelig tid, med små kvoter
og dårlige priser, som har ført til at lønnsomheten
for kystfiskerne har gått ned, og de har fått
store økonomiske problemer. Kystfiskerne har ofte
satt hus og hjem i pant for å skaffe seg båt,
og for å skape en arbeidsplass eller flere og
skape aktivitet i sitt lokalmiljø. Nå frykter
mange at både arbeidsplassene og hjemmet ryker, og det
er etter min mening det verste som kan ramme
folk. Hva vil statsråden gjøre for å hjelpe
disse kystfiskerne gjennom denne vanskelige situasjonen?

 Vi var jo inne på en del av
disse problemstillingene i det første spørsmålet
som ble stilt til meg.

Det er ingen tvil om at det prisfallet som
har vært på både pelagisk fisk
og på kvitfisk, har gitt svært uheldige virkninger.
Torskeprisen falt med ca. 30 pst., og det har gjort at
mange har økonomiske problemer som
de må håndtere. Da er det viktig at vi bærer
gjennom denne nedturen bl.a. på kort sikt. Jeg redegjorde
for at vi har hatt de første møtene
med SND, vi skal de første dagene ha møter
med de store bankene som er involvert i fiskeriene, og jeg skal
senere i dag ha møte med dem som stod bak Båtsfjord-initiativet,
nettopp med det for øye å avdekke behovet,
som også er beskrevet av Norges Fiskarlag. Så vi
er i en aktiv prosess i en slik sammenheng. Men samtidig må vi
ta med oss at vi er nødt til å gjøre noen
grep, og derfor håper jeg inderlig at representanten Arnesen,
som sitter i næringskomiteen, bidrar til å få i gang
strukturkvoteordningen, kondemneringsordningen og driftsordningen,
som ligger til behandling i Stortinget, og som fiskerlagene langs
kysten har bedt om og innstendig ber om at Stortinget må gi
sin tilslutning til, for det vil bidra til bedre lønnsomhet.
Det er mangelen på lønnsomhet som er uheldig.
Det er ikke et utslag av årets prisfall og økonomiske
problemer, men vi ser at over en lang periode, de 14 siste årene,
har rekrutteringen til kystflåten sviktet dramatisk. Som
jeg har sagt før i Stortinget, for 14 år siden
var én av tre fiskere under 30 år, i dag er én
av fem under 30 år. Det forteller noe om at mangelen på lønnsomhet
og mangelen på fornyelse i flåten gjør
at ungdommen velger bort fiskeryrket. Når vi da vet at
dette er Norges nest største eksportnæring,
er det en stor trussel. Men det er å øke lønnsomheten
i flåten som er det langsiktige og viktigste
bidraget, og det kan representanten Arnesen bidra til i juni.

 Presidenten oppfordret til at vi ikke
skulle foregripe behandlingen av saker, og det skal heller ikke
jeg gjøre. Jeg snakket nå om den akutte situasjonen
for en hel næring og for mange lokalsamfunn. Jeg hører
hva statsråden sier, at det pågår møter
og drøftinger om disse tingene, og det synes jeg for så vidt er
positivt. Det er jo slik at når det har vært betydelige omstillinger
i andre virksomheter, både private og offentlige,
har det vært satt inn omstillingsmidler for å avhjelpe situasjonen,
og det har jo også før vært
svingninger i fiskeriene.

Mitt spørsmål var: Hva vil
statsråden foreslå i disse møtene som
tiltak for å avhjelpe denne dramatiske situasjonen? Det
er greit å ha møter, men det kan vel være greit å ha noen
konkrete forslag å slå i bordet med.

 Nå er vi altså kommet til mai,
og vi har avviklet betydelige deler av vinter- og vårfisket.
Vi begynner nå å se konsekvensene. Derfor er det en fase
av innsamling av informasjon sammen med Norges Fiskarlag og andre
aktører. Vi har gjort det helt klart for SND i våre
møter – vi skal ha nye møter de første
dagene med samtlige av de store bankene som er involvert, og SND – at
det å være med og ri av stormen er viktig gjennom
avdragsutsettelse, for på den måten å bidra
til at det beste blir igjen. Men vi kommer ikke
bort fra at det må en omstilling til, og derfor er jeg
redd for at representanten Arnesen blir for ivrig etter å sette
plaster på såret, slik at vi ikke skal
se det. Derfor ber jeg innstendig om – og jeg skal ikke
foregripe begivenhetenes gang, president – at man i dette
hus bidrar til det sterkeste virkemiddel for å øke
lønnsomheten og løse de økonomiske
problemene ved å behandle strukturmeldingen slik vi har foreslått,
og slik fiskerne ber om, og si: Det er det beste som kan
gjøres, også på kort sikt.

 Vi går så til det
siste hovedspørsmålet i dagens muntlige spørretime.

 En forventer kanskje at jeg skal stille spørsmål
til fiskeriministeren, men jeg skal stille spørsmål
til landbruksministeren.

I spørretimen 7. mai stod landbruksministeren
i denne sal og bekreftet at man hadde full kontroll med gjødselimporten
til dette landet. Vi har forsøkt å undersøke
det, og det er ikke tilfellet. Fjordane Landbruks Produkt
sender ut gjødseltilbud, og de har billigere gjødsel å levere til
det norske markedet enn hva Norsk Hydro har.
Vi må jo ha datablad på alt i dag – til
og med maling må vi ha datablad på. Vi skulle
vel hatt datablad på gjødsel, men det finnes ikke.
I Fjordane Landbruks Produkt har de ikke datablad. De
importerer gjødsel fra Riga. Hva gjør landbruksministeren
for å forhindre at Norge blir en søppelplass
med hensyn til kugalskap og scrapi, slik som vi har det i dag? Vi
har ikke datablad på gjødsel, og landbruksministeren
kan ikke stå i denne sal og si at han har full
kontroll.

 Presidenten vil anta at
antagelsen om at fiskeriministeren ventet å være
adressat, slo til – det så ut som om fiskeriministeren
hadde styrket seg mentalt.

 Det spørsmål Bastesen stiller,
refererer seg til et spørsmål i den ordinære
spørretimen for en tid tilbake om kjøttbenmel
i kunstgjødsel som ble tatt inn til Norge. Jeg sa i mitt
svar der det som er riktig, nemlig at Landbrukstilsynet ikke
er kjent med at det foregår noen ulovlig innblanding
av dette i lovlig innført og omsatt kunstgjødsel
i Norge. Det vi ikke kan vite, er i hvilken grad det måtte
finnes noe ulovlig omsatt gjødsel i Norge som
inneholder kjøttbenmel. Så har man den problemstillingen
at det kanskje foregår en viss handel ved at man tar med
seg kunstgjødsel – jeg vil tro det er i ganske
begrensede mengder i så fall – over grensene. Våre
fagfolk sier, som jeg gav uttrykk for i svaret, at omfanget av dette
må anses å være så lite
at det ikke representerer noen fare eller
trussel av den typen som representanten her spør om.

 Kan man forstå det slik
at det ikke foregår noen harry-virksomhet
med denne type varer?

 Jeg takker for svaret, men jeg finner det utrolig
rart, for Fjordane Landbruks Produkt må jo ha fått
tillatelse fra Landbruksdepartementet og Landbrukstilsynet. De importerer
gjødsel fra Riga. Hva slags forsikring
har vi for at ikke Riga får gjødsel
og beinmel fra Storbritannia? Ingen, etter min forstand.

Jeg må tilføye at det finnes ikke
regler i Landbruksdepartementets forskrifter som tilsier at man ikke
kan ha beinmel i dyrefôr, hundemat og kattemat. Det finnes
ingen regler. Så landbruksministeren kan ikke
ha full kontroll. Hva gjøres for å undersøke
at gjødselen fra Riga i Latvia ikke inneholder
beinmel?

 Norske lovregler gjelder i Norge,
og vi har tilsynsmyndigheter som prøver å etterleve
det regelverket så godt de
kan. I dette tilfellet er det Landbrukstilsynet som gjør
det. Jeg har all grunn til å tro at Landbrukstilsynet følger
de reglene vi har her i Norge. Landbrukstilsynet forsikrer oss om
at det som er lovlig importert gjødsel til Norge, ikke
representerer noen fare. Utover det kjenner jeg ikke
detaljer i det som representanten her løftet
fram, men jeg lover at jeg skal forfølge dette nærmere
en gang til for å se om det er noe i det representanten
Bastesen her tar opp, som ikke har vært kjent
for Landbruksdepartementet og Landbrukstilsynet.

 Tiden for den muntlige spørretimen
er omme. Vi går over til den ordinære spørretimen.





                    
                    
                    

 Det blir noen endringer
i den oppsatte spørsmålslisten, og presidenten
viser i den sammenheng til den oversikt som er omdelt på representantenes
plasser i salen.

De foreslåtte endringer i dagens spørretime
foreslås godkjent. – Det anses vedtatt.

Endringene var som følger:

Spørsmål 1, fra representanten
Berit Brørby til finansministeren, vil bli besvart av fiskeriministeren
på vegne av finansministeren, som er bortreist.

Spørsmål 2, fra representanten
Gjermund Hagesæter til finansministeren, er trukket tilbake.

Spørsmål 4, fra representanten
Vidar Bjørnstad til helseministeren, vil bli besvart av
justisministeren på vegne av helseministeren, som er bortreist.
Spørsmålet vil bli tatt opp av representanten
Sverre Myrli.

Spørsmål 5, fra representanten
Audun Bjørlo Lysbakken til helseministeren, vil bli besvart
av justisministeren på vegne av helseministeren, som er
bortreist.

Spørsmål 6, fra representanten
Rolf Terje Klungland til olje- og energiministeren, bortfaller,
da statsråden er bortreist.

Spørsmål 7, fra representanten
Gunn Olsen til barne- og familieministeren, vil bli besvart av justisministeren på vegne
av barne- og familieministeren, som er bortreist.

Spørsmål 11, fra representanten
John I. Alvheim til sosialministeren, er trukket tilbake.

Spørsmål 12, fra representanten
Morten Lund til nærings- og handelsministeren, vil bli
besvart av fiskeriministeren på vegne av nærings-
og handelsministeren, som er bortreist.

Spørsmål 13, fra representanten
Per Roar Bredvold til samferdselsministeren, vil bli besvart av
fiskeriministeren på vegne av samferdselsministeren, som
er bortreist.

Spørsmål 14, fra representanten
Øyvind Korsberg til forsvarsministeren, vil bli tatt opp av representanten
Per-Willy Amundsen.

Spørsmål 15, fra representanten
Hans Seierstad til miljøvernministeren, vil bli besvart
av forsvarsministeren på vegne av miljøvernministeren,
som er bortreist.

Spørsmål 16, fra representanten
Heidi Sørensen til miljøvernministeren, er trukket
tilbake.

Spørsmål 17, fra representanten
Rolf Terje Klungland til miljøvernministeren,
bortfaller, da statsråden er bortreist.





                    
                    








        

Spørsmål 1


    
        

Spørsmål 2


    
        

Spørsmål 3


    
        

Spørsmål 4


    
        

Spørsmål 5


    
        

Spørsmål 6


    
        

Spørsmål 7


    
        

Spørsmål 8


    
        

Spørsmål 9


    
        

Spørsmål 10


    
        

Spørsmål 11


    
        

Spørsmål 12


    
        

Spørsmål 13


    
        

Spørsmål 14


    
        

Spørsmål 15


    
        

Spørsmål 16


    
        

Spørsmål 17


    



                    

 Dette spørsmålet,
fra representanten Berit Brørby til finansministeren,
vil bli besvart av fiskeriministeren på vegne av finansministeren.

 Jeg vil stille et spørsmål
til statsråd Ludvigsen, som skal svare på vegne
av statsråd Foss:

«Nordisk Ministerråd har
engasjert tidligere statsminister Poul Schlüter til å støtte
opp under arbeidet med å fjerne hindringer mellom
de nordiske land. En av disse hindringene er den store forskjell
i bankgebyrer for utenlandske og innenlandske
bankoverføringer.

Vil statsråden ta opp dette spørsmålet
på Nordisk finansministermøte 11. juni
2003?»

 Det kunne være fristende å svare
ja og så sette seg, men jeg skal ikke gjøre
det.

Sverige har som kjent formannskapet
i det nordiske regjeringssamarbeidet i inneværende år.
Nedbygging av grensehindringer mellom de nordiske land
er et hovedtema i det svenske formannskapet og en god
oppfølging av det norske formannskapet fra i
fjor. Blant annet gjøres det ved å følge
opp den nordiske rapporten «Nordboernes rettigheter»,
den såkalte Norrback-rapporten. Denne uavhengige rapporten
ble bestilt av samarbeidsministrene, og den tar for seg mange av
de hindringene som Nordens innbyggere møter, enten de flytter,
studerer, reiser, arbeider eller sykebehandles i et av
de andre nordiske landene. I rapporten foreslås
det bl.a. at Nordisk Ministerråd skal se til at grenseoverskridende
betalinger ikke bare i euro, men også i
de øvrige nordiske valutaer skjer til samme pris som innenlandske
betalinger på samme tidspunkt.

Det svenske formannskapet har, som
det ble pekt på, oppnevnt tidligere dansk statsminister
Poul Schlüter som særskilt representant for på den
måten å legge et trykk på å realisere
anbefalingene i Norrback-rapporten. Det er planlagt et møte mellom
Poul Schlüter og de nordiske finansministrene i forbindelse
med det nordiske finansministermøte i Göteborg
11. juni 2003. Gebyrene på grenseoverskridende
betalinger er blant de sakene som vil bli behandlet der.

Det er også slik at det
er viktig at privatpersoner så vel som små og
mellomstore bedrifter kan foreta betalingsoverføringer
raskt, sikkert og til en like lav kostnad innenlands som
utenlands. Det er derfor Regjeringens ønske å legge
til rette for økt konkurranse
på bankmarkedet. Det må imidlertid ikke
medføre at norske banker kommer i en svakere
konkurransesituasjon
i forhold til utenlandske banker. Løsningene
på de spørsmål må derfor finansministeren
komme tilbake til etter finansministermøtet i
Stockholm 11. juni. Jeg sa vel Göteborg litt tidligere,
men det er Stockholm. Det er ikke så greit med store byer
i utlandet.

 Særlig ikke når
utlandet ligger så langt borte.

 Jeg erindrer ikke at jeg nevnte noen
av byene, men det er kanskje mitt problem.

Jeg har lyst til å følge
opp med å si at det er bra at saken nå blir tatt
opp på møtet mellom finansministrene den
11. juni. Det er faktisk behov for å ta tak i bl.a. dette elementet
når det gjelder grensehindringer mellom de nordiske
land, for gebyrene på pengeoverførslene oppleves
av hvermannsen som særdeles urimelige. For eksempel
koster det 75 kr å overføre 200 kr
fra Norge til Finland, og det kan vises til en rekke andre
eksempler hvor det er 80 pst. gebyr
på pengeoverførslene. I tillegg bruker man fra
to til sju dager på å forflytte penger mellom
landene. Det i seg selv er en raritet i vår teknologiske
verden.

Når statsråden sier
at saken vil bli tatt opp, må det komme noe mer enn en
oppfordring til bankene om at de ser nærmere på spørsmålet.
Det må komme noe mer, og jeg vil utfordre
statsråden: Hva tenker han? Hva mer kan komme enn en generell
oppfordring?

 Dette med kostnadene for overføringene
var ikke minst et tema mellom både Nordisk
Råds representanter og Ministerrådets samarbeidsministre
i fjor, og man foretok en undersøkelse ved at samarbeidsministrene
sendte penger til hverandre. Det ble lite igjen når øvelsen
var utført, for det gikk altfor mye bort i gebyrer. Så vi
har fått demonstrert det helt tydelig.

Det var også bakgrunnen
for at Nordisk Råd fattet et vedtak og gav en rekommandasjon,
en ordre, til Nordisk Ministerråd om at man skulle ta utgangspunkt
i den modellen som er angitt i den såkalte EU-forordningen
om betaling. EU-medlemmet Finland, som er fullt ut integrert
i ØMU, har tatt denne i bruk og gjennomført bestemmelsene. Sverige
har besluttet at det ikke skal koste mer enn EU-forordningen
har angitt, uten at de er integrert. Danmark har ikke
påtatt seg noen slike forpliktelser. Fra norsk
og islandsk side er det viktig at vi gjennom dette får
til en konkurransesituasjon
som ikke bidrar til at våre banker
blir spilt ut over sidelinjen konkurransemessig.

 Det er betryggende at samarbeidsministrene
har råd til å gjennomføre så kostbare
eksperimenter.

 Det er flere grunner til at vi burde være
medlemmer av EU, bl.a. også dette. Men jeg bare oppfordrer
statsråden enda en gang til å se til
at regjeringene i Norden nå må ha som mål
at pengeoverføringer mellom landene skal være
billigst mulig for kundene.

Det er altså tre forhold som dette
møtet 11. juni må ta tak i, nemlig at
det skal være billigere for kundene, det skal
bli en bedre informasjon om hvordan dette foregår, og
man må få redusert tiden slike betalingsoppdrag
tar. Jeg håper at statsråden tar med seg den oppfordringen
og utfordringen til dette ministerrådsmøtet.

 Det skal selvfølgelig bli gjort. Finansministeren
har i sin omgang med norske banker fått forsikring
om – det kan dokumenteres – at sentrale artikler
i EU-forordningen er gjennomført av norske banker
allerede, og at man er innstilt på at det ikke
skal praktiseres et gebyrregime i Norge som gjør
at vi kommer dårligere ut enn de øvrige land.

Hva angår medlemskapet, skal jeg ikke
kommentere det.





                

 Dette spørsmålet
er trukket tilbake.





                

 Dette spørsmålet,
fra Vidar Bjørnstad til helseministeren, vil bli besvart
av justisministeren på vegne av helseministeren. Spørsmålet
vil bli tatt opp av representanten Sverre Myrli.

 Jeg vil stille følgende spørsmål
til justisministeren på vegne av helseministeren:

«I forbindelse med landsmøtet
til Kristelig Folkeparti ble det i Romerikes
Blad 12. mai igjen sådd tvil om byggeprosjektet Nye Ahus
(Akershus Universitetssykehus).

Kan statsråden nå love
at byggestart for Nye Ahus snart kan finne sted?»

 Sverre Myrli, på vegne av representanten
Bjørnstad, viser til et avisoppslag og
fremmer ut fra dette påstand om at det igjen er sådd tvil
om byggeprosjektet Nye Ahus. La meg innledningsvis slå fast:
Det er ingen tvil om at befolkningen skal sikres et godt og forsvarlig
sykehustilbud. Men det er også slik at tidligere
planer for utbygging av Nye Ahus har hatt et for høyt
og urealistisk kostnadsnivå.

Situasjonen for Nye Ahus er den at det nå foretas
en gjennomgang av planene for det nye sykehuset. Dette arbeidet
ble initiert av Regjeringen i fjor høst, bl.a. på bakgrunn
av det meget høye kostnadsnivået som
prosjektet da framstod med. Stortinget ble orientert om dette i
forslaget til statsbudsjett for 2003. Den tidligere kostnadsrammen
for utbyggingen – før gjennomgangen av prosjektet
ble påbegynt – var på hele
9,7 milliarder kr. I revidert nasjonalbudsjett har Regjeringen,
som forutsatt, orientert om resultater fra prosjektgjennomgangen.
Her framgår det at gjennomgangen har synliggjort muligheter for
betydelige kostnadsreduksjoner, sammenholdt med hvordan prosjektet
framstod i fjor høst. Og det jobbes konstruktivt med tiltak
som kan bidra til å forbedre framtidig drift og driftsøkonomi
i det nye sykehuset. Dette arbeidet pågår
fremdeles, og styret i Helse Øst – som er sykehusets eier – skal
behandle saken om revidert forprosjekt for Nye Ahus i juni
i år.

Det foreligger også planer
om betydelige investeringer i helseforetakene, herunder Helse Øst.
Det er derfor helt påkrevd at det gjøres tilstrekkelig
forarbeid og realistiske vurderinger før storprosjekter
som Nye Ahus settes i gang. Fortsatt gjenstår det behov
for analyser og vurderinger av denne utbyggingen. En gjennomføring
av prosjektet må vurderes både isolert
og sett i sammenheng med hva som vil være mulig å realisere
innenfor de samlede økonomiske rammene
for spesialisthelsetjenesten kommende år.

Det er samtidig grunn til å understreke
at Nye Ahus er et prosjekt hvor det ligger til grunn et mangeårig
planleggingsarbeid, og hvor det er et åpenbart behov for
bygningsmessig fornyelse. Det er også derfor
det jobbes så godt og så grundig med videreføring
og bearbeiding av planer for dette. Prosjektet er høyt
prioritert, og som forutsatt tidligere, vil helseministeren
komme tilbake til videre vurderinger av disse byggeplanene i forslaget
til statsbudsjett i førstkommende høstsesjon.

 Den gjennomgangen som statsråden nevner,
er nå gjennomført. Kostnadene er kuttet i tråd
med departementets krav og er nå nede på 7 milliarder
kr.

Jeg stiller spørsmålet: Hva
er egentlig problemet? Alle har sagt at det skal bygges
nytt sykehus, og alle erkjenner problemene med det eksisterende
sykehuset. Dagfinn Høybråten sa i Stortinget 29. mai
i fjor at «bevilgning til oppstart vil komme opp i forbindelse
med budsjettbehandlingen for 2003». Det gjorde den ikke.
I revidert nasjonalbudsjett sier nå Regjeringa:
før det kan tas stilling til gjennomføring. Er
det slik å forstå at Regjeringa mener
at det kanskje ikke skal bygges noe nytt sykehus
i det hele tatt, at alle løsninger
nå holdes åpne? Eller kan statsråden
si at det er bare et tidsspørsmål før spaden
settes i jorda, når alle de formelle ting er
avklart?

 Som representanten sikkert er meget godt kjent
med, er bygningsmassen ved Akershus Universitetssykehus i hovedsak
fra 1960-tallet. Den er delvis nedslitt og til dels så skadet
av rustangrep på armeringen at det
må erstattes. Det er imidlertid satt i verk fysiske tiltak
i forhold til bygningene nettopp for å sikre
at disse fortsatt vil fungere godt i en periode
framover.

Så er det slik at sykehuseier, Helse
Øst, på oppdrag fra Helsedepartementet har startet en gjennomgang
av hele byggeprosjektet for å se hvilke muligheter
det er for å kutte kostnader og for å sikre at
resultatet etter ferdigstilling blir best mulig i forhold til driftsøkonomien.
Sykehuseieren, som har ansvaret for å sikre befolkningen
et tilbud i sin region, baserer sine planer for området
samlet på at Nye Ahus blir bygd, slik at dette sykehuset også i
framtiden vil ha en sentral rolle i regionen.

 Jeg takker for ministerens svar.

Jeg håper han kan bidra til å rydde
opp i eventuelle uklarheter om det i det hele tatt skal
bygges nytt sykehus. Jeg forstår ut fra statsrådens
svar at Regjeringa mener at det skal bygges nytt sykehus – det
er Regjeringa sitt syn jeg nå er ute etter, det er det
som må være tema i Stortinget.
Men det er formuleringa – «før det kan
tas stilling til gjennomføring» – som
Regjeringa nå opererer med, som bekymrer.

Så spørsmålet – jeg
gjentar fra i sted – er: Hva er egentlig problemet
nå? Kostnadene er kuttet. I tillegg har utviklingen det
siste året vist at det nå er mange ledige hender
i byggebransjen og anleggsbransjen som burde gripe fatt i slike
store byggeprosjekter. Så igjen: Kan statsråden
nå love at det skal bygges nytt sykehus, og at det bare
er et tidsspørsmål før det skjer? Hvis
ikke, hva er egentlig det store problemet?

 La meg på vegne av helseministeren
for det første si at sykehuseieren baserer sine
planer på at Nye Ahus blir bygd, slik at sykehuset også 
i  framtiden  vil  ha  en  sentral  rolle  i
 regionen.  Så – fortsatt med helseministerens
ord i min munn – framgår det i revidert nasjonalbudsjett
at man har gjennomført en kostnadsvurdering. Men man må være
helt sikker på at dette også er et forhold
som en står godt inne for også etter
at prosjektet er gjennomført. Så konkluderte jeg
i det første svaret jeg gav, at prosjektet er
gitt høy prioritet. Som forutsatt tidligere vil helseministeren
komme tilbake til de videre vurderingene av byggeplanene i forslaget
til statsbudsjett i førstkommende høstsesjon.
Det er det som ligger til grunn for Regjeringens arbeid med dette,
og den erkjennelse av den tilstand det nåværende sykehuset
er i.





                

 Dette spørsmålet,
fra representanten Audun Bjørlo Lysbakken til helseministeren,
vil bli besvart av justisministeren på vegne av helseministeren.

 Jeg vil gjerne stille følgende spørsmål
til statsråden:

«Styret i Helse Fonna har sendt ut
på høring forslag om å omdefinere fødeavdelingen
ved Stord sjukehus til «modifisert fødestue».
Det hevdes at avdelingen ikke er en fullverdig fødeavdeling,
noe de ansatte ved sjukehuset er uenig i. De frykter omdefineringen
vil bety at mange fødende blir sendt til Haugesund
i framtiden.

Mener statsråden at tilbudet
ved Stord sjukehus kvalifiserer til betegnelsen fødeavdeling,
og vil dette være en sak det kan bli aktuelt å se
nærmere på dersom det fattes et slikt vedtak?»

 Helse Vest har satt i gang et omfattende arbeid
for å vurdere dagens organisering av tjenestetilbudet.
Dette har sin bakgrunn i at Helse Vest, for å understøtte
sitt «sørge for»-ansvar, må vurdere
hvilken organisering av tjenestetilbudet som best kan ivareta
krav til kapasitet, kvalitet, tilgjengelighet og god ressursutnyttelse.
Dette er også i tråd med Stortingets
behandling av St.prp. nr. 59 for 2001-2002, der det ble stilt krav
om at de regionale foretakene skal
gjennomføre omstillings- og effektiviseringstiltak for å kunne
gi bedre effekt av helseressursene.

Det er en særskilt utfordring å vurdere
behov for endringer i organiseringen av akutt- og fødetilbudet,
med bakgrunn i en helhetlig vurdering av krav til kvalitet på tjenestetilbudet,
tilgjengelighet og økonomi. Helse Vest la derfor i desember
2002 fram en delrapport med forslag til en mulig framtidig organisering
av akuttfunksjonene og fødetilbudet i regionen. Denne rapporten
inngår i den samlede vurderingen av tjenestetilbudet i
Helse Vest.

I tråd med dette har styret i Helse
Fonna, som bl.a. omfatter sykehusene i Haugesund, Stord
og Odda, vurdert forslagene til endringer i tjenestetilbudet, herunder fødetilbudet
ved Stord sjukehus. Stord sjukehus har hatt problemer
med å rekruttere tilstrekkelig antall spesialister for å få til
den beredskapen som trengs dersom fødeenheten skal oppfylle alle
forutsetningene for å være en fødeavdeling,
slik Stortinget uttrykte det ved behandlingen
av akuttmeldingen våren 2001.

Helse Vest har informert meg om at det ikke
foreslås noen endring i det faktiske
fødetilbudet som er i Stord sjukehus.

Jeg vil presisere at ved endringer i fødetilbudet
har de regionale helseforetakene plikt
til å innrette tjenestene sine innenfor
de faglige krav og retningslinjer som Stortinget har satt. Det innebærer
bl.a. at det fortsatt skal være et desentralt fødetilbud,
og at de faglige kravene til fødeinstitusjoner skal være
gjeldende. Vesentlige endringer i tjenestetilbudet skal legges fram
for Helsedepartementet, som er det regionale
foretaksmøtet. Helseministeren har
forsikret meg om at eventuelle endringer i fødetilbudet
vil være aktuelt som sak for foretaksmøtet.

Verken styret i Helse Fonna eller
styret i Helse Vest har til nå gjort noe vedtak i forhold
til organiseringen av fødetilbudet ved Stord sjukehus.
Når det gjelder representanten Bjørlo Lysbakkens
konkrete spørsmål, ønsker helseministeren ikke 

nå 

å gripe inn i den prosessen
som pågår, men vil komme tilbake til dette i forbindelse
med foretaksmøtet i Helse Vest.

Jeg kan forsikre representanten Bjørlo
Lysbakken om at helseministeren fortsatt vil være
særlig årvåken i forhold til forslag
som medfører vesentlige endringer i tjenestetilbudet, eller
som for befolkningen framstår slik, slik at disse sakene
blir gjenstand for behandling i foretaksmøtet, slik det
følger av helseforetaksloven § 30. Dette
omfatter også fødetilbud.

 Jeg velger å tolke det statsråden
nå sa, som et positivt signal i den forstand at det er
et signal både til Helse Fonna og Helse Vest om at dette
er en sak som er politisk i den forstand at det er flere enn bare
foretaksstyrene som har noe med den å gjøre, og
at det kan bli tema på foretaksmøtet.
Det er jeg glad for. Men samtidig unngår statsråden å svare
på det konkrete spørsmålet om dette med
modifisert fødestue. Det er et viktig spørsmål
nettopp fordi det ikke er gitt at det er slik
som statsråden sier i sitt svar, at det ikke
er foreslått praktiske omorganiseringer. Det er et spørsmål det
hersker tvil om, fordi det er veldig usikkerhet rundt hva en modifisert
fødestue egentlig betyr i forhold til en fødeavdeling.
Den biten av spørsmålet synes jeg også det er
viktig å få belyst, og jeg vil gjenta spørsmålet
mitt på det feltet, om tilbudet ved Stord sjukehus etter
statsrådens mening kvalifiserer til betegnelsen fødeavdeling eller
ikke.

 Representanten er selvfølgelig kjent
med den organisering som er fattet for helsevesenet, med egne
foretak og statsrådens rolle i en slik sammenheng. I den
sammenhengen sa jeg i mitt svar på vegne av helseministeren: «Helse
Vest har informert meg om at det ikke foreslås noen
endring i det faktiske fødetilbudet som er i
Stord sjukehus.» Videre vil jeg vise til, som
sikkert representanten er kjent med, at akuttmeldingen definerer
fødeavdelinger slik:

«Minst
400–500 fødsler per år, vaktberedskap
av fødsels- og anestesilege, nødvendig jordmor-
og operasjonsstuebemanning og barnelege tilknyttet fødeavdelingen.».

Stortinget sluttet seg til dette ved behandlingen
av akuttmeldingen, St.meld. nr. 43 for 1999-2000, Om akuttmedisinsk
beredskap, jf. Innst. S. nr. 300 for 2000-2001. Det ligger selvfølgelig
til grunn, og det ligger også til grunn det som
jeg siterte på vegne av helseministeren, at helseministeren
vil være oppmerksom på endringer i tjenestetilbudet
som for befolkningen kan oppfattes slik, og han vil se det slik
at disse sakene blir gjenstand for behandling i foretaksmøtet,
slik det følger av helseforetaksloven § 30.
Dette omfatter også fødetilbud.

 Jeg takker for svaret.

Jeg har lyst til å følge
opp en litt annen bit av den samme problemstillingen.

Direktøren ved Helse Fonna sier
i et intervju med avisen Sunnhordland 14. mai
følgende om den debatten som har oppstått rundt
den mulige omorganiseringen ved Stord sjukehus, og det at ansatte
har uttalt seg offentlig om denne prosessen:

«Alle
har sin fulle rett til å delta i ein samfunnsdebatt. På den
andre sida forventar eg at dei tilsette i Helse
Fonna er lojale mot leiinga. Med det meiner eg at det finnes reglar
for kven som skal uttala seg og for kva slags forum ein tek opp
kritikk i.»

Og videre:

«Kan
du ikkje stå inne for det bedrifta
di står for, er det best å skifta arbeidsplass.
Eg oppfattar ikkje dette som ein trussel, men eit allment
krav til lojalitet som herskar innan næringslivet elles.»

Det er jo et noe pussig utsagn for dem av oss
som er vant til å se hvordan faglig tillitsvalgte i det
private næringslivet ofte uttaler seg om sine
selskap. Og jeg har lyst til å få vite
om statsråden er enig i at ansatte i et statlig eid foretak ikke
bør uttale seg offentlig om denne type prosesser
i foretak.

 Jeg kjenner ikke uttalelsen, og jeg
velger å ikke kommentere uttalelser som jeg verken
har sett eller kjenner. Jeg velger også å være allment
forsiktig når det gjelder et ansvarsområde
jeg ikke har.

Så jeg nøyer meg med ikke å være
privatpraktiserende statsråd, men å være
statsråd på vegne av statsråd Høybråten,
som i det svaret jeg har fått, slår fast at han
vil følge situasjonen med hensyn til fødetilbud.
Han har understreket det og lagt det i min munn, og jeg gjentar
det med stor glede. Jeg gjentar det, slik at det er helt sikkert at
jeg kan forsikre representanten Bjørlo Lysbakken om at «helseministeren
fortsatt vil være særlig årvåken
i forhold til forslag som medfører vesentlige endringer
i tjenestetilbudet, eller som for befolkningen framstår
slik, slik at disse sakene blir gjenstand for behandling i foretaksmøtet,
slik det følger av helseforetaksloven § 30. Dette
omfatter også fødetilbud».





                

 Dette spørsmålet
bortfaller, da statsråden er bortreist.





                

 Dette spørsmålet,
fra representanten Gunn Olsen til barne- og familieministeren, vil
bli besvart av justisministeren på vegne av barne- og familieministeren,
som er bortreist.

Det betyr at justisministeren i denne spørretimen fremstår
som en generalstatsråd.

Gunn Olsen – vær så god!

 Unnskyld, president. Jeg måtte bare
fordøye tilsagnet!

 Jeg er fornøyd med at det
nettopp er justisministeren som skal svare på vegne
av barne- og familieministeren, for jeg tror dette er et område
som justisministeren kjenner veldig godt.

Mitt spørsmål er følgende:

«I sin nyttårstale
talte statsministeren varmt for å sikre krisesentrene i
landet. Krisesentrene landet over, bl.a. i Telemark, er bekymret
for sitt økonomiske grunnlag. Grunnen til dette er at kommunene,
som er en del av det økonomiske grunnlaget, trekker seg
ut av krisesentrene pga. dårlig kommuneøkonomi.

Hva vil statsråden gjøre
for å sikre krisesentrene?»

 Jeg vil da besvare spørsmålet
fra representanten Gunn Olsen på vegne av barne- og familieministeren.

La meg starte med å klargjøre
hvordan tilskuddsordningen til krisetiltak fungerer. Det økonomiske
ansvaret for krisesentrene er forankret i kommunene.
Det er 50 krisesentre på landsbasis som mottar
kommunale tilskudd. Lokale tilskudd dekker 50 pst. av krisesentrenes totale
budsjett, og staten går inn med tilsvarende tilskudd til
vertskommunen. I forbindelse med behandlingen av budsjettet for
2003 gav Stortinget tilslutning til at tilskuddet skulle videreføres
på samme måte i 2003.

Tilskuddsordningen til krisetiltakene er en
overslagsbevilgning. Det betyr at dersom kommunene bevilger mer
penger til krisesentrene, følger det automatisk mer øremerkede
midler fra staten. Derfor sluttbehandles ofte den statlige
bevilgningen til krisesentrene først i forbindelse med
salderingen av budsjettet.

Departementet har sett nærmere på økonomien
for det enkelte krisesenter for de tre siste årene. Departementet har
for hvert år så lenge departementet har hatt den
nåværende tilskuddsordningen, sett at bevilgningene
både fra stat og fra kommune går opp, og bruttoøkningen
for krisesentrene var på 6 pst. og 10 pst.
i henholdsvis 2001 og 2002.

Søknadsbehandlingen for 2003 er foreløpig ikke
helt klar. Foreløpige tall tyder på en generell økning
av kommunale tilskudd også for 2003. Det at tilskuddet
til krisesentre har økt de siste årene, betyr
at kommunene tar sitt ansvar for disse sentrene meget alvorlig.

Dette betyr ikke at alle
krisesentrene har en enkel situasjon med hensyn til økonomien.
Tvert imot registrerer jeg at noen sliter både
med økonomi og med å gi et godt nok tilbud. En
utredning utført på oppdrag
fra Barne- og familiedepartementet slår fast at bevilgningene
til krisesentrene må økes betydelig dersom alle
skal gi et tilbud av tilstrekkelig god kvalitet.

Søknadsbehandlingen for 2003 viser
at krisesenteret i Telemark har mottatt 81 000 kr
mindre i lokale tilskudd i 2003 enn i 2002. Dette medfører
med dagens finansieringsordning tilsvarende mindre i statlig
tilskudd. Barne- og familiedepartementet vil se nærmere
på hva dette skyldes, og om det er mulig, gjennom en dialog
med vertskommunen, å rette på dette.

I forbindelse med behandlingen av Dokument nr. 8:118
for 2001–2002, om finansiering av krisesentrene,
sa barne- og familieministeren at voldsutsatte kvinner og barn må sikres
et tilfredsstillende hjelpetilbud. Dette gjelder fortsatt, og også statsministeren
understreket dette i sin nyttårstale. Et tilfredsstillende hjelpetilbud
forutsetter en tilfredsstillende finansieringsordning.
Det er behov for en endring av dagens tilskuddsordning,
idet den nåværende ordningen med øremerkede
tilskudd er lite forutsigbar for krisesentrene. Og jeg
vil også minne om at Stortinget i denne forbindelse
sluttet seg til overgang til rammefinansiering fra
2004.

I den nylig framlagte familiemeldingen er vold
i nære relasjoner grundig omtalt. Her er det
slik at departementet vil sørge for at krisesentrene blir
fokusert også i den neste handlingsplanen mot
vold mot kvinner, som Regjeringen legger fram i slutten av inneværende år.
Det vil også jeg som justisminister undertegne – på vegne
av barne- og familieministeren – for det er også en
del av mitt ansvarsområde. Regjeringen vil også i
det videre arbeidet vurdere hvordan tiltak overfor voldsutsatte
kvinner kan sikres, gjennom lov, regelverk eller på andre
måter.

Elisabeth Røbekk
Nørve hadde her overtatt presidentplassen.

 Jeg takker justisministeren for svaret.

Jeg tror, som sagt, at justisministeren kjenner
dette området veldig godt, og jeg synes jo at han egentlig
har en god holdning til det dette dreier seg om. Jeg kan
likevel ikke være helt rolig
når det gjelder krisesentrenes framtid, ut fra de signalene
jeg har fått fra de krisesentrene som jeg kjenner godt,
der flere kommuner har trukket seg ut, noe statsråden tydeligvis
er kjent med. Det ville vært veldig fint dersom statsråden
kunne ta et initiativ overfor de kommunene det
gjelder. Men hvis pengene nå blir lagt inn i rammen, slik
jeg har forstått at Regjeringa har tenkt å gjøre,
vet vi at kommunene har ganske mye å bruke
de pengene til, og når dette ikke er en lovpålagt oppgave,
tror jeg det er grunn til å være bekymret.
Og jeg er ikke så helt sikker på om
dette er en oppfølging av det Stortinget har sagt i forhold
til det som er lagt inn i revidert budsjett. Der viser jo Regjeringa
til det som statsråden nå har referert til, at økonomien
i krisesentrene egentlig ikke er så dårlig
som en har fått inntrykk av.

 Det er forskjellige momenter i dette. Når
det gjelder den konkrete situasjonen i Telemark, har departementet – og
barne- og familieministeren gjennom min munn – sagt at
man vil gå inn i den konkrete saken.

Når det så gjelder det prinsipielle
i situasjonen for krisesentrene framover, var det jo regjeringen
Stoltenberg som i sin tid fremmet forslaget om en innlemming
av øremerkede tilskudd, og det har da også komiteens
flertall merket seg:

«… departementet
arbeider med endringer i dagens finansieringsordning for krisesentre
bl.a. på grunnlag av kravene i økonomireglementet
og ønsket om en mer forutsigbar tilskuddsordning, slik
at de øremerkede tilskuddene innlemmes i inntektssystemet
fra 2004 i samsvar med tidligere vedtak i Stortinget.»

Men så blir det et viktig poeng at
man da må stå til ansvar for hva man da gjør.
Derfor sa jeg følgende om krisesentrene og handlingsplanen
mot vold i samliv:

«Regjeringen
vil også i det videre arbeidet vurdere hvordan
tiltak overfor voldsutsatte kvinner kan sikres, gjennom lov, regelverk eller
på andre måter.»

Det er det signalet jeg nå kan gi
på dette spørsmålet.

 Jeg takker igjen statsråden for svaret.

Det ville vært fint om vi kunne slippe å ha
krisesentre, men statsråden vet jo at i de 20–25 årene
vi har hatt krisesentre i Norge, har ikke akkurat vold
og voldtekt mot, drap på og mishandling av kvinner gått
ned, dessverre.

Det vi ser nå, er pågang
av 2. generasjons kvinner som søker krisesentrene, i tillegg
til en del utenlandske kvinner som også søker
krisesentrene. Derfor er det utrolig viktig at krisesentrene
har en god økonomi, slik at vi vet at vi har et krisesenter å henvende
oss til hvis vi får problemer. Jeg kan ikke se
at disse kvinnene har noe annet alternativ enn krisesentrene.

Jeg stoler på det statsråden
nå har sagt, og er veldig takknemlig
for at han spesielt vil se på Telemark og situasjonen
for krisesenteret der.

 Jeg skal ikke gjenta det jeg har
sagt tidligere, for representanten benyttet anledningen til å reflektere
over en veldig alvorlig utfordring. Det synes jeg er bra at man
kan gjøre i stortingssalen.

Jeg deler beskrivelsen av situasjonen, og jeg
deler synet på det behovet som hun har gjort en vurdering
av. Jeg er helt enig i realismen i at vi trenger denne gode
nødhavnen for mennesker i mange år framover. Så får
Regjeringen i det arbeidet den skal gjøre, gjøre
nettopp det jeg sa, nemlig vurdere hvordan tiltak for
voldsutsatte kvinner kan sikres gjennom lover, regelverk eller
på andre måter.





                

 Dette spørsmålet
er trukket.





                

 Dette spørsmålet,
fra Morten Lund til nærings- og handelsministeren, vil
bli besvart av fiskeriministeren på vegne av nærings-
og handelsministeren, som er bortreist.

 Spørsmålet er som følger:

«Utenlandsk overtagelse av Hydro
Seafood ble i 2000 behandlet og akseptert etter lov om
erverv. Marine Harvest har lagt ned hjørnesteinsbedriften
i Osen, og det fryktes at 150 arbeidsplasser kan forsvinne på Frøya.
Eiere med lokal tilknytning har ikke i samme grad møtt motgangen
med nedlegging og utflagging.

Hva vil statsråden gjøre
for å sikre at Nutrecos løfter ved overtagelsen,
bl.a. om tryggere arbeidsplasser langs kysten, blir innfridd?»

 Nutrecos erverv av Hydro Seafood
var til vurdering og behandling etter ervervsloven
våren/sommeren 2000. Melding om ervervet ble sendt
Nærings- og handelsdepartementet 18. april 2000, og ervervet
ble godkjent 20. juli 2000. Departementets vurdering tilsa
at det ikke var grunnlag for å underlegge ervervet
nærmere prøving. Ved vurdering ble det lagt vekt
på Nutrecos planer om utvikling av sin nasjonale og globale
oppdrettsvirksomhet med
utgangspunkt i Hydro Seafood-organisasjonen i Bergen.
Imidlertid ble det uttalt at med det konglomerat av selskaper som
finnes under Hydro Seafood-paraplyen, måtte det
forventes en viss rasjonalisering av selskapsstrukturen.

Som kjent ble ervervsloven opphevet 1. juli
2002. Samtidig ble vilkår og forutsetninger som tidligere
var fastsatt i medhold av ervervsloven, industrikonsjesjonsloven
og konsesjonsloven, opphevet. Bakgrunnen for å oppheve
ervervsloven var at erfaringene viste at det reelle behovet for å kontrollere
eierskifter er lite, fordi det sjelden er knyttet dramatiske endringer
til eierskifter. De strukturelle endringene i næringslivet
skjer først og fremst som følge av endringer i
markedsforhold o.l., og uavhengig av eierskap og eierskifter. Dette
underbygges av at det i ervervslovens funksjonstid, fra 1995 til
sommeren 2002, ble behandlet ca. 2 200 ervervsmeldinger. Ingen
erverv ble nektet, og bare 13 erverv ble underlagt nærmere
prøving, hvorav det i åtte av disse
tilfellene ble stilt vilkår for godkjenning. Videre ble
de samlede kostnadsbesparelsene for næringslivet anslått
til ca. 30 mill. kr.

 Jeg takker for svaret.

Jeg synes det er rart at dette betraktes som
en hvilken som helst næring og hvilke som helst bedrifter.
Dette er hjørnesteinsbedrifter, og det er dramatisk. Det
er verdens største oppdrettsselskap vi snakker
om, og det største videreforedlingsselskapet innenfor
havbruk i Norge. Det var ikke dette som ble lovet fra
selskapet, som sa det var tryggere med oss som eiere, med den norske
grupperingen. Det var ikke det som ble sagt fra statsråden
for å berolige oss, og ikke fra Hydro. Men det
var dette som mange fryktet. En stor utenlandsk eier tenker
og handler annerledes, var det mange som sa. Helge Gåsø,
som er en av de store innenfor havbruk i dette
området, sa at dette er like dumt som om oljeressursene
var blitt solgt på 1970-tallet. Det ser ut som om han kommer
til å få rett. Skottland nektet full overtakelse
av Hydro Seafoods eiendommer, og Hydro måtte
bøye seg.

Spørsmålet mitt er: Har Regjeringen
i det hele tatt noen kontakt med denne viktige
bedriften, som har fått lov til å disponere så stor
del av kysten vår?

 Nå svarer jeg på vegne av
nærings- og handelsministeren, men jeg kan bekrefte at
fiskeriministeren har meget god kontakt med oppdrettsnæringen
totalt. Det understrekes fra det hold, uavhengig av om det er eierskapet,
at næringen sliter med lønnsomheten, at selv hjørnesteinsbedrifter
må ha lønnsomhet for å overleve – og
at det er den sikreste måten å overleve på.

Vi må ta med oss at havbruk er en
av våre mest internasjonale næringer – den
er ung, den er dynamisk, den er sterkt eksponert for globale utviklingstrekk.
I en tid da denne næringen er preget av stor konkurranse
og lav lønnsomhet og man sliter på markedet, da
sliter man også med en kapasitetsmessig ubalanse.
Regjeringen er opptatt av å legge forholdene til rette
for langsiktig lønnsomhet og verdiskaping
i næringslivet. I dette ligger det bl.a. at en ser det
som naturlig at næringen selv skal ha ansvaret for å strukturere
egen virksomhet, og at den best farbare veien er å trygge
det gjennom lønnsom drift.

Det er da ikke slik at hjørnesteinsbedriftene
i bygdene og på småsteder er annerledes innrettet
enn andre. Regjeringen er opptatt av lønnsomhet, det er
den sikreste garantien for å opprettholde
arbeidsplassene langs kysten.

 Jeg hører hva statsråden
sier.

Dette er ikke bare hjørnesteinsbedrifter,
det er en hjørnesteinsnæring i Norge.
For to år siden sa vi at dette snart blir like
viktig for oss som oljen – det skal bli mer volum, det
skal bli mer foredling, og det skal bli nye arter.

Det blir ikke slik av seg selv. Og
det blir i hvert fall ikke slik hvis en lar en krise føre
til at det blir nedgang i stedet for oppgang i det vi vil skape,
for da greier vi ikke å komme oss opp igjen.
Vi får ikke til den satsingen og den veksten
som vi hadde trodd, uten at nasjonen er med. Og i hvert fall i en
krisesituasjon må det
forventes.

Hvis en ser på hva som foretas fra
Regjeringens side, er det mindre til forskning
og utvikling på dette området. Det er mindre
til lån og tilskudd. Kronekursen har fått lov
til å ødelegge. Næringsnøytraliteten
tilsier at kioskdrift skal være likestilt med
havbruk i dette landet. Det er Regjeringens politikk. Finnes det
nå noe i Regjeringens verktøykiste som kan bidra
til vekst i stedet for til utflagging i Marine Harvest
og i andre deler av havbruksnæringen vår?

 Jeg er redd for at det hadde vært
få hjørnesteinsbedrifter og hjørnesteinsnæringer langs
kysten hvis vi skulle ha fulgt representantens anbefaling om at
politikerne skulle se bort fra lønnsomhet som en viktig
og vesentlig faktor når det gjelder næringslivets
overlevelsesevne. Det er det viktige.

Den beskrivelse som her gjøres, at
det blir mindre satsing på forskning
og utvikling, er ikke riktig. Jeg holder fortsatt fast
ved visjonen om at dette er en vekstnæring. Men det må ikke
forhindre at næringen får lov til å strukturere
seg og utvikle seg. Det er jo ikke slik at enhver endring
i struktur medfører lavere bemanning i Norge.

Fra Regjeringens side fører
vi bl.a. en økonomisk politikk som har fått renten
ned og kronekursen ned. Det er et vesentlig bidrag til å øke
lønnsomheten i denne næringen. Vi er i løpet
av disse dager forhåpentligvis i ferd med å få avviklet
minsteprisen. Lakseavtalen har Regjeringen og næringen
fått avviklet. Det er vesentlige bidrag for å øke
lønnsomheten og sikre både næringen
og hjørnesteinsbedriftene. Det er en bedre løsning
enn den som representanten anbefaler.





                

 Dette spørsmålet,
fra representanten Per Roar Bredvold til samferdselsministeren,
vil bli besvart av fiskeriministeren på vegne av samferdselsministeren.

 Jeg tillater meg å stille følgende
spørsmål:

«Ny riksveg 2 gjennom bl.a. Hedmark
har vært planlagt og diskutert i over 10 år uten
at det pr. dags dato foreligger noe
klart vedtak på hvor traseen skal gå, eller på finansiering.

Kan statsråden bistå slik
at denne etterlengtede utbedringen blir en realitet
og ikke bare et luftslott?»

 Det tror jeg statsråden skal bidra
til, for statsråden deler oppfatningen om behovet for standardheving
på Rv 2. Dette kommer da også klart
til uttrykk i St.meld. nr. 46 for 1999-2000, Nasjonal transportplan
2002-2011.

Planlegging av slike store prosjekter tar imidlertid som
regel lengre tid enn hva pådriverne
måtte ønske seg. Det er ikke
spesielt for dette anlegget, men generelt. Det er derfor også gledelig å kunne
si at det nå synes å løsne for dette
viktige prosjektet. I april ble reguleringsplanen for første
utbyggingsetappe, Kløfta–Nybakk, enstemmig vedtatt
i Ullensaker kommune, og i neste uke avgjør
Nes kommune linjevalg for videreføringen. Saken om linjevalg
gjennom Sør-Odal ligger til avgjørelse i Miljøverndepartementet.
Når Miljøverndepartementet har gjort sitt vedtak,
kan også den formelle planleggingen i Kongsvinger
bli fullført, som siste ledd på strekningen Kløfta–Kongsvinger.

For å kunne øke tempoet i
gjennomføringen er det lokalt tilslutning til et opplegg
for delvis bompengefinansiering. Denne saken vil bli behandlet
av Hedmark og Akershus fylkeskommuner i løpet av våren, og
jeg regner med at departementet vil få saken til behandling
i løpet av høsten. Dersom den lokale behandlingen
går etter planen, regner statsråden
videre med å kunne legge fram saken for Stortinget i løpet
av inneværende år.

 Jeg takker statsråden for svaret,
som jeg tolker som et positivt svar, både for
Rv 2, for dem som bor langs Rv 2, og ikke minst for de
andre som også skal bruke
Rv 2.

Men når man leser avisen Glåmdalen
av 14. mai i år, ser man at det står: «Uavgjort
om rv 2».

Videre står det:

«Med fire
stemmer for nord, fire for midten og tre for sør
i Nes kommunes planutvalg i går kveld er riksvei 2-saken
i Nes like åpen som før.»

Det viser litt om hva de enkelte kommunestyrer
og formannskap er uenige om.

Og så er det dette med penger. I den
samme avisen, Glåmdalen, står det den 15. mai
følgende:

«Både
Akershus og Hedmark fylkeskommuner er lei av å vente på ny
riksvei 2. I løpet av juni gir de derfor lånegarantier
på til sammen 520 millioner kr.»

Slik kan jeg vise til den ene avisartikkelen etter
den andre.

Jeg har forståelse for at statsråden ikke
kan svare mer detaljert på tilleggsspørsmål.
Jeg synes at førstesvaret var bra. Men synes ikke
statsråden at noen må ta det overordnede
ansvaret, slik at man snart skjærer igjennom? Jeg tror
at dette har pågått i 12–13 år,
og vi trenger nå en god vei, slik statsråden var
enig i.

 Man skal ikke undervurdere fiskeriministerens
innsikt i veiproblematikken i Hedmark, spesielt siden
det er et særdeles godt samarbeid mellom Høyre
og Venstre og også Kristelig Folkeparti
i denne regjeringen. Kommunikasjonen er derfor god.

Det sies at man velger å tolke
svaret som positivt. Ja, hvis man ikke kan tolke svaret
som positivt, vil jeg sette spørsmålstegn enten
ved formidlingsevnen min eller ved mottakelsesevnen hos
spørsmålsstilleren. Fra departementets og samferdselsministerens side ønsker
man å holde et trykk på dette. Når miljøvernminister
Børge Brende i løpet av sommeren avgjør
veivalget i Sør-Odal, er dermed hele veikorridoren
fra Kløfta til Kongsvinger klar. Men
vi må ikke overse at lokaldemokratiet har en viss
innflytelse på saker som dette, så jeg håper
inderlig at man her skal få til den prosessen som jeg beskrev
i mitt første svar.

 Jeg takker statsråden for svaret igjen.

Vi får virkelig håpe
at vi får en enhet her, og at nye Rv 2 blir en realitet.
Jeg er veldig spent på hva miljøvernministeren
kommer med.

Jeg vil også knytte noen
bemerkninger til lokaldemokratiet. Det er klart at lokaldemokratiet
er meget viktig, men noen ganger tar saker kanskje for
lang tid. Det er jo ikke bare dette veiprosjektet
som står på vent i Norge. Det står mange
veiprosjekter på vent, og da er det kanskje viktig å være
rask når man skal ta sine avgjørelser, slik
at man ikke sakker akterut i køen.
Det var det jeg ville fram til.

 Jeg tar med meg de synspunktene som der kom,
og så håper jeg at dette skal få en lykkelig
løsning, i et tempo som tilfredsstiller alle
parter.

Fiskeriministeren tilsier allerede sitt nærvær
under åpningen.





                

 Dette spørsmålet,
fra representanten Øyvind Korsberg til forsvarsministeren, vil bli
tatt opp av representanten Per-Willy Amundsen.

 Jeg vil få stille forsvarsministeren
følgende spørsmål:

«Ved behandlingen av St.prp. nr. 45
for 2000-2001 om omleggingen av Forsvaret i perioden 2002-2005 ble det
vedtatt at lønnsadministrasjonen samles og lokaliseres
til Harstad.

Har statsråden vurdert å flytte
Forsvarets regnskapsadministrasjon til Harstad for om mulig å oppnå en driftsmessig
samlokaliseringseffekt mellom lønns- og regnskapsadministrasjonen?»

 Effektivisering av regnskapsfunksjonene er
en integrert del av leveranseprosjekt 1 i Program Golf.
Regnskapsenheten er en sentral del av arbeidet med å sikre
at Forsvaret kan tilfredsstille funksjonelle krav i statens økonomireglement. Regnskapsenheten
må etableres raskt for at Forsvaret skal kunne nå dette
målet tidligst mulig.

Etter en intern prosess i Forsvaret,
med deltakelse fra arbeidstakerorganisasjonene, har forsvarsjefen
derfor besluttet å samkjøre regnskapsarbeidet
i én sentral enhet lagt til Bergen. Bakgrunnen
for valget av Bergen er tilgang til ledige lokaler med tilstrekkelig
informasjonsteknologikapasitet i Forsvarets egne bygninger
på Sverresborg.

I forbindelse med leveranseprosjekt 1 vurderte
Program Golf eventuelle effekter av å lokalisere regnskapsfunksjonene
sammen med lønnsenheten i Harstad. Det ble ikke
funnet tilstrekkelige gevinster ved en slik
løsning, og derfor ble ikke det anbefalt av Forsvaret.

Beslutningen om lokalisering av Forsvarets
regnskapsfunksjon tilligger forsvarssjefen, med utgangspunkt i at
han har ansvar for å gjennomføre den omfattende
omleggingen i Forsvaret. At en snarlig regnskapsenhet
er på plass, er en forutsetning for forsvarsomstillingen
og regnskapsarbeidet vårt. Denne beslutningen er derfor ikke
tatt i departementet, men jeg har ingen innvendinger mot den beslutning
forsvarssjefen har tatt.

For å nå de målene
som er fastsatt av Stortinget, og for å etablere
et mer moderne og fleksibelt forsvar, er det avgjørende
at vi klarer å nå betydelig rasjonalisering gjennom
omstilling. For å få dette til skal virksomhet samles
på færre steder og mest mulig innenfor
eksisterende virksomheter.

Jeg vil likevel gjerne få legge
til at Harstad er et utmerket sted for mange av Forsvarets lokaliseringer.
Derfor ligger kystjegerkommandoen der, derfor ligger alliert treningssenter
der, og derfor ligger lønnsenheten der. Harstad er en av
de lokaliseringene i landet som vi legger aller størst
vekt på, og der vi ser vekstmuligheter i framtiden.

 Jeg takker forsvarsministeren for svaret, og
deler jo selvfølgelig også synspunktene
i forhold til Harstads velegnethet i forsvarssammenheng.

Når jeg stiller dette spørsmålet
til forsvarsministeren, er det fordi Harstad i denne sammenhengen også framstår
som et veldig godt alternativ for lokalisering av Forsvarets regnskapsadministrasjon,
og det er ikke minst fordi vi, som forsvarsministeren
var inne på, absolutt har ledige lokaler med
riktige fasiliteter i Harstad. På samme måte
har vi kompetansen som absolutt er en nødvendighet her,
og ikke minst er synergieffekten ved en samlokalisering
med lønnsenheten også et viktig poeng.

Det er et faktum at Harstad har mistet en rekke
arbeidsplasser innenfor Forsvaret de siste årene.
Mener ikke da forsvarsministeren at det, ut
fra disse gode argumentene, i det minste burde
vært utredet en lokalisering til Harstad? Så vidt
jeg forstår, har ikke det vært utredet
i det hele tatt.

 Her må man skille mellom
departementets utredninger og det som skjer i en underliggende etat etter
delegert fullmakt. Det er en del som skiller etableringen av Forsvarets
lønnsadministrasjon fra den nye lokaliseringen for regnskapsfunksjonen. Det
ene er at etableringen av Forsvarets regnskapsenhet i Bergen skjer
ved at man oppretter en ny enhet, man legger ikke ned
en enhet noe sted. Fordi dette er veldig tett «linket» til øvrige
prosjekter i Program Golf og til øvrige prosjekter som
forsvarssjefen har ansvaret for, har forsvarssjefen blitt tillagt
myndighet til å gjøre lokaliseringsvalget når
det gjelder den nye enheten. Det er gjort i tett samråd
med Forsvarets ansatte og med organisasjonene.

Når det gjelder Harstad og etablering
av lønnsadministrasjonen, var det en beslutning som ble
tatt på grunnlag av at eksisterende lønnskontorer
blir lagt ned i Oslo, Hamar og Harstad. Man gjorde derfor et politisk
valg om å samle dette i Harstad. Det er to forskjellige
utgangspunkt for måten beslutningene ble tatt på,
og derfor har ikke Forsvarsdepartementet hatt noe ønske
om å komme til en annen konklusjon enn den beslutningen
forsvarssjefen har fattet.

 Jeg takker igjen for forsvarsministerens svar.

Det er jo et faktum at Forsvarets regnskapsadministrasjon
vil utgjøre en plass mellom 60 og 70, kanskje
opp mot 100, arbeidsplasser. Lønnsenheten, som i dag er
lokalisert til Harstad, er langt mindre, men dette ble i sin tid
behandlet politisk. Mener ikke forsvarsministeren
på denne bakgrunn at det er noe uvanlig at en såpass
stor lokaliseringssak, for det er det jo faktisk når man
ser på antall arbeidsplasser det her er snakk om, ikke
blir forsøkt løftet opp på politisk nivå?

 Mitt utgangspunkt er et annet. Mitt utgangspunkt
er at når vi står oppe i tidenes største
omstilling av Forsvaret, er det veldig viktig å delegere
beslutninger som naturlig hører hjemme på et lavere
nivå. Når det gjelder den nye regnskapsfunksjonsenheten – og
jeg gjentar, den er 

ny

, for det er ingenting som
er nedlagt noe sted – er det viktig at forsvarssjefen, som
har ansvaret for både Program Golf og en del av de integrerte
omstillingsprosjektene som ligger der, også får det
naturlige ansvaret for en rask lokalisering, der han og de ansatte
finner ut at de kan realisere det raskest og billigst.

Når det er sagt, er det veldig mange
andre lokaliseringer som helt klart er gjenstand for politisk
beslutning. Når man legger ned 5 000 stillinger,
slik Forsvaret gjør, vil det gå ut over noen.
Der vil jeg minne om at de enhetene man har lagt ned i Sør-Norge,
er langt flere enn de man har lagt ned i Nord-Norge, nettopp
ut fra det perspektiv at både
Nord-Norge og Harstad er viktig. Derfor er det altså ikke bare
lønnsadministrasjonen som er lagt til Harstad, men også den
nye kystjegerkommandoen og den økte satsingen
på alliert trening.





                

 Dette spørsmålet,
fra representanten Hans Seierstad til miljøvernministeren,
vil bli besvart av forsvarsministeren på vegne av miljøvernministeren,
som er bortreist.

 «Det viser seg at det er svært vanskelig
for eiere av freda hus å få støtte til
vedlikehold. Mange eiere må koste alt sjøl. Oppland
fylke har flest verneverdige bygninger i landet. Bare
i Gudbrandsdalen er det mellom 400 og 500 freda hus. I
Oppland fylke var det søknader om støtte for 11
mill. kr i 2001, mens det bare blei innvilga 2,4 mill.
kr. Regningene for den enkelte huseier blir svært
store.

Hva vil statsråden gjøre
for at det offentlige skal ta større del av dette viktige
samfunnsansvaret?»

 Regjeringen er opptatt av å sikre
en best mulig forvaltning og ivaretakelse av våre
fredede bygg og anlegg. I dag står private eiere for den
daglige forvaltningen av de aller fleste kulturminner og kulturmiljøer.
Privat verneinnsats har vært og vil fortsatt være
bærebjelken i arbeidet med å ivareta
vår kulturarv. For å få til en best mulig
forvaltning og ivaretakelse av våre fredede bygg
og anlegg er vi derfor avhengig av at de private eierne blir sikret gode
rammebetingelser for å kunne ta vare på sine
eiendommer. Her er det tale om både å gi
eierne kunnskap om bygningenes kulturhistorie og verdi, og det er
snakk om metoder for vedlikehold og hvilke materialer som bør
velges. Men også de økonomiske rammebetingelsene
er viktige. Regjeringen er opptatt av at de økonomiske
forpliktelsene som følger med det ansvaret det er å eie
et fredet hus, ikke skal bli en urimelig belastning for
private eiere. Regjeringen opprettet derfor i 2002 Norsk Kulturminnefond.
I tillegg har vi i 2002 og 2003 økt de samlede tilskuddsmidlene
til ivaretakelse av fredede kulturminner og kulturmiljøer
på Riksantikvarens budsjett. Fra Regjeringens side
er dette et uttrykk for en opprioritering av private eiere og en
forståelse for at byrdefordelingen i en del tilfeller
oppfattes som urimelige.

Byrdefordelingen mellom det offentlige
og private var også et sentralt punkt
i mandatet for det offentlige Kulturminneutvalget. Utvalget avgav
sin utredning NOU 2002:1, «Fortid former
framtid. Utfordringer i en ny kulturminnepolitikk», i desember
2001. Regjeringen vil legge fram en stortingsmelding om kulturminnepolitikken der også eiers
situasjon vil være et viktig tema.

 Det er veldig bra at Norsk Kulturminnefond
nå er på plass, og som statsråden sier,
det såkornet som her blir etablert, er viktig for å få private
eiere til å yte sin skjerv i forhold til å ta vare
på disse nasjonale verdiene.

I St.meld. nr. 25, som sier noe om
rikets miljøtilstand, står det at det vil bli
lagt fram ei stortingsmelding om kulturminnepolitikken. Den vil
omhandle kulturminner som skal tas vare på og
brukes til å utvikle distriktene i forhold til reiseliv,
næringsliv og landbruk, noe nettopp distriktene
trenger i den omstillingstida som vi nå er midt oppe
i.

Spørsmålet mitt blir da:
Vil det bli lagt inn føringer i denne meldinga som tilsier
at Regjeringa vil gå lenger i forhold til å gi
større avkastning på Kulturminnefondet? Er det
mulig å tenke seg at Regjeringa eventuelt vil
se på skatteendringer, momsfritak, på den type
investeringer? Og for det tredje, det som går på kirkebygg,
som også er viktige kulturminner, og som kommunen
har ansvaret for: Vil dette bli sett i sammenheng i forhold til
det som skal legges fram?

 Jeg vil gjerne få innlede med å si
at jeg er glad for at også spørreren
legger vekt på disse fredede bygningenes betydning i forhold
til både reiseliv og landbruk og andre
næringer. Personlig synes jeg at Gudbrandsdalen og deler
av Lom og Vågå og Bøverdalen er noe av
det vakreste vi har, og all ære til disse personene som
har tatt vare på bygningene. Jeg understreker
det nettopp fordi jeg som tidligere medlem av næringskomiteen
i Stortinget vet hvor stor betydning disse bygningene har for reiselivsnæringen
og for turismen. Det er jo også en av grunnene
til at dette området får økt oppmerksomhet
fra Regjeringens side.

Jeg kan selvfølgelig ikke love
hva som vil stå i den stortingsmeldingen som kommer, men
jeg konstaterer at spørreren tar opp en del muligheter, både
avkastningen på Kulturminnefondet, størrelsen
på den offentlige støtten og andre tiltak
som kan bedre eiers situasjon. Og at eiers situasjon
vil være et viktig tema i den meldingen som
legges fram, det kan jeg i hvert fall bekrefte.





                

 Dette spørsmålet
er trukket tilbake.





                

 Dette spørsmålet
bortfaller, da statsråden er bortreist.

Dermed er sak nr. 1 ferdigbehandlet.





                

 Det foreligger ikke
noe referat.





                    
                    
                    

