 Den innkalte vararepresentant for
Buskerud fylke, Hallgrim 

Berg, 

har
tatt sete. 

Representanten Per Sandberg vil fremsette et
privat forslag. 

  På vegne av representanten Per Roar
Bredvold og meg selv vil jeg fremme forslag om en instruks for vedlikehold
av bygninger i statlig eie samt å skille forvalterrollen
og brukerrollen for alle statlige eiendommer.

 Forslaget vil bli behandlet på reglementsmessig
måte. 





                    
                    
                    

 Stortinget mottok mandag meddelelse fra
Statsministerens kontor om at følgende statsråder
vil møte til muntlig spørretime:

		Sylvia Brustad

		Ellen Horn

		Trond Giske

De annonserte regjeringsmedlemmer er til stede,
og vi er klar til å starte den muntlige spørretimen. 

De representanter som i tillegg til de forhåndspåmeldte ønsker å stille
hovedspørsmål, bes reise seg. –

Vi er da klare til første hovedspørsmål,
som vil bli stilt av Anita Apelthun Sæle.

  Eg har eit spørsmål til kommunalminister
Sylvia Brustad.

Statsråden har varsla at ho ser behov
for ein gjennomgang av UDI, og det er eg einig i. Situasjonen er
uhaldbar, og det er enkeltmenneske som kjenner konsekvensar av eit
system som ikkje fungerer. Gjennomgangen skal etter Norsk lysingsblad
nr. 51 av 1. mars 2001 i fyrste rekkje sjå på ressursbruk, økonomirutinar
og administrasjon. Og slik eg forstår det, skal gjennomgangen
skje frå 1. juni til 1. august. I utgangspunktet er det
altså sett av  to sommarmånader til dette viktige
arbeidet. Forseinkingar er allereie meldt, noko som er leitt, for
problema er jo akutte. Kva er bakgrunnen for forseinkinga?

Så sa statsråden i sitt svar
på interpellasjonen som Valgerd Svarstad Haugland tok opp,
om UDI:

«Jeg
er innstilt på å bruke de midler som er nødvendige
for å finne løsninger når det gjelder
både den lange saksbehandlingstida og den i noen sammenhenger dårlige
service og dårlige tilgjengelighet.»

Trur statsråden at gjennomgangen ho
har varsla, er tilstrekkeleg og omfattande nok til å løysa
problema?

  Jeg er veldig opptatt av å få gjort
noe med saksbehandlingstida i UDI, som for mange saker er altfor
lang. Derfor har jeg også tatt initiativ til, slik representanten
påpeker, en gjennomgang av UDI, ikke bare for å være
helt sikker på at økonomistyringa fungerer slik
den skal, men også for å se på om UDI
bør organiseres på en annen måte, og
om saksbehandlinga foregår slik som den bør gjøre
i forhold til effektivitet. Jeg har tidligere orientert kommunalkomiteen
om at jeg tar sikte på at den må være
avsluttet på sensommeren/tidlig i høst.
Nå er det slik at det er mange som har meldt sin interesse
for å foreta denne gjennomgangen. Vi holder nå i
disse dager på med å foreta en utvelgelse av hvem
som skal få det oppdraget, og vi er selvfølgelig
innstilt på at det skal settes i gang så fort
som overhodet mulig. Men vi har regler å forholde oss til
i forhold til at dette skal lyses ut på en skikkelig måte – det
har vi gjort – og at folk skal få tid til å melde
seg. Den prosessen er vi midt inne i. 

Det betyr ikke at vi ikke gjør noe
imens. For det første har jeg på vegne av Regjeringa
allerede foreslått en del tiltak for å få saksbehandlingstida
ned. Dem forsøker vi å iverksette så snart
som overhodet mulig. Vi ser også på om det er
andre ting som kan gjøres mens vi venter på denne
gjennomgangen, f.eks. å se på om det i større
grad er mulig å skille såkalte kurante saker fra
de mer kompliserte saker. Jeg er innstilt på å snu
alle de steiner som kan snus, for at vi skal greie å få avklart
saker raskere enn det som er tilfellet i dag. Men det er også slik
at vi har hatt en sterkere tilstrømming av asylsøkere
de senere årene. Det gjør også at det
har blitt mer å gjøre for UDI.

  Dei reglane som vi har, må sjølvsagt
følgjast. Kristeleg Folkeparti er einig i det. Det var
gledeleg at statsråden no sa at ho ville sjå på om saksbehandlingstida
også var for lang.

Søndag vart eg kontakta av ein ung
mann som hadde funne sin hjartanskjær i Marokko. Dei hadde
gifta seg, og no må ho venta kanskje eit år på å koma
til Noreg. Det er jo ganske urimeleg. Det måtte eg vera
einig med den unge mannen i. 

Eg forstår at det tar tid å granska
UDIs hemmelege kott. Men det må kunna gå fortare å få behandla
sak om eit barn som har mora si her, eller om ei kone – eller
    ein mann for den sakas skuld – skal inn i Noreg. Kan statsråden
stadfesta at ein vil setja i verk strakstiltak før sommaren,
slik at enkle vedtak kan verta stempla fort og effektivt og ikkje
verta gøymde mellom vanskelege asylsaker? Vil dette skje
så raskt at vi kan seia før sommaren? Det er spørsmålet
mitt.

  For det første tar jeg avstand fra
utsagn om «å granska UDIs hemmelege kort». Her
skal selvfølgelig alt foregå i offentlighet, og
her er det snakk om at jeg også tror at UDI har interesse
av at vi greier å få saksbehandlingstida ned.
Jeg tror ikke de syns at det er behagelig å få mellom
2 500 og 3 000 telefoner daglig med purringer
på saker og spørsmål om hvor sakene står.
Det syns jeg illustrerer hvilken ond sirkel vi er inne i, og det
har vi et felles ansvar for å gjøre noe med.

Regjeringa har allerede tatt til orde for en
del tiltak for bl.a. å løfte en del arbeidsoppgaver
ut fra UDI, der en også kommer inn på det representanten
tar opp i forhold til familiegjenforening. Vi har foreslått
at en del oppgaver må kunne løftes ut
fra UDI f.eks. til politiet, til utenriksstasjonene. Vi er innstilt
på å iverksette det vi kan iverksette innenfor
det regelverket vi har, så fort som overhodet mulig. Så er
det slik at en del av de endringer vi foreslår, krever
forskrifts- og lovendringer. Det må jeg selvfølgelig
forholde meg til. Men jeg kan love og garantere at departementet
jobber på spreng for å få iverksatt ting
så fort som mulig.

 Det blir oppfølgingsspørsmål – Erna Solberg.

  Problemet knyttet til UDI er jo at det kontinuerlig
har vært gjennomganger og rapporter de siste årene.
Det er faktisk slik at Statskonsult i januar i fjor fremla en gjennomgang
nettopp for å få saksbehandlingstiden ned, med
ti anbefalinger. Statsråden sendte i går kveld
svar på spørsmål fra meg i forbindelse
med behandlingen av St.meld. nr. 17 for 2000-2001 om at bare fem
av dem var gjennomført opp til i dag, og at de fem andre
var under arbeid. Det betyr at det er en kontinuerlig evaluerings-
og omstruktureringsprosess. 

Mitt spørsmål blir: Når
kan statsråden love at vi skal se et UDI som kan fungere
etter de saksbehandlingsfristene og tidspunktene som Stortinget
gjentatte ganger har vedtatt, og som gjør at de menneskene
som ofte søker om opphold i dette landet, kan få en
noenlunde menneskelig behandling og ikke sitte i det uvisse? I tillegg
har jeg spørsmål til statsråden om hvordan
man kan ha en prioritering som gjør at de sakene som nå er
ett år gamle, ligger nederst i bunken i forhold til nye
saker. Slik er prioriteringssituasjonen i dag.

  Jeg er ikke fornøyd med tingenes
tilstand i forhold til saksbehandlingstida i UDI. Det har jeg også gitt
uttrykk for en rekke ganger. Jeg har også grepet fatt i
det gjennom at jeg allerede har foreslått en del konkrete
tiltak for å få saksbehandlingstida ned. Jeg har
sagt at vi skal ha den gjennomgangen som vi nå snart setter
i gang, med kort tidsfrist, nettopp for å prøve å få fortgang
i det som vi alle sammen er enige om at vi må gjøre
noe med. Jeg har også sagt – og står
på det – at jeg er villig til å snu alle
steiner for å få gjort noe mer som gjør
at den situasjonen som nå er, blir bedre enn den er.

Vi har sagt at UDI skal prioritere asylsaker
først. Så er det slik at vi har hatt en økt
tilstrømming av asylsøkere til Norge i de senere årene.
Det gjør at det tar mye tid å behandle de søknadene.
Som en følge av det har mange andre saker fått
en altfor lang ventetid i mange tilfeller. Det må vi gjøre
noe med. Jeg er innstilt på å gjøre det
som overhodet står i min makt for å få gjort
noe med det. Jeg kan ikke her i dag love en dato for det, men det
jeg kan love, er at vi bruker mye tid på å gjøre
noe med dette. Og jeg håper å kunne vise til resultater
i nær framtid.

  Carl I. Hagen – til oppfølgingsspørsmål.

  Statsråden sa nå to ganger
at det har vært en sterkere tilstrømming av asylsøkere
de senere årene. Jeg har lyst til å spørre
statsråden: Tror hun det er tilfeldig? Sannheten er vel
at regjering og stortingsflertall aldri egentlig har villet ta ansvar
for den blåøyde og naive innvandrings- og flyktningpolitikk
som man står for. 

Avismeldinger bekrefter nå at det
er stadig flere asylinnvandrere som har Norge som endelig
mål, fordi det her er en snillistisk holdning. Norsk utlendingslov
og regelverk er jo langt mer liberale enn det Flyktningkonvensjonen tilsier
som nødvendig for å holde konvensjonen. Skjønner
ikke Regjeringen at dette bare kommer til å fortsette, så lenge
man ikke vil bevilge de nødvendige midler til et stort
nok apparat? Den eneste løsning må være å føre
en langt strengere politikk, mer i samsvar med Flyktningkonvensjonens
flyktnings- og innvandringspolitikk, for å redusere tilstrømmingen
til Norge. Kan Regjeringen tenke seg å vurdere slike tiltak,
som tidligere arbeiderpartiregjeringer var inne på?

  Fremskrittspartiet og Arbeiderpartiet er grunnleggende
uenige også innenfor dette feltet. Arbeiderpartiet mener
at det er riktig av et av verdens rikeste land å ta imot
mennesker fra andre land, mennesker som lever i nød, som
er forfulgt og som blir utsatt for tortur og lignende. De må få lov
til å komme og være hos oss hvis de har behov
for beskyttelse, eller hvis det er andre sterke menneskelige hensyn.
Det mener jeg er en selvfølge for et av verdens rikeste
land, som Norge faktisk er. At Fremskrittspartiet mener noe annet,
er ikke overraskende – og heller ikke nytt. 

Jeg er ikke enig i at vi har en blåøyd
og naiv holdning. Men det er faktisk slik at ute i verden omkring
oss er det mange mennesker som har det betydelig dårligere
enn oss, og som har behov for beskyttelse. Det Regjeringa også har
gjort, er at vi i forhold til mindretallet som kommer hit med et
annet formål for øye, bl.a. kriminelle, nå har
lagt opp til en langt strengere politikk. Vi sier at folk som er
anmeldt, siktet eller dømt, skal sakene hurtigbehandles
for, og de skal ut av landet så fort som overhodet mulig,
når dét er riktig.

 Magnhild Meltveit Kleppa – til
oppfølgingsspørsmål.

  Statsråden har varsla ein gjennomgang
av UDI. Ho seier no at ho har reglar å halda seg til for
kven som skal få dette oppdraget.      Eg forstår
det slik at EØS-regelverket denne gongen hindrar statsråden
i å setja denne gjennomgangen i verk så fort som
ho har tenkt, og eg ber om ei stadfesting av det.

Så vil eg retta søkjelyset
på omgrepet «snarast mogleg».
Det er bra at Sylvia Brustad no har eit sterkt engasjement for forbetring.
Ho har til komiteen varsla endringar når det gjeld oppmjuking
for arbeidsløyve allereie i vår. Men kva betyr
omgrepet «snarast mogleg» for dei andre som no
ventar i ein kø, og som i mange tilfelle har ei kurant
sak, f.eks. dei asylsøkjarane som har fått asyl, men
som ventar på familiegjenforeining, og dei andre som ventar
på familiegjenforeining, f.eks. som følgje av giftarmål?

  Til det første spørsmålet, om
gjennomgangen av UDI og hvem som til slutt skal få det
oppdraget, er det riktig som representanten påpeker, at
vi har et EØS-regelverk å forholde oss til. Det betyr at det
har tatt noe tid. Vi har måttet bruke noe tid for å få utlyst
det, og for at folk skulle få tid til å melde
seg. Dette er nå på det nærmeste over,
og vi skal i løpet av kort tid velge ut dem som skal få oppdraget. – Det
er forklaringa på at det har tatt noe tid. 

Men nettopp fordi jeg har den samme utålmodigheten som
jeg opplever at opposisjonen i Stortinget også har i forhold
til å få gjort noe med saksbehandlingstida i UDI, har
jeg vært særdeles opptatt av at de som får
oppdraget, ikke får lang tid på seg, men kort.
Derfor har jeg signalisert, slik jeg tidligere har orientert komiteen
om, at den gjennomgangen bør være ferdig på sensommeren/tidlig
i høst – helst 1. august. 

Når det gjelder de konkrete saker
og forbedringer, vil det variere litt, men jeg håper f.eks.
at familiegjenforeningssaker – uten at det går
an å si det helt generelt, for der er det så store
variasjoner – må vi greie å få en
fortgang i i løpet av noen få måneder.

 Karin Andersen – til oppfølgingsspørsmål.

  Å få orden på UDI dreier
seg ikke bare om å få avklart saker fort, det
dreier seg også om at UDI tar riktige beslutninger, og
at de avgjørelser som blir tatt, er i samsvar med de signaler
statsråden sier er gjeldende politikk. Og det dreier seg
om kvinner som er forfulgt på grunn av sitt kjønn,
og risikerer mishandling og kanskje drap. Hvis de blir sendt ut
av landet, virker det ikke som om UDIs politikk er i tråd
med det statsråden sjøl sier. Jeg har en dom her
som er avsagt i Borgarting lagmannsrett den 12. mars
2001, der staten blir  dømt for ikke å ha tatt
hensyn til dette. Ville det ikke da – når det
er så stor usikkerhet ikke bare om hvordan UDI fungerer
saksbehandlingsmessig, men om hvordan de faktisk tar sine avgjørelser – vært
riktig å stille utvisninger av kvinnene i bero inntil man
hadde fått en gjennomgang, som også statsråden
sier at hun vil ha, av bestemmelsene dette dreier seg om? For det
dreier seg faktisk om liv eller død for en del av disse
kvinnene.

  Jeg kan ikke kommentere den enkeltsaken, men
jeg har ingen grunn til å tro at ikke UDI følger
det gjeldende regelverk og lovverk som Stortinget har fastsatt,
og også de retningslinjer som ble gitt av regjeringa Bondevik.
Men jeg er også særdeles opptatt av å sørge
for at vi i alle sammenhenger er helt sikre på at kjønnsperspektivet
er veldig med, særlig i forhold til kvinner. Det er bakgrunnen
for at jeg har bebudet at jeg vil ha en gjennomgang av forskrifter
og lover, bl.a. av utlendingsloven, spesielt med sikte på det
som dreier seg om kjønnsperspektivet.

Ellers tror jeg at når UDI nå har
overtatt avhørene fra politiet, vil det også gjøre
disse sakene litt lettere, fordi kvinner blir nå i større
grad møtt av kvinner i en avhørssituasjon. Det
var ikke situasjonen i politiet, fordi der er det flere menn. Jeg
tror forbedringen ved at vi nå har fått opprettet
Utlendingsnemnda, der folk får anledning til å møte
personlig i asylsaker, også er en forbedring i forhold
til denne type saker.

 Siste oppfølgingsspørsmål – Valgerd Svarstad
Haugland.

  Eg er glad for det engasjementet statsråden
viser på dette området. Eg kunne nok tenkt meg
litt kraftigare lut enn det statsråden ynskjer å ta
i bruk, og eg har lyst til å utfordra henne på ei
problemstilling. 

Framleis får eg brev frå folk
som søkjer om at ektefellen kan få koma til landet,
ein er gift med ein utlending, osv. – statsråden
kjenner problemstillinga. Framleis seier dei at dei får
svar frå UDI om at dei politiske signala er at slike saker
skal nedprioriterast. Og då vil eg utfordra statsråden:
Er det no blitt gitt nye signal om at desse faktisk ikkje skal nedprioriterast,
men at enkelte saker bør kunna gå fyrst i køen?
Kva for signal har eventuelt blitt gitt, sidan UDI gir slike svar
til dei som vender seg til UDI?

  Det hovedsignal som er gitt, er at asylsaker
skal prioriteres. En konsekvens av det er at den type saker som
representanten her viser til – familiegjenforeningssaker
osv. – dessverre tar altfor lang tid. Det er ikke jeg fornøyd
med, og det er bakgrunnen for at jeg har foreslått en del
endringer for å få fortgang i det. Men jeg tror
også vi må ta inn over oss at vi må se
på om de samlede ressurser vi har stilt til disposisjon,
f.eks. overfor UDI, er i samsvar med de oppgaver de faktisk har,
samtidig som vi må se på om den måten
det er organisert på, den måten sakene er skilt
ut på, er riktig, og der er ikke jeg sikker på om
vi har funnet det endelige svaret. Det er bakgrunnen for at jeg
er like utålmodig på dette området som
jeg opplever at bl.a. representanten Svarstad Haugland er, og jeg
lover at dette jobber vi hurtig med – så hurtig
som overhodet mulig.

 Vi går da videre til neste
hovedspørsmål.

  Mitt spørsmål går
til kommunal- og regionalministeren.

I gårsdagens aviser kunne man lese
at Regjeringen i stortingsmeldingen om oppgavefordelingen mellom
stat, region og kommune legger opp til at fylkeskommunen skal tilføres
en rekke nye oppgaver etter at fylkeskommunenes ryggrad, sykehusene,
altså skal overtas av staten. Enda en gang skal altså Arbeiderpartiet
gjøre et forsøk på revitalisere fylkeskommunen,
ved å gi den økt legitimitet og prestisje hos
folk. 

Å friske opp fylkeskommunen har man prøvd
flere ganger tidligere, uten å lykkes i det hele tatt.
Fremskrittspartiet har to ganger foreslått å nedlegge
fylkeskommunen. Er det nå slik å forstå at
Arbeiderpartiet legger opp til det stikk motsatte, nemlig å styrke
fylkeskommunens stilling i forhold til i dag?

  Det Arbeiderpartiets landsmøte har
vedtatt, og dermed det Regjeringa selvfølgelig mener, er
at det fortsatt er behov for et regionalt folkevalgt nivå.

Når det gjelder de andre tingene som
har vært omtalt i Aftenposten, og som representanten Torbjørn
Andersen nå viser til, har jeg ikke noe å si til
det i dag. Jeg legger fram meldinga om oppgavefordelinga om to dager.
Da vil jeg legge fram det som er Regjeringas forslag. 

  Regjeringens reformiver burde jo hatt som
en sterkere ledetråd å ville forenkle og fornye
Norge, slik Regjeringen en gang proklamerte, og som den hadde store
ambisjoner om ved sin tiltredelse. Etter hvert er det etter mitt
syn blitt atskillig mindre reformfutt igjen på noen områder – kanskje
slås Trøndelags-fylkene, og Agder-fylkene, sammen.
Men det representerer altså ingen stor fylkesreform å gå fra
19 til 17 fylker, slik statsråden eventuelt legger opp
til. Det var jo også slik at statsråden ville
gå fra fem til syv regioner på dette området. 

Hvordan tror Arbeiderpartiet det er mulig å føre
fylkeskommunen videre ved å styrke den med flere miljøoppgaver
og mer ansvar for kultur og landbruk, når selv noe så viktig
som våre sykehus ikke var nok til å legitimere
og styrke fylkeskommunens stilling ute hos folk?

  Jeg har ikke noe ytterligere svar utover det
jeg nå har sagt, fordi Regjeringa faktisk ikke har lagt
fram saken ennå. 

Representanten Torbjørn Andersen må nesten
smøre seg med tålmodighet inntil vi legger fram
meldinga på fredag, og så får en ta debatten
derfra.

 Vi går videre til neste
hovedspørsmål.

  Jeg skal få stille et spørsmål til
kirke-, utdannings- og forskningsministeren.

Som en forlengelse av debatten om heldagsskolen ønsker
jeg å utvide dette perspektivet noe og viser til hva Arbeiderpartiet
sa i Budsjett-innst. S. nr. 12 for 2000-2001: 

«Regjeringens
initiativ til endringer i arbeidstidsavtalen for lærere,
er et ledd i en prosess for å oppnå målet
om en skole som preges av likeverd, trygghet og kvalitet.»

Jeg antar at Arbeiderpartiet mener at dette
skal gjelde hele opplæringsløpet. Ungdomstrinnet
er blitt hengende etter i forhold til reformen i skolen, og det
er langt igjen før intensjonen i L97 kan nås.
Både lokalenes utforming og ressursmangelen gjør
det vanskelig å gi elevene den individuelle opplæringen
som de trenger. Dette fører ofte til mistrivsel, uro og
dårlig konsentrasjon.

Noen kommuner har imidlertid kommet ganske
langt, som Hå kommune på Jæren. Der er
klassegrensene fjernet, lærerteam er opprettet – samtidig
har elevene sin egen primærlærer. Elevene føler
at opplæringen er relevant, og de har stor innvirkning
på sin egen læringssituasjon. Jeg har selv vært
der og sett dette. Elevene har sin egen kontorplass, samtidig som
det er fellesareal for sosialt fellesskap.

Hva vil statsråden gjøre
for å stimulere andre kommuner og skoler til å ta
i bruk forsøksparagrafen i opplæringsloven for å bedre
læringsmiljøet for elevene?

  Det er helt riktig som representanten Tingelstad
viser til, at det foregår veldig mange spennende og gode
forsøk rundt omkring i norsk skole. Vi får faktisk
flere forsøkssøknader enn det egentlig er grunnlag
for, i den forstand at en del av det vi får søknad om,
faktisk ikke engang er forsøk, men ting som kan gjøres
innenfor den gjeldende lovgivningen.

Vi har opprettet et nytt læringssenter
som er en sammenslåing av Eksamenssekretariatet, Læremiddelsentralen
og noe av utviklingsdelen hos Kirke- utdannings- og forskningsdepartementet,
og som nettopp skal ha som formål å stimulere
til forsøk, samle erfaringer og gjøre kjent de
gode forsøkene som gjennomføres. Hovedproblemet
i norsk skole er ikke at det gjøres for lite forsøk, hovedproblemet
er at de gode forsøkene som gjøres, blir for dårlig
kjent, og at en lærer for lite av hverandres forsøk.

I tillegg har Regjeringen i budsjettet for
2001 plusset 100 mill. kr på den skolepakken
som den forrige regjeringen tok initiativet til. Det betyr at vi
får mer penger til utstyr i skolen, mer penger til ulike
tiltak og ulike forsøk, i tillegg til at det blir mulighet
til f.eks. å satse mer på data, som er veldig
viktig å få på plass i skolen. Så alt
i alt ligger det godt til rette for forsøk. 

Vi jobber også kontinuerlig med lærerne
for å få arbeidstidsavtalene som vi har med dem,
mer fleksible, sånn at de også legger til rette
for at den enkelte skole og den enkelte klasse kan bruke lærerkreftene
på en mer dynamisk og fleksibel måte, og sånn
at de ikke er til hinder for forsøkene.

  Jeg takker for svaret. Jeg vil understreke
at i tillegg til de 100 mill. kr som Regjeringen
foreslo, plusset vi på 25 mill.  kr til
særskilte tiltak på ungdomstrinnet fordi vi mente
det var så viktig. Og det var jo etter budsjettavtalen
noe som sentrumspartiene tok initiativ til.

Det er et problem i tillegg til det som er
nevnt, og det er godkjenningsordningene og prosedyrene for disse
forsøkene. Vi er helt enig i at det er viktig å bruke
handlingsrommet som allerede fins i dag – og der er det
mye som er forsømt. Men når det tar så lang
tid som vi har fått eksempler på, er det ille
for lærere og skoler som er interessert. I Oppland
Arbeiderblad for i går sier den skoleansvarlige i kommunen: «Behandlingen
i KUF har vi ikke tid til å vente på.» 

Den samme tregheten ble presentert for oss
i Hå kommune. Der hadde et forsøk med evaluering
uten karakterer i ungdomstrinnet tatt veldig lang tid. 

Vil statsråden ta initiativ for å få fortgang
i arbeidet, slik at konkrete forsøksprosjekter eller andre
utviklingstiltak kan komme i gang, til beste for utviklingen i skolen generelt?

  Selvsagt skal vi i departementet gjøre
alt vi kan for å få disse søknadene raskest mulig
behandlet. Vi ser også fortløpende på våre
egne rutiner i forhold til det.

Men én grunn til at dette tar litt
tid, er at forsøkene av og til krever samtykke fra lærerorganisasjonene,
fordi det går utover de avtalene som gjelder for deres
arbeidstid og arbeidsforhold. Da er det noen prosedyrer som dessverre er
litt tidkrevende. Derfor har vi tatt initiativet til å få til avtaler
med lærerne som åpner for bestemte typer forsøk, uten
at vi trenger den omfattende prosedyren for å få dem godkjent.

Jeg håper at det skal gjøre
at flere raskere får svar på sin forsøkssøknad,
for det er klart at det kan virke litt demotiverende hvis det tar
for lang tid å få den type godkjenning. Jeg deler
fullt ut den oppfatningen at dette må gå raskt.

 Vi går videre til neste
hovedspørsmål.

  Mitt spørsmål går
til statsråd Giske, og det dreier seg om heldagsskolen.

I forrige uke talte statsråden klart
til fordel for forsøk når det gjelder heldagsskolen,
men jo mer han deltok i debatter, jo mer uklart ble det om det var
det han egentlig hadde ment. Forrige uke var vel uttrykk for at
det uklart sagte åpenbart også er det uklart tenkte.
Derfor er spørsmålet om statsråden har
tenkt mer i løpet av den siste uken. Hva er hans holdning
til heldagsskole for de aller minste barna?

  Det er mulig at uklart talt er uklart tenkt,
men det kan jo også være at uklart oppfattet er
det samme. Så jeg skal prøve å klargjøre
hva som er tenkt, og hva som er ment. Jeg tror også debatten
forrige torsdag kom litt skjevt ut, i og med at Dagsnytt på morgenen
brakte nyheten om at dette var introduksjon av en obligatorisk heldagsskole.
Det er det ikke. 

Derimot har vi klart å bli enige med
lærerne om større fleksibilitet i avtalene, slik
at skolene skal få større frihet til å organisere
seg på en ny og bedre måte. Hvilke forsøk som
gjennomføres, og hvilken måte den enkelte skole
vil organisere dette på, er opp til den enkelte skole.
Vi skal ikke sitte i Oslo og bestemme hvordan skoledagen og skolefritidsordningen
skal organiseres på Koppang eller i Bergen eller i indre
Oslo, fordi det er helt ulike behov som eksisterer på de
ulike plassene. Vårt mål er å legge til
rette for den type fleksibilitet og frihet som gjør at hver
enkelt skole og hver enkelt kommune best mulig kan møte
de behovene som finnes lokalt. Vi vet at i dag har over halvparten
av førsteklassingene skolefritidsordning. Ca. 50 pst.
av alle førsteklassingene har skolefritidsordning mer enn
15 timer pr. uke. Det betyr at allerede i dag er veldig mange barn
i skolefritidsordning det meste av dagen. Da må det være
vår oppgave å gjøre den dagen så god
som overhodet mulig, gjøre kvaliteten på læringen
og kvaliteten på fritiden og leken så god som mulig,
gjøre dagen så lite slitsom for barna som mulig, slik
at barn og foreldre har ettermiddagene og kveldene sammen og småbarnsfamiliene
hjelpes ut av tidsklemma. Det er vårt mål, og
det er også hensikten med de ulike forsøkene.

  Statsråden var vel ikke spesielt klar.
Han var faktisk klarere i Dagsrevyen i forrige uke. Der snakket
han om å smelte sammen skolefritidsordning og skole, og
han snakket om det problemet at man gikk én periode på skole
og én periode i skolefritidsordning. Han talte åpenbart
til fordel for heldagsskole for de minste barna. Det tror jeg er
temmelig på det rene. Men hvis han den siste uken har blitt
vagere på det punktet, er det i og for seg bra. Kan jeg
forstå det slik at statsråden vil garantere at
man ikke vil legge opp skoledagen slik at foreldre føler
seg presset til å la barn gå på heldagsskole, altså at
man ikke får et system som gjør at foreldre føler at
barna går glipp av undervisning som andre barn får?

  Jeg kan garantere at det som er skoletiden
på skolen, det som er grunnskolen, skal være gratis,
og den skal være for alle. Skolefritidsordningen skal være
frivillig for dem som ønsker det. De som ikke ønsker
det, skal selvsagt kunne få slippe å være
med i en slik skolefritidsordning. 

Men det er jo ikke slik at disse forsøkene
introduserer et heldagstilbud for barna. Det har veldig mange barn
allerede. Spørsmålet er bare hvordan man organiserer
det. Det skal ikke vi sitte og fortelle her. Det må hver
enkelt kommune få frihet til å bestemme selv og
finne ut hva som er bra for foreldrene. Jeg var senest forrige uke
i en Høyre-styrt kommune, i Drøbak. Der hadde
man laget en ordning hvor man hadde en periode skole, så hadde
man noe skolefritidsordning, og så hadde man en periode
skole igjen. 94 av 95 foreldre var fornøyd med den ordningen,
og det viser at det går an å gjøre ting
lokalt, selv om Høyre sentralt er imot det. Nå har
vi tatt store løft for dem som er hjemme med barna. Nå er
tiden inne for også å ta store løft for
dem som trenger et omsorgstilbud for barna hele dagen.

 Det blir oppfølgingsspørsmål – Arne Lyngstad.

  Punktet om heldagsskolen reiser flere viktige
prinsipielle spørsmål som bør avklares
før eventuelle forsøk settes i gang. Kristelig
Folkeparti synes at de prinsipielle innvendingene er så pass viktige
at de krever en bedre oppklaring enn det statsråden nå tar
tak i. Men dette heldagsskolespørsmålet har jo kommet
opp i forbindelse med reforhandling av arbeidstidsavtalen med lærerorganisasjonene,
som jeg synes er veldig bra har kommet på plass, unntatt
det punktet om heldagsskolen. Min bekymring i forhold til den arbeidstidsavtalen
er todelt, fordi Giske har en tendens til å sette i gang
reformer uten å sende med penger til dem som skal gjennomføre
reformene. Derfor vil jeg spørre statsråden: Hvordan
vil statsråden sikre seg at kommunene beholder og bruker
penger på skole, og vil kommuner som eventuelt utvider
skoledagen, få kompensert dette fra statsråden?

  Det er helt klart at dersom vi i framtiden
skulle utvide timetallet i grunnskolen, må vi også se
på den kommunale økonomien. Regjeringen har satt
som helt klart mål at vi ønsker at skolefritidsordningen
skal bli billigere. Vi ønsker at barnehagene skal bli billigere,
og det er klart at det koster penger for kommunene. Derfor må vi
også i årene fremover sørge for at kommunene
får tilført økte ressurser og får
en bedre økonomi. Det er en helt vesentlig del av vårt
arbeid å sikre de gode velferdsordningene i kommunene,
og at de er så rimelige at folk har råd til å delta
i dem.

Hvordan de gjennomfører ulike ordninger
innenfor de rammene de har, synes jeg vi skal gi kommunene større frihet
til å finne ut av. For noen kan det være å legge
inn noen ekstra skoletimer. Det er det full anledning til, enkelte
kommuner gjør det. For andre kan det være – f.eks. slik
som de har gjort i Drøbak – å legge pengene
til spesialundervisning inn i skolefritidsordningen, slik
at de elevene som går der, får en bedre oppfølging
også av lærerpersonell. Det kan være
ulike måter å gjøre dette på som den
enkelte kommune må finne ut av. Men målet må være
at hvert enkelt barn får et skikkelig tilbud, og jeg tror
egentlig de er best i stand lokalt til å finne ut hva som kreves
for å få det til.

 Odd Einar Dørum – til
oppfølgingsspørsmål.

   Denne saken reiser i bunn og grunn også spørsmålet
om man har prinsipielle grunnholdninger. Har statsråden
den oppfatning at skolen – uansett hvilket alderstrinn
det handler om – skal gi god læring gjennom kunnskap
og gode holdninger, eller har han nå også fått
den holdning at skolen nærmest skal bli en erstatter for
alminnelige velferdspolitiske og familiepolitiske grep i samfunnet?
For her går det et prinsipielt skille. Hvis statsråden
gjør skolen om til alminnelig velferdspolitikk istedenfor å finne
løsningene andre steder, vil statsråden være
medskyldig i en prosess som gjør at foreldre ganske frivillig
vil søke mot private skoleløsninger, som jeg oppfatter
at statsråden er bekymret for. Man bør kanskje
merke seg at i dag starter Foreldreutvalget for grunnskolen en kamp
for å få bedre kvalitet i grunnskolen. Så mitt
spørsmål er: Ser statsråden et prinsipielt skille
mellom det som er skole, og det som kan være praktisk utnytting
av skolens bygninger, eller blander han nå velferdspolitikken
inn i skolen under mottoet: Det vi ikke klarer å løse
i familiepolitikk, det må skolen sannelig ta i tillegg?

   Det er klart det er en del som er skole – vi
har læreplaner som elever skal gjennom. Det står
fast. Men så har altså 100 000 barn i
Norge fra 1. til 4. klasse et heltids skolefritidsordningstilbud.
Det foregår i stor grad i de samme områdene som
skolearbeidet gjør. Det er da vi sier at selv om vi skal
oppfylle læreplanene for den enkelte – det står
fast – må det være mulig å bruke
tiden i skolefritidsordningen, for de barna som er der, og skoletiden
mer fleksibelt. For en 6-åring er læring og lek
ikke klart skilt med vanntette skott – for en 6-åring
går leken og læringen om hverandre. Man lærer
når man leker, og man leker når man lærer.
Det som gjelder holdninger, verdier, som også på en
måte går på skolens oppdragerrolle, ligger
også like mye i leken som i læringen. Så her
må vi ta utgangspunkt i det barna har behov for, ikke i
hva vi oppfatter skal være det ene eller det andre. Når
det er slik at 100 000 barn bruker et heltidstilbud, må vi
ta konsekvensen av det og gjøre kvaliteten på det
tilbudet så god som mulig.

  Ursula Evje – til oppfølgingsspørsmål.

  Statsråd Giske tar nå utgangspunkt
i barnas grunnleggende behov og gjentar mye av det han sa i nyhetene
på torsdag i forrige uke om at barna oppfatter skolen som
en lek, og da skal de få lek hele dagen. Men er ikke statsråd
Giske av den grunnleggende oppfatning at barn faktisk også trenger
sine foreldre? Barn trenger hjemmet på en helt annen måte
enn det man legger opp til ved heldagsskole, reisevei fram og tilbake og
kvalitetstid én til to timer med foreldrene på kvelden.

  La meg gjenta: Vi legger ikke opp til en heldagsskole
for alle barn. Vi legger opp til at de barna som har behov for det,
skal få muligheten til å få et godt tilbud
hele dagen. Jeg er helt enig i at barn trenger sine foreldre, og
hvis det er slik at en av foreldrene, slektninger eller naboer er
hjemme og man kan dra hjem fra skolen kl. 11 til et trygt nærmiljø,
er vel ingenting bedre enn det. Men realiteten i dagens verden er
at slik er det ikke. Alternativet er ikke å dra hjem til
sine foreldre, alternativet for mange barn vil være å dra
hjem med nøkkelen rundt halsen til tomme hus og TV, eller gatehjørnet
eller butikksenteret som eneste fritidsaktivitet. Det er da vi sier
at da må vi som fellesskap ta et ansvar for å bygge
ut en skolefritidsordning, et heltidstilbud, for de barna som trenger
det, slik at de foreldrene som da er i jobb, vet at deres barn er
i trygge omgivelser. Nå bruker vi altså 3–4 milliarder kr
på å støtte opp om dem som ønsker å være
hjemme med barna sine. Vi har sagt at det er greit, vi aksepterer
det, men nå synes jeg ærlig talt at tiden er inne
for også å gjøre et løft for
dem som er ute i arbeid.

 Petter Løvik – til
oppfølgingsspørsmål.

   Det er muleg at det er som statsråd Giske
lét oss forstå, at det er media og det norske
folk som ikkje har forstått, og at det er der feilen ligg.
Men det må vere grunn til å peike på at
det statsråd Giske har sagt om desse forsøka er
vært uklart. Det begynte med at Giske opna for heildagsskule
for seksåringar, no gir han støtte til eit utmerkt
Høgre-forsøk i Drøbak – og det
forsøket er noko heilt anna enn det Giske snakkar om. Det er
eit forsøk innafor skuletida, før kl. 13, deretter
går elevane over på den frivillige skulefritidsordninga
med ei viss foreldrebetaling. Her er vi framme ved kjernen i heile problemet,
det som har skapt uklarleik og diskusjon. Det ville vere mykje betre å få vite
kva statsråden meinte, så vi kunne begynne å diskutere
det og ikkje berre bortforklare. Men poenget er: Vil statsråd
Giske medverke til at vi framleis har eit klart skilje mellom den
obligatoriske, gratis grunnskulen og ei skulefritidsordning som
i seg sjølv er verdifull, men som er noko heilt anna?

  Selvsagt skal det være slik at vi
har en klar læreplan. Det skal alle barn gjennom, og det
skal være gratis og tilrettelagt for alle. Så skal
vi ha frivillig fritidstilbud. Men det er jo ikke slik i Drøbak heller,
som det henvises til her, at det er et klart skille mellom det som
er skole og skolefritidsordning, for det går litt inn i
hverandre, og man bruker lærerkreftene mer fleksibelt.
Det er det vi har lagt til rette for. Men hva skulle ha skjedd i
Drøbak hvis vi f.eks. hadde gjort som Høyre mener,
og fjernet statsstøtten til skolefritidsordningen? Da hadde
det ikke vært mulig å gjennomføre den type
ordninger. Det er derfor jeg sier at vi må støtte
opp om de kommunene som ønsker å gjøre
ting på nye måter, og så må de
få lov til å bestemme lokalt hva som er deres behov – de
foreldrenes behov og de barnas behov – og så kan
vi bidra med støtte fra staten til en skolefritidsordning,
slik at de har råd til å gjennomføre
det. Uten det tror jeg ikke det blir noe av heltidstilbudet i det
hele tatt.

  Marit Tingelstad – til
oppfølgingsspørsmål.

  Arbeiderpartiet og Senterpartiet
har ofte felles syn i opplæringspolitikken. Men dette forslaget
om heldagsskole, uten grundigere utredninger og vurderinger enn
det som nå er avdekket, tar vi avstand fra. En så stor
reform må grundig gjennomdrøftes. Jeg spør
også, hvor var Foreldreutvalget for grunnskolen i denne
saken? Vi har vært bekymret over heldagsskolen, da denne
kunne frata foreldrene muligheten til å velge mellom egen
omsorg og et organisert fritidstilbud. Men etter statsråd
Giskes forslag om prøveordning for en kombinasjon av skole
og skolefritidsordning er vi mer bekymret over det faktum at vi
kan få en skole med delvis foreldrebetaling, og vi er tilsvarende
bekymret over helseminister Tønnes forslag om egenbetaling
på sykehus. Vi vet allerede i dag at noen barn ikke deltar
på skoletur fordi foreldrene ikke har råd. Mitt
spørsmål til statsråden blir derfor:
Hvordan skal Giske sikre enhetsskolen uten betaling?

   Jeg er helt enig i at bruken av egenandeler
i norsk skole er for høy. Derfor har vi fra departementets
side satt i gang et arbeid for å kartlegge bruken, for
så å kunne iverksette tiltak. For det som er skole,
skal være gratis, og det skal være for alle. 

Men når Tingelstad sier at man er
mot heldagsskole eller et helhetlig tilbud, da lurer jeg på:
Hva skal de     100 000 barna som i dag har 20 timer skole
og mer enn 15 timer skolefritidsordning, gjøre i de timene
hvor de ikke lenger skal få et heldagstilbud? Skal de sendes
hjem til tomme hus, skal de sendes hjem til gatehjørnene?
Vi må jo sørge for at de har et godt tilbud. Og
det er da vi sier at de kommunene som ønsker det, må kunne
organisere dette mer fleksibelt, f.eks. som i Drøbak, hvor
man har noen norsktimer, og så kanskje fotballspill, og
så engelsk. I dag har man norsktimene og engelsktimene
etter hverandre, og så har man skolefritidsordningstilbudet. Det
kan jo ikke være slik at det prinsipielle ideologiske skillet
i norsk skolepolitikk går på hvorvidt man kan
spille fotball mellom to engelsktimer! Hvordan dette best kan organiseres
ut fra barnas behov og foreldrenes behov må jo den enkelte
kommune kunne finne ut lokalt. I Drøbak førte
det til at man hadde en fast dag fra åtte til ett. Det
gjorde det f.eks. også mye lettere å få til
gode skoleskyssordninger, og elevene slapp å vente så mye
på den bussen som måtte tilpasses alle. 

 Vi går da videre til neste
hovedspørsmål.

  Vi har nettopp hørt en offensiv og
handlingsorientert statsråd, og jeg har lyst til å utnytte
slik handlingsvilje blant statsråder. Her sitter det tre statsråder
som i fellesskap kan sikre kamp mot rasisme, kamp for toleranse
og kamp for kultur. Jeg sikter selvfølgelig til å beskytte
og sikre teaterskolen til Nordic Black Theatre i Oslo. Og jeg vil
spørre kulturministeren om hun nå har funnet en
løsning som sikrer denne institusjonen en varig tilværelse,
vel vitende om at det på hver side av henne sitter to statsråder
som er sterkt medvirkende. Men det var derfor jeg også hadde
den åpningen at 

her

 kan jo Regjeringens
handlekraft måles direkte. Så jeg venter med glede
på statsråd Horns svar.

  Jeg er meget engasjert i å få til en
løsning for det samlede flerkulturelle tilbudet i Norge, og
i Oslo i særdeleshet, hvor man har den største
konsentrasjonen av kunstnere og aktiviteter fra kunstnere som har
en annen kulturbakgrunn enn den norske.

Når det gjelder Nordic Black teaterskole,
var jeg selv på besøk på skolen for ikke
lenge siden og hadde en god dialog både med lærerkreftene
og ledelsen ved skolen og med elevene, som viste til en meget uoversiktlig
situasjon. 

Når det gjelder søknaden
om privatskole, ligger jo den på statsråd Giskes
bord. Vi vil så fort som mulig komme tilbake med et svar
på skolens henvendelser, både på lang
og på kort sikt. Jeg har sagt at jeg vil komme med mine
tanker om dette i forbindelse med statsbudsjettet for 2002. Men
det er ikke i tide for Nordic Black teaterskole, så jeg
har lovet skolen å komme tilbake med et svar senest innen
1. juni, og forhåpentligvis innen         15. mai. 

 Etter denne åpnende og innledende
manøver følger mitt tilleggsspørsmål
til statsråd Giske. I morgen vil statsråd Giske
få den gave fra Stortinget at man sikrer de bestemmelsene
i privatskoleloven som gjør det mulig å sikre
en privat teaterskole for Nordic Black Theatre. Og siden dette ikke
er en ACE-skole, men rett og slett en kunstnerisk, en kulturell
og en flerkulturell skole som bekjemper alt det gale i verden, venter
jeg at vi får en usedvanlig rask saksbehandling på søknaden
om en privat teaterskole for å sikre det flerkulturelle
Oslo. Kan statsråd Giske garantere det, slik at statsråd
Horn pr. 1. juni kan gi et godt svar til teaterskolen ved Nordic
Black Theatre? 

  Jeg kan love representanten Dørum
at alle privatskolesøknader til departementet får en
grundig, god og ordentlig behandling, og så rask som det
forsvarlig lar seg gjøre. 

Nå begynte riktignok Nordic Black
Theatre som et arbeidsmarkedstiltak som var spesielt beregnet på å integrere
minoritetsgrupper i det norske samfunnet. Og at vi er opptatt av
at Nordic Black Theatre skal kunne fortsette, tror jeg vi står
samlet om. Men jeg vil jo også, hvis jeg får lov,
utfordre representanten Dørum – selv om det kanskje
ikke er vanlig i en spørretime – til å ta
kontakt med sine partifeller i Oslo kommune, slik at også lokalsamfunnet
bidrar til å legge til rette for at Nordic Black Theatre
kan fortsette sin virksomhet. For det er en viktig virksomhet, og
det er et tiltak som er positivt for integreringen. Og så får
vi se litt bort fra disse vanntette skillene mellom departementene
og si at vi er én stat og én offentlig myndighet,
og jobbe sammen for å finne en løsning. 

 Vi går da videre til neste hovedspørsmål.

   Mitt spørsmål går
også til kirke-, utdannings- og forskningsministeren. Og
jeg vil litt tilbake til disse forsøksavtalene som har
vært debattert litt tidligere. 

De avtalene som nå er inngått,
er jo en oppfølging av Stortingets vedtak. Jeg vil gjøre
Stortinget oppmerksom på at vi i forbindelse med rekrutteringsmeldingen
bad departementet finne fram til gode ordninger slik at en kan forsøke
ut alternative måter å organisere arbeidstiden
på. Det var altså et flertall som gav uttrykk
for det. 

Ett av forsøkene har vi snakket litt
om, det som går på integrering av SFO og skole – og
det skaper en del problemer. Der syns jeg statsråden er
litt uklar. Det ene går på selve finansieringen.
Vi har et system med egenbetaling innenfor skolefritidsordningen,
og skolen skal være gratis. Der syns jeg statsråden
må være helt klar. Hvis vi skal få til
en slik integrering som det er snakk om – vi snakker ikke
om heldagsskole, vi snakker om integrering av SFO og skole – må statsråden
være helt klar på at dette skal være
gratis. Det er ikke snakk om egenbetaling. 

Det andre spørsmålet er hvem
som skal undervise, og hvem som skal drive denne virksomheten. (Presidenten klubber.) – Jeg
skal komme litt tilbake til det i oppfølgingsspørsmålet – så nå får
han sjansen.

 Det aner presidenten at det vil det
være behov for.

  Jeg var egentlig litt overrasket i forrige
uke over reaksjonene på disse forsøkene, for det
er helt riktig som representanten Reikvam sier, at dette er en oppfølging
av den behandlingen av rekrutteringsmeldingen som Stortinget foretok,
og det er også en oppfølging av den handlingsplanen
vi har laget sammen med lærerne, hvor vi over en treårsperiode
skal sette i verk en del sentralinitierte forsøk og i tillegg
se på om organisasjonsmåtene i skolen kan frigjøre
ressurser, slik at lærerne kan få økt
lønn. Skal vi sikre god rekruttering av lærere
i framtiden, er det viktig at vi fortsetter det arbeidet som Arbeiderpartiet
fikk til i fjor, nemlig med et lønnsløft til lærerne
på gjennomsnittlig  30 000 kr.

Det er mange forsøk. Jeg synes egentlig
det er andre forsøk som er minst like interessante som
det rundt skolefritidsordningen, bl.a. forsøket
hvor man får lærernes arbeidsdag inndelt
i en bundet tid og en ubundet tid i stedet for inndelt i leseplaner,
noe som kanskje kan gi kimen til framtidens skole. 

Når det gjelder det med skole og skolefritidsordning, vil
jeg si følgende: All innfrielse av læreplanene
er skoletiden. Den må være gratis. Den må være
for alle. Så er det omsorgstilbudet eller skolefritidsordningstilbudet. Det
har man anledning til å ta betaling for. Regjeringen ønsker
at den betalingen bør ned. I enkelte kommuner har vi sett
kraftige hopp i prisene i skolefritidsordningen. Vi ønsker
at den prisen bør reduseres. Men det er anledning til å ta
betaling for skolefritidsordningen. At man ved en sammensmelting
eller ny organisering av skole og skolefritidsordning kan legge
til rette for at man kan fortsette å ta den egenbetalingen – det
vil si hvis skolefritidsordningen for de elevene som ønsker
det, kommer mellom to engelsktimer – ser jeg ikke noe prinsipielt
galt i. Men det er klart at målet egentlig må være
at både skolefritidsordningen og skolen er gratis. Iallfall
må skolefritidsordningsprisen ned. 

  Jeg synes at statsråden nå blir litt
uklar i forhold til det som er målet med dette. Poenget er
at læring foregår på ulike måter.
Læring foregår også når man
sparker fotball eller hva det måtte være. Så nå må statsråden
bestemme seg: Er dette en integrering, et nytt syn på læring,
læring er noe som foregår ikke bare i selve undervisningstimene,
men i den tiden elever og voksne er sammen? Hvis han mener det siste – og
jeg håper det er det han mener – betyr det at
dette skal være gratis, og at vi ikke må begynne
med noen egenbetaling uansett om vi kan si at nå tar vi
egenbetaling for de fotballtimene der, og så tar vi ikke
egenbetaling her, for nå er det undervisning. Nå må han
bestemme seg for hvilket syn han har på læring.
Hvis det som ligger til grunn for denne avtalen, er et bestemt syn
på læring, må han si klart og tydelig:
Dette skal være gratis. 

Så til det spørsmålet
jeg skulle stille, president – det gjelder pedagoger. Innenfor
skolefritidsordningen har vi et system der det ikke er krav til
at de som skal arbeide der, skal være pedagoger. Vi i SV
har prøvd å få det inn; det har vi ikke
fått til. Spørsmålet blir da: Vil det
bli stilt krav til dem som skal jobbe i den nye skolen vår,
når det gjelder pedagogisk utdanning?

  Jeg må bruke litt tid på det som
Reikvam brukte mest tid på, nemlig dette med barns læring. 

Barn lærer hele tiden. De lærer
når de er på skolen, de lærer i skolefritidsordningen,
de lærer på skoleveien, og de lærer når
de er hjemme. Et barn suger til seg kunnskap og bruker det de opplever,
i sin læring. Nå er det slik at ca. halvparten
av førsteklassingene går på heltid i
skolefritidsordningen. De lærer i skolefritidsordningen,
men de betaler for skolefritidsordningen. Jeg vet ikke om representanten
Reikvam er prinsipielt imot det. Jeg deler i og for seg målet
om at det bør være gratis. Iallfall må prisene
ned. Men grunnen til at de har et tilbud om skolefritidsordning
er jo at de ikke har tilfredsstillende voksentilsyn og voksne mennesker
hjemme. Et barn som ikke bruker skolefritidsordningen, kommer jo
hjem eller er i andre typer ordninger hvor de er sammen med voksne,
og lærer der. Så skolefritidsordningen og det
vi legger til rette der, er jo egentlig for å kompensere
i forhold til de barna som ikke har mulighet til og det tilbudet å ha
voksent tilsyn og voksen oppmerksomhet resten av tiden. Sånn
sett vil jeg si at skolefritidsordningen virker utjevnende i forhold
til barns læring, selv om det er enkelte barn som ikke
er der, og enkelte barn som er der. 

 Det blir tilleggsspørsmål – Magnhild Meltveit
Kleppa. 

  Statsråden er framleis uklår
i sin bodskap. Han varslar ei styrking av SFO, han varslar redusert
foreldrebetaling, han varslar styrkt kvalitet. Då vil mitt
spørsmål vera: Varslar han òg med dette
ei ytterlegare styrking av kommuneøkonomien? Det vil jo
vera slik at dersom foreldrebetalinga skal ned, og dersom skuledagen
skal vidast ut, vil dette kosta pengar. 

No vil Arbeidarpartiet hevda at dei gav eit
lyft til kommunane for inneverande år. Frå sentrum
vil me seia at me var med og styrkte kommunanes økonomi
ytterlegare. Men det er slik i dag at utgiftene i kommunane er høgare
enn inntektene. Difor har det vorte kutt nettopp overfor barn og
unge. 

  Det er helt klart at mange av de tiltakene
som Arbeiderpartiet mener er viktigst å gjennomføre
nå, nemlig rimeligere barnehage, etter hvert en gratis
kjernetid i barnehagen, rimeligere skolefritidsordning og en opprusting
av kvaliteten i skolen, er det kommunene som har ansvaret for. De
kan umulig klare det med nedskårede budsjetter. Tvert imot
må vi også i årene framover sørge
for å tilføre kommunene økte ressurser. Jeg
håper jo at vi får støtte fra Senterpartiet
til å gjennomføre det. Jeg håper at Arbeiderpartiet
får så mange stemmer ved valget at vi i denne
salen har flertall for å gjennomføre det til høsten.
Vi vet jo av erfaring fra de to og et halvt årene før
vi kom i regjering, at andre flertallskonstellasjoner, andre samarbeidsformer,
ikke nødvendigvis fører til at vi får
mer penger til velferdsordningene og mer penger til fellestiltakene.
Så dette er jo politiske føringer. Men vårt
mål er at kommunene skal få en bedre økonomi
og være bedre i stand til å gi et skikkelig tilbud på skole,
på helse, på barnehager – på de
primæroppgavene som kanskje betyr aller mest for oss her
i livet. 

 Erna Solberg – til tilleggsspørsmål.

  Jeg vil gjerne gå tilbake igjen til de
pedagogiske utfordringene i småskolen, som var et av utgangspunktene
i hovedspørsmålet. 

Det har seg slik at jeg har en datter som snart
fyller fire år. Jeg vil i grunnen anbefale statsråden å skaffe
seg et par sånne. Da lærer man noe om lærelyst
og vitelyst. Min datter gleder seg allerede til å begynne
på skolen om to år. Problemet er at hun forventer
at den skolen skal være noe annet enn den barnehagen hun
går i, og det er det hun gleder seg til. 

I fjor høst ble det offentliggjort
en rapport som viste at svært mange barn var skuffet over
6-års skolestart, for da de begynte på skolen
opplevde de ikke at det var noen forskjell mellom det å ha
gått i barnehage og det faktisk å begynne på skole.
De modellene og forsøkene som nå utprøves
for en heldagsskole, som statsråden varmt har slåss
for den siste uken, er alle modeller som tyder på at man
skal viske ut dette skillet mellom hva som er læring og
hva som er lek, og som på en måte er en videreføring av
barnehagen. Er ikke statsråden redd for at man legger opp
til et skoleopplegg som kommer til å skuffe og senke lærelysten
hos 6-åringene?

  Jeg skjønner godt at barn som har
vært sju–åtte timer i barnehagen og opplevd
veldig mye der, og som så kommer til en skole som tilbyr fire
timer skoletid og så er det rett hjem, føler at
dette var en liten nedtur i forhold til det de kanskje hadde forventet skulle
være det offentliges tilbud for barn. Derfor har vi bygd
ut en skolefritidsordning som Høyre er imot at det skal
gis statsstøtte til. Det blir neppe noen bedre skolefritidsordning
av det. Derfor må vi fortsette å bygge ut den og
sikre det tilbudet. Vi må utvikle kvaliteten på skolen, måten
lærerne har mulighet for å formidle det som ligger i
læreplanen på, og vi må utvikle heltidstilbudet
for de barna som trenger det. 

Så må vi jo være åpne
for at enkelte kommuner kan organisere det på en friere
måte. Vi kan ikke være så bakstreversk
og gammeldags at vi sitter her og sier at nei, det skal dere ikke
få gjøre. Vi må jo gi kommunene litt
frihet og skolene litt frihet til å gjøre dette. 

Høyre har foreslått frislipp
av private skoler. Hvordan skal det da bli i forhold til mulige
alternativer og organiseringen? Men når det gjelder den
offentlige skolen, skal man holde tilbake og si at nei, nei, nei,
dette kan man ikke gjøre. Vi må gi dem muligheten
til å finne løsningene lokalt, for det tror jeg
de absolutt er i stand til å gjøre. Men så må vi
sørge for at de har penger nok til å gjøre det,
og da er 17 milliarder kr i skattelette – med
all respekt – ikke måten å skaffe mer
penger til skolene på i kommunene.

 Vi går videre til neste
hovedspørsmål.

  Jeg har et spørsmål til
statsråd Giske.

Tidligere i spørretimen i dag var
Giske i det andre hovedspørsmålet inne på arbeidstidsavtalen
som er inngått med lærerorganisasjonene. Han har
også vist til at han ikke lenger snakker om en heldagsskole,
men om et helhetlig tilbud. Og dette er jo noe annet. Et helhetlig
tilbud har vi gjennom skole og SFO allerede i dag. Og da sitter en
del av oss og lurer på hva som er det nye i statsrådens forslag. 

Mitt hovedspørsmål til statsråden
blir derfor: Kan han bekrefte at alle som skal delta i det nye forsøket,
som er en del av dette, er nødt til å være
på skolen hele tiden? 

  Jeg kan bare si at jeg, som representanten
her henviser til, er litt overrasket over at forsøket med
SFO blir framstilt som en revolusjon i norsk skole. Jeg synes andre
deler av forsøkene her er om ikke revolusjonerende, så ganske
radikale, og jeg er egentlig ganske imponert over at lærerorganisasjonene har
vært med på det. Jeg hadde egentlig forventet
meg om ikke ros, så litt positivitet i forhold til at vi
her faktisk får til nye ting for norsk skole. 

Jeg kan igjen bekrefte at de som ikke ønsker
en utvidet dag, skal slippe å få det. Det skal
være frivillig. Men for å ta det eksemplet fra
Drøbak som er brukt her, så klarte man der å lage
et tilbud for alle barna fra kl. 08.00 til kl. 13.00, altså en
utvidet dag, noe som foreldrene var fornøyd med, som de ønsket å være
med på, og som alle foreldre også hadde en mulighet
til å reservere seg mot. Så det fantes en mulighet
lokalt til å finne en løsning som gav et utvidet
tilbud, som til og med gav et gratistilbud, slik at man brukte pengene
på en ny og bedre måte. Og de vet jo lokalt at
dette går an. 

Når det gjelder de 30 000
førsteklassingene som nå går i SFO 15 timer
eller mer, mener jeg at vi ikke bare har en rett, men en plikt til å sørge
for at det tilbudet er så godt som mulig, også ved å bruke
lærerkreftene mer fleksibelt. Og det vi fikk til i forrige
uke, var at lærerorganisasjonene sa: Ja, vi benytter personalet
i SFO og personalet i skolen mer fleksibelt mellom de to ordningene.
Istedenfor å si at 

du

 er ansatt
i SFO, og 

du

 har barna fra kl. 12.00
til kl. 16.00, og tilsvarende at 

du

 har
skole, så sier vi at vi har jo ansvar for de samme barna.
Vi er på jobben den samme dagen, og da må vi også kunne
bruke kreftene våre litt mer fleksibelt. Kanskje er det
et barn som har behov for å følges opp av én
voksenperson gjennom hele dagen, fra skole over i skolefritidsordning
osv. Da kan ikke vi sitte her og si at nei, det skal dere ikke få lov
til. Det må være barnas behov som er styrende
for hvordan vi bruker ressursene våre i skole og i skolefritidsordning.

  Statsråden ønsker nesten å få litt
støtte for denne arbeidstidsavtalen. Jeg skal gi ham støtte
for én ting, som faktisk er det mest revolusjonerende i
denne arbeidstidsavtalen, og det er forsøket uten lesepliktbestemmelser
i skolen. Det er noe helt annet enn denne SFO/skole-debatten.
Der synes jeg det er veldig mye bra. 

Men problemet er, når en går
til det siste forsøket til statsråden, hvor det
ikke er snakk om heldagsskole lenger, men om et helhetlig tilbud,
at han ikke går inn på det prinsipielle skillet
som er mellom et obligatorisk tilbud og et frivillig tilbud, og
gratisprinsippet og egenandeler. Og så lenge en ikke klarer å operere
med et prinsipielt skille her, blir dette uklart, diffust, og det
virker som om foreldrene må stille opp på noe
som de kanskje ikke ønsker. Du ønsker at ungen
din skal ha et godt tilbud, men hva er nå dette nye, da?
Betyr det at de plutselig er nødt til å betale
for ting som egentlig hører til innenfor skolen, og som
hører til innenfor gratisprinsippet? Statsråden svarer
ikke når det gjelder prinsippene.

  Jeg kan gjenta: Nei, det som tilhører
skolen, det som gjelder gjennomføring av læreplanen,
skal det ikke være betaling for, det skal være
gratis for alle, slik det er i dag. Skolefritidsordningen skal være
frivillig, det skal være mulighet for den enkelte forelder
til å si at barnet mitt skal ikke være med i den
delen. Så jeg vet ikke hvor mye klarere jeg kan si det.
Jeg kan godt gjenta det en gang til, slik at det blir dobbelt klart,
men klarere enn det kan jeg ikke si det: Det er frivillig, og det
er gratis – frivillig SFO og gratis skole. Men så må kommunene
se på de lokale forholdene og finne løsninger.
Det finnes jo masse eksempler på det til og med i Høyre-styrte
kommuner, selv om Høyre og Kristelig Folkeparti sentralt
er skeptiske. 

Så til uttrykket «heldagsskole».
Jeg har ikke brukt uttrykket «heldagsskole». Det
er pressens uttrykk. Jeg har snakket om et helhetlig tilbud hele
tiden. Jeg har fra begynnelsen av sagt at man skal ha et helhetlig
tilbud. Heldagsskole ville jo bety å utvide undervisningstiden.
Det finnes jo partier som mener det, og foreslår det, og
det finnes også kommuner som utvider undervisningstiden. Men
hvis man gjør det, må det gjelde for alle, for
det må være likhet i forhold til gjennomføring
av læreplanen for elevene.

 Da går vi til siste hovedspørsmål.

  Jeg har et spørsmål til
statsråd Trond Giske. 

Vi har nå diskutert forsøk
i massevis i den norske skolen. Men hva er det egentlig vi driver
med med alle disse forsøkene? Hva gjør vi med
barna våre? De har ikke mulighet til å si at nei,
stopp verden, jeg orker ikke mer forsøk. Jeg vil ha en
trygg, stabil, god og forutsigbar skoledag. Jeg vil ikke delta som
et forsøksdyr i et forsøk for at politikerne i
Stortinget skal få lov til å utvikle en ny skole. 

Det er en del politikk i dette og en del verdiaspekter som
er ganske viktige. Og når Giske nå på toppen
av det hele sier at de vil ha forsøk for at lærerne
skal få bedre lønn, da blir jeg ganske opphisset.
Barn kommer ikke i reprise. Når barndommen er ferdig, så er
den ferdig. Og har vi som voksne, ansvarlige personer forspilt den
tiden for barna, har vi begått noe så forbrytersk
at det er ikke til å tro. 

Hva vil Giske gjøre for å få verdier
og kvalitet inn i disse forsøkene så de kan brukes
om igjen på andre skoler?

  Det er selvsagt ikke sånn at barn
skal være forsøkskaniner. Tvert imot er forsøkene tilrettelagt
for at barna skal få en bedre dag. Det er den overordnede
målsettingen med forsøkene. Men hadde vi ikke
gjennomført forsøk i norsk skole, hadde vi fortsatt hatt
en skole hvor lærerne stod bak kateteret i hver enkelt time – én
lærer, én klasse, ett fag, kontinuerlig. Vi hadde hatt
karakterer i barneskolen, og vi hadde ikke hatt rett til videregående
skole. Nå har jeg jo registrert at det som står
i Fremskrittspartiets program, er at man ønsker akkurat
den type skole, at man vil tilbake til det som var før disse
forsøkene ble gjennomført, og dermed forstår
jeg på en måte skepsisen mot at man utvikler skolen
videre. Men jeg tror at det at vi prøver ut forskjellige
ting, at lokalsamfunnene får utvikle tilbud som passer
for dem, er den beste måten å skape bedre kvalitet
på. Hvis vi gjennomfører det i liten skala, lærer
av det, finner ut hva som er positivt og utvikler det videre, tror
jeg det er bedre enn å sette i gang de store, grandiose
reformene som på en måte skal tres ned over hodet
på lokalsamfunnene.

Når det gjelder lærernes
lønn, tror jeg den viktigste måten å sørge
for skikkelig rekruttering til læreryrket på, er
at vi lønner læreryrket enda bedre. Vi har i Norge
omtrent den største lærertettheten i forhold til
elever som noe land i verden har. Vi må spørre
oss: Hvordan kan vi organisere det arbeidet på en bedre
måte, slik at lærerne får mer tid med
elevene nettopp for å overføre de verdiene, de
holdningene og den læringen som læreren skal, men
også på en sånn måte at det
gir rom for at lærerne skal få bedre lønn?
For når vi bruker så mye penger på grunnskolen,
må vi også kontinuerlig spørre oss hvordan de
pengene kan brukes absolutt best mulig for at lærerne skal
få god lønn, og for at elevene skal få et
skikkelig tilbud.

  Jeg har et oppfølgingsspørsmål
til statsråden:

Møreforsking hadde en undersøkelse
for en tid siden, og der kom det fram at flertallet av lærerne
ikke anså det slik at de hadde en oppdragende rolle i den
norske skolen. Dette er i seg selv skremmende. I dag ble en ny undersøkelse
lagt fram i TV 2 hvor det fremgår at 12 pst. av overgriperne
er under 18 år, altså mennesker i en
skolesituasjon. Dette kan tyde på at forsøkene
på en måte helt har overtatt, og at verdigrunnlaget
er blitt borte. Forsøkene for å få en
bedre skole kan utføres i høyskolene. De kan brukes
som et ledd for å få en bedre lærerutdanning enn
det vi har i dag. Vil statsråd Giske gjøre noe
for å få dette til i stedet for å utsette
barna for disse forsøksgreiene?

  Jag må bare korrigere lite grann
når det gjelder undersøkelsen i forhold til oppdrageransvaret.
Så vidt jeg husker – men jeg skal ta forbehold
om at jeg ikke husker helt korrekt, for det var ca. ett år
siden – så var vel spørsmålet
om skolen hadde et hovedansvar i oppdragerrollen. Og det syns jeg
skolen ikke har. Det syns jeg foreldrene har et hovedansvar for.
Men det er klart at skolen og lærerne har et delansvar
i oppdragerjobben. Barna er jo veldig mye av sin våkne
tid på skolen, og de verdiene og holdningene de lærer
der, vil være veldig formende for barna. Og jeg tror også at
lærerne er helt enig i at de har et ansvar for det. Jeg
har veldig vanskelig for å se at de forsøkene
vi gjør med f.eks. å organisere undervisningen
i grupper, å organisere undervisningen med prosjekt på tvers
av fag og å utvikle skolen slik at lærerne får
mer tid med elevene, har noen som helst sammenheng med at 12 pst.
av overgriperne er under 18 år. Det tror jeg er
helt uavhengige saker. Jeg tror tvert imot at nyorganisering av
skolen, bedre kontakt mellom lærer og elev, faktisk gjør
lærerne bedre i stand til å overføre
de verdiene vi ønsker at våre barn og unge skal
ha.

  Tiden for den muntlige spørretimen
er omme, og vi går over til den ordinære spørretimen.





                    
                    
                    

 Det blir noen endringer i den oppsatte spørsmålslisten,
og presidenten viser i den sammenheng til den oversikt som er omdelt
på representantenes plasser i salen.

De foreslåtte endringer i dagens spørretime
foreslås godkjent. – Det anses vedtatt.

Endringene var som følger:

Spørsmål 1, fra representanten
Lisbet Rugtvedt til utenriksministeren, vil bli besvart av utviklingsministeren
på vegne av utenriksministeren, som er bortreist.

Spørsmål 2, fra representanten
Johan J. Jakobsen til utenriksministeren, utsettes til neste spørretime
da utenriksministeren er bortreist.

Spørsmål 5, fra representanten
Torbjørn Andersen til arbeids- og administrasjonsministeren,
vil bli besvart av kommunal- og regionalministeren på vegne
av arbeids- og administrasjonsministeren, som er bortreist.

Spørsmål 15, fra representanten
Sverre J. Hoddevik til fiskeriministeren, vil bli besvart av samferdselsministeren
på vegne av fiskeriministeren, som er bortreist.

Spørsmål 20, fra representanten
Einar Steensnæs til landbruksministeren, vil bli tatt opp
av representanten Olaf Gjedrem.

Spørsmål 24, fra representanten
Kristin Halvorsen til kirke-, utdannings- og forskningsministeren,
vil bli tatt opp av representanten Ågot Valle.





                    
                    








        

Spørsmål 1


    
        

Spørsmål 2


    
        

Spørsmål 3


    
        

Spørsmål 4


    
        

Spørsmål 5 


    
        

Spørsmål 6


    
        

Spørsmål 7


    
        

Spørsmål 8


    
        

Spørsmål 9


    
        

Spørsmål 10


    
        

Spørsmål 11


    
        

Spørsmål 12


    
        

Spørsmål 13


    
        

Spørsmål 14


    
        

Spørsmål 15


    
        

Spørsmål 16


    
        

Spørsmål 17


    
        

Spørsmål 18


    
        

Spørsmål 19


    
        

Spørsmål 20


    
        

Spørsmål 21


    
        

Spørsmål 22


    
        

Spørsmål 23


    
        

Spørsmål 24


    



                    

 Dette spørsmålet,
fra representanten Lisbet Rugtvedt til utenriksministeren,
vil bli besvart av utviklingsministeren på vegne av utenriksministeren.

  Jeg vil gjerne få stille følgende
spørsmål:

«Norge deltar i forberedelser til
en ny bred runde i WTO, bl.a. om videreutvikling av Generalavtalen
om handel med tjenester (GATS). 

Vil Regjeringen bidra til at det gjennom de
kommende forhandlingene fastslås klart i GATS-avtalen at
konkurransereglene ikke skal hindre hvert land i selv å avgjøre
hvordan de vil organisere sine offentlige tjenester, og gå imot
at avtalen skal presse fram konkurranseutsetting på flere
områder innen offentlig sektor?» 

  I 1994 sluttet Norge seg til avtalen om opprettelse
av Verdens Handelsorganisasjon, WTO, og de avtaler om handel som
var framforhandlet under den såkalte Uruguay-runden.

Det ble samtidig besluttet å videreføre
forhandlingene på to viktige områder innenfor
WTO – handel med tjenester og landbruk. Disse forhandlingene
ble innledet pr. 1. januar 2000.

Norges handel med tjenester utgjør
en viktig del av norsk eksport. Verdien av Norges tjenesteeksport
utgjorde i fjor rundt 135 milliarder kr.

Utviklingen på verdensmarkedet for
tjenester vil uten tvil være av stor betydning for norsk økonomi
i årene som kommer.

Til representanten Rugtvedts spørsmål
om avtalens forhold til offentlig sektor kan jeg bekrefte at det
er intet i avtalen som hindrer medlemslandene i selv å avgjøre hvordan
de vil organisere sine offentlige tjenester. Det slås klart
fast i avtalen at denne retten tillegges medlemslandene. Strukturen
i GATS-avtalen er nemlig slik at medlemslandene selv positivt spesifiserer
hvilke tjenester som er åpne for utenlandske tilbydere.
Dette gjøres ved såkalte bindingslister som er
laget for det enkelte land. Med denne strukturen har med andre ord
et lands myndigheter full kontroll over hvilke forpliktelser for økt markedsadgang
landet påtar seg.

Tjenesteavtalen erkjenner klart allerede i
forordet medlemslandenes: 

«rett
til å regulere og å innføre nye reguleringer
for tjenesteytelser innen sitt territorium for å tilgodese
nasjonale politiske målsettinger».

Spørsmål om konkurranseutsetting
av offentlige tjenester er således en sak som avgjøres
av de nasjonale myndigheter, og det ligger ikke noe i avtalen som
presser dette fram.

GATS-regelverket handler ikke om privatisering
eller konkurranseutsetting, men om å utvikle kjøreregler,
    der det er mulig å oppnå enighet om dette,
for medlemmenes handel med tjenester. De enkelte land bestemmer her
selv omfanget av de forpliktelser de velger å påta
 seg.

  Jeg takker for svaret.

I GATS-avtalen sies det, som statsråden
opplyser, at tjenester som ytes av offentlige myndigheter, ikke
er inkludert i avtalen. Men så defineres slike tjenester
i avtalens punkt 1.3(b) som tjenester som blir ytt verken på kommersielt
grunnlag eller i konkurranse med en eller flere tjenesteytere. Som
kjent er det en rekke offentlige tjenester etter hvert som utsettes
for konkurranse med en eller flere tjenesteytere, og dette virker
derfor ikke som en holdbar definisjon. Når offentlige tjenester
konkurranseutsettes i land som tradisjonelt har hatt en
sterk velferdsstat, er det ikke til å undres
over at det kommer et press fra store selskaper for å få åpnet
disse voksende tjenestemarkedene, f.eks. innen helse og utdanning,
for internasjonal fri konkurranse. Spørsmålet
er derfor om den norske regjeringen ønsker å bidra
til å reparere denne svakheten i GATS-avtalen, og skape
klarhet om at offentlige tjenester ikke skal omfattes av konkurransereglene
i GATS.

Vil Regjeringen bidra til at det i de kommende
forhandlingene blir vedtatt en klarere formulering på dette punktet?

Lodve Solholm hadde
her teke over presidentplassen.

  Jeg ønsker å gjenta noe
av det jeg sa innledningsvis, nemlig at det er intet i avtalen som
hindrer medlemslandene selv i å avgjøre hvordan
de vil organisere sine offentlige tjenester, og at det slås
klart fast i avtalen at denne retten tillegges medlemslandene.

Jeg kan også si litt om hvordan vi
har deltatt i forhandlingsarbeidet i WTO om dette, som kanskje kan være
av interesse i denne sammenheng. Vi la i forrige uke fram flere
norske forhandlingsforslag for tjenester, og disse omfatter seks
tjenesteområder: skipsfart, luftfart, energitjenester,
teletjenester, finansielle tjenester og såkalte forretnings-
og yrkestjenester. Dette er alle viktige eksportsektorer for norsk
næringsliv. Blant annet gjennom EØS-avtalen har Norge allerede
et åpent marked for disse tjenesteområdene. Gjennom
WTO-forhandlingene ønsker vi å sikre norske bedrifter
forbedret markedsadgang i viktige markeder for norske tjenesteleverandører.
I de norske forslagene tas det heller ikke til orde for liberalisering
eller privatisering av offentlig sektor.

Vi har tidligere også lagt fram forslag
i landbruksforhandlingene. I tillegg til de forhandlinger som er
påbegynt, har det pågått et nyttig arbeid
så vel i Genève som gjennom bilaterale kontakter
i hovedstedene, med sikte på å legge grunnlaget
for en ny bred runde. Det er i denne sammenheng ikke minst viktig
at den nye amerikanske administrasjonen har tilkjennegitt en positiv
holdning til slike nye forhandlinger. Jeg håper det vil
avtegne seg muligheter til å oppnå enighet om
nye brede forhandlinger fram mot den neste ministerkonferansen i
Verdens Handelsorganisasjon, som vil finne sted i Qatar i begynnelsen
av november, ikke minst også av hensyn til utviklingslandenes
interesser også på tjenesteområdet.

  Det vi har registrert fra SVs side, er at
det kommer et press fra andre kanter, bl.a. fra amerikansk hold,
om økt konkurranseutsetting av offentlige tjenester og
for å åpne denne sektoren mer for fri handel.
Det vi derfor da forventer av en sosialdemokratisk regjering, er
at en får en klar melding om at en vil gå mot
sånne forslag som kan bidra til å presse fram
konkurranse og privatisering av offentlig sektor.

Sett fra SVs side mener vi det er viktig å forhindre
at GATS-avtalen skal bidra til at absolutt alt skal kommersialiseres
og gjøres butikk av. Og vi som er tilhengere av en sterk
og kvalifisert offentlig sektor, ønsker selvsagt at det
skal demmes opp for denne utviklingen gjennom den kommende WTO-runden.
Det går dessverre ikke klart fram av det norske forhandlingsforslaget
at Regjeringen vil gå inn i forhandlingene med et forsvar
for offentlig sektor. Det holder ikke å bare slå fast
at det er opp til hvert enkelt land å organisere sine offentlige
tjenester. Jeg vil derfor spørre statsråden om
Regjeringen kan forsikre oss om at den vil arbeide aktivt mot at
avtalen skal bidra til økt privatisering, og altså demme
opp for de forslag og det presset som kommer fra andre kanter.

  Jeg stiller meg egentlig litt undrende til
at denne diskusjonen og kritikken rettes mot Verdens Handelsorganisasjon
og GATS-forhandlingene, for det er så klart spesifisert
at når det gjelder offentlig sektor, så er det
opp til medlemslandene selv. Når det gjelder det at det
foregår en politisk debatt og er et press fra ulike aktører
i det internasjonale samfunn om å privatisere tjenester
som vi ønsker å forvalte i det offentlige, er
det ingen direkte kopling mellom det og det som skjer innenfor WTO.
Tvert imot. Jeg har nylig hatt drøftelser med mine kolleger,
utviklingsministre i andre vestlige land, som også er opptatt
av denne problematikken, og som er sterkt engasjert på det
sosiale området og også for å beskytte
deler av denne tjenesteproduksjonen som vi må ha i offentlig
sektor, og de er, hadde jeg nær sagt, relativt fortvilet
over at det blir en sånn avsporing av diskusjonen om WTOs
rolle på dette området. Jeg tror ikke det er hensiktsmessig.
Det som er viktig, er at vi fokuserer på hva som bør
være offentlig tjenesteproduksjon, og hva som bør
være privat tjenesteproduksjon.





                

 Dette spørsmålet
er utsett til neste spørjetime.





                

 Dette spørsmålet,
frå Torbjørn Andersen til arbeids- og administrasjonsministeren,
vil bli svara på av kommunal- og regionalministeren på vegner
av arbeids- og administrasjonsministeren.

 Jeg vil få stille kommunal- og regionalministeren
følgende spørsmål:

«Ifølge Kommunal Rapport
22. mars 2001 er Sandbekk-utvalgets utredning om konkurranseutsettelse
i offentlig sektor lagt i en skuff av Regjeringen. Flertallet i Sandbekk-utvalget
mente at mellom 10 og 30 pst. kunne spares dersom man brukte konkurranseutsetting
for å effektivisere offentlig sektor. 

Velger virkelig Regjeringen å ikke
se nærmere på dette arbeidet når det
anslås så store innsparingspotensialer, og bryr
Regjeringen seg overhodet ikke om at milliardbeløp muligens
kan spares gjennom konkurranseutsetting?» 

 Regjeringa vil i første rekke satse
på å fornye og ikke privatisere offentlig sektor. Regjeringa
vil derved også velge de virkemidlene som vi mener er forenlig
med dette målet.

En sterk velferdsstat er grunnlaget for Regjeringas
politikk. Skal velferdsstatens verdier overleve, må vi
greie å få mer tjenesteyting ut av de ressurser – både
menneskelige og økonomiske – som i dag overføres
til offentlig sektor. Dette fordi offentlig sektor må løse
sine oppgaver innenfor et stadig strammere arbeidsmarked, og brukerne må i
større grad oppleve at deres behov er satt i sentrum. I
tillegg setter hensynet til landets økonomi grenser for veksten
i offentlige utgifter.

Offentlig sektor stilles overfor nye krav fordi
befolkninga og næringslivet ikke lenger vil finne seg i
lange ventelister, uforståelige regler, komplisert byråkrati og
manglende service. De gamle idealer om likebehandling utfordres
av krav om mangfold og fleksibilitet. Rigide regler utfordres av
krav om skjønn og fornuft. Byråkratiske strukturer
settes under press av krav om effektive løsninger. Brukeren
vil være i sentrum, og det preger i stadig større
grad de ansattes holdninger.

Evne til fornyelse og omstilling skal prege
offentlig sektor i framtida. Derfor må rammene for offentlig
sektor gjennomgås, slik at unødige hindringer
for fornyelsesarbeidet fjernes. Ved å gjennomgå personalpolitikk,
budsjett- og økonomistyringssystem, informasjonsteknologi og
forvaltningsregelverk skal vi sikre at rammene understøtter
målene i fornyelsesarbeidet.

Fornyelse av offentlige sektor forutsetter
imidlertid et nært samarbeid med de ansatte og deres tillitsvalgte, kommunesektoren,
befolkninga og næringslivet. Medvirkning og dialog er både
et mål og et middel i foryelsesarbeidet. Dette er veien
Regjeringa ønsker å gå videre på.

Regjeringa er opptatt av å vurdere
alle tilgjengelige virkemidler og strategier for å nå hovedmålet
om en best mulig offentlig sektor, herunder også de ulike
virkemidler som ble behandlet i Sandbekk-utvalgets innstilling. Det
er ikke bare viktig å få til en effektiv ressursutnyttelse,
men også å bevare oppslutninga om fellesskapsløsningene.
Konkurranseutsetting er etter Regjeringas syn ikke hovedsvaret på de
utfordringene offentlig sektor står overfor.

 Jeg takker statsråden for svaret.

Jeg tror jeg kan trekke ut av det svaret at å bruke
mer konkurranse i den offentlige sektor til en viss grad har blitt
en ikke-sak i Regjeringens planer for å modernisere de
tungrodde og gammeldagse offentlige monopolers enerett på å yte
innbyggerne offentlig finansierte velferdstjenester.

Det går klart fram av Sandbekk-utvalgets
innstilling, som ble lagt fram i fjor, at det er mulig å spare
10–30 pst. på å effektivisere
den offentlige tjenesteproduksjonen, nettopp gjennom konkurranseeksponering.
Med de signalene som nå er kommet, vil Regjeringen etter
mitt syn ikke høre noe særlig snakk om slike fornuftige
tiltak som kan effektivisere den store skjermede offentlige sektoren og
all den tjenesteyting som gjøres der. Jeg har faktisk tro
på at skal vi få til en effektivisering, så må vi
konkurranseeksponere tjenesteproduksjonen i den offentlige sektoren.
Noen bedre løsning finnes ikke.

 Her skiller Arbeiderpartiet og Fremskrittspartiet
lag, fordi Regjeringa mener at konkurranseutsetting ikke er hovedsvaret
på det vi nå trenger for å fornye offentlig
sektor.

Når det så gjelder Sandbekk-utvalget,
er det riktig, som representanten Andersen her påpeker,
at utvalget mente at anbudsutsetting normalt burde lede til 10–30 pst.
kostnadseffektivisering. Dette er imidlertid tall som ikke er bekreftet
når det gjelder norsk erfaring med bruk av anbud. Jeg betviler
ikke at 10–30 pst. kan medføre riktighet
basert på utenlandske forhold og erfaringer. Men et slikt
effektiviseringspotensial innebærer både en erfaren
og profesjonell bestiller, en kompetanse som gjerne opparbeides
etter en del erfaring med anbudsutsetting, og de markedsmessige
betingelsene må også være til stede.
Det er ikke alltid tilfellet for Norge. Samtidig ser en også at
anbud innebærer en omstillingskostnad for de ansatte.

  Statsråden nevnte i sitt første
svar at det var viktig å hente mer tjenesteyting ut av
ressursene, og jeg tror ikke det fins noe bedre virkemiddel i så måte
enn å innføre konkurranse om å få utføre
akkurat disse velferdstjenestene som det offentlige i dag stort
sett har monopol på.

Men jeg mener samtidig at det er foruroligende
at vi har en regjering som lar seg styre av fagforeningsforbundenes
profesjonsinteresser, når det etter mitt syn er klart skadelig
for innbyggerne i dette landet. Vi har en skjermet offentlig tjenesteproduksjon
uten konkurranse. Det medfører høyere kostnader,
og det er mindre fokusering på kvalitet i de offentlige
tilbudene.

Jeg mener at Arbeiderpartiet før eller
siden må løsrive seg fra profesjonsinteressene
og få fart på sine moderniserings- og fornyelsesplaner,
og de må være mer villig til å vurdere
alle effektive virkemidler, som inkluderer konkurranseutsetting,
når Sandbekk-utvalget så klart antyder at her
er det faktisk mye å hente.

  Arbeids- og administrasjonsdepartementet
arbeider nå med å systematisere og oppsummere
høringsuttalelsene til Sandbekk-utvalgets innstilling og
vil selvfølgelig komme tilbake etter at det er gjort.

Regjeringa lar seg ikke styre av fagforeningene
eller profesjonsinteresser, slik som representanten Andersen her
sier, men Arbeiderpartiet og Fremskrittspartiet har totalt ulikt
syn på hvordan vi skal få en offentlig sektor
til å fungere bedre. Vi tror at én av de tingene
som må være på plass for at vi skal få gjort
offentlig sektor enda bedre, hvilket er nødvendig på mange
områder overfor våre innbyggere, er at vi også må spille
på lag med dem som jobber i sektoren, for det er jo mange
ansatte i offentlig sektor som gjør en glimrende jobb,
og som jobber omtrent helsa av seg, ikke minst innenfor helsesektoren. 

Men det som er en kjempeutfordring, er at det
er for mange som jobber med administrasjon og byråkrati,
som bør gjøre andre ting, nemlig å yte
tjenester til befolkninga, enten det er innenfor helsesektoren eller
innenfor andre sektorer.





                

 Dette spørsmålet,
fra representanten Sverre J. Hoddevik til fiskeriministeren, vil
bli besvart av samferdselsministeren på vegne av fiskeriministeren.

  Jeg skal få lov til å stille følgende
spørsmål til samferdselsministeren innenfor fiskeriministeren
sitt ansvarsområde:

«Det er nå kjent at Fiskeridepartementet
i samarbeid med berørte fylkeskommuner har gjennomført
et omfattende forprosjekt for Stad Skipstunnel, slik Stortinget
har bedt om. 

Kan statsråden bekrefte at Stortinget
får seg forelagt denne saken i inneværende sesjon,
slik statsråden tidligere har gitt uttrykk for?» 

  Under Stortingets behandling av St.meld. nr.
34 for 1997-98, Om gjennomføring av et forprosjekt
for skipstunnel gjennom Stadlandet, ble det konkludert
med at det måtte utarbeides et bedre grunnlag før
en kunne treffe vedtak om eventuell bygging av en slik tunnel. Tidligere
hadde man en rekke delutredninger for enkelte temaer, men man hadde
ikke foretatt en helhetlig vurdering av det foreliggende materialet.

Gjennom forprosjektet, som er gjennomført
i samarbeid med Sogn og Fjordane og Møre og Romsdal
fylkeskommuner, har man gjennomgått det eksisterende materialet
om en slik skipstunnel, og man har gjennomført nye vurderinger
der det har vært behov for det. I prosjektet har man bl.a.
sett på byggetekniske, geologiske, sikkerhetsmessige og
miljømessige forhold.

På bakgrunn av resultatet fra forprosjektet
og i tråd med plan- og bygningslovens bestemmelser om konsekvensutredninger
har Kystverket utarbeidet en konsekvensutredning for tiltaket. Denne
er nå sendt på høring, med høringsfrist
28. mai 2001. Etter høringen skal Kystdirektoratet på bakgrunn
av konsekvensutredningen og høringsuttalelsene avgjøre
om utredningsplikten er oppfylt, eller om det er behov for tilleggsutredninger.

Det er således først gjennom
konsekvensutredningen og høringen av denne at man vil ha
en dokumentasjon på at tiltakets virkninger for miljø,
naturressurser og samfunn er ivaretatt. Før man har denne
informasjonen, vil man heller ikke ha det fullstendige grunnlaget
for å kunne ta stilling til om og eventuelt på hvilke
vilkår tiltaket kan gjennomføres.

Under debatten om Nasjonal transportplan i
Stortinget den 15. februar uttalte fiskeriministeren at man ville komme
tilbake til eventuell utbygging av Stad skipstunnel i løpet
av våren.

Bestemmelsene i plan- og bygningsloven krever
konsekvensutredning, som nå er utarbeidet og sendt på høring.
Jeg kan derfor vanskelig se at det er mulig å få lagt fram
denne saken i inneværende sesjon.

Regjeringen vil legge saken fram for Stortinget
på en egnet måte når man har resultatet
av konsekvensutredningen og behandlingen av denne.

  Det er slik at man naturligvis ikke kan sette
plan- og bygningsloven til side, men det er fristende å spørre
statsråden om Regjeringa er bevisst på at det
allerede foreligger godkjente reguleringsplaner for påhuggene
på begge sider av Stadlandet, og at fylkesmannen for så vidt
for lengst har uttalt seg om de miljømessige sidene i forbindelse
med disse planene og har konkludert med at så vel for anleggsperioden
som for driftsperioden er Stad skipstunnel uproblematisk ut fra
et miljøhensyn. Nå er det brukt 8 mill. kr fra
departementets og fylkeskommunens side, og tidligere har private interesser
brukt et par millioner kroner. Spørsmålet blir: Hvilke
høringsinstanser kan forventes å ha overraskende og
banebrytende kommentarer som kan rokke ved det prinsipielle i denne
saken, sett i lys av de utredninger som er gjort gjennom mer enn
ti år?

  Når det gjelder planstatus for området,
ble den tatt med da man utarbeidet forprosjektet. Det er også slik
som representanten gir uttrykk for, at plan- og bygningsloven naturligvis
må overholdes. Det vil være å håpe
at forprosjektet og forarbeidet ellers i denne saken er
så solid og godt at man kan konstatere at utredningsplikten
er overholdt, når vi kommer så langt, og at vi
også er i den situasjonen at vi ikke får merknader
som fører til ytterligere forlengelse av den tiden som
trengs før man kan komme med et forslag til Stortinget.
Men det vil man altså ikke kunne ha endelig svar på før
høringsfristen er ute den 28. mai i år.

  Det kan nok hende at Regjeringas behandling
av denne saken av mange blir oppfattet som en slags trenering. Riktignok
kan statsråden dele ansvaret med Bondevik, som satt år
i regjering uten å behandle saken. Sist Arbeiderpartiet
forsøkte å konkludere, var svaret negativt. Det
var i fiskeriminister Jan Henry T. Olsens tid.

Skjønner statsråden den frustrasjonen
som knytter seg til å gå inn i en ny fireårsperiode
uten en prinsipiell avklaring, etter en så lang saksgang?

  Når det gjelder hovedrapporten
om forprosjektet om Stad skipstunnel, er den datert mars 2001. Sett
i lys av at dette forprosjektet nylig har kommet til Fiskeridepartementets
hus, så har man lagt til rette for en framdriftsplan i
forhold til høring som er så rask som mulig på det
nåværende tidspunkt. Det som vil være
denne regjeringens opplegg for en videre behandling, er nettopp å holde
et høyt tempo av den grunn som representanten her gir uttrykk
for, at man gjennom mange år har drevet med delutredninger.
Nå får man en helhetlig vurdering og en utredning
som gir grunnlag for et endelig forslag til Stortinget, som Regjeringen
vil komme tilbake til så raskt det lar seg gjøre,
og da på en egnet måte, som jeg sa i mitt hovedsvar.





                

 Dette spørsmålet,
fra representanten Einar Steensnæs til landbruksministeren,
vil bli tatt opp av representanten Olaf Gjedrem.

 «I forskrift for kvoteordning for
mjølk er det eit vilkår for å kunna slå saman
mjølkekvotane ved samanslåing av bruk at bruka
grensar inn til kvarandre med innmark. Ei streng praktisering av
denne regelen kan stengja for ynskt rasjonalisering.

Vil statsråden ta initiativ slik at
det vert muleg å slå saman kvotar for bruk som
vert samanslegne, også om dei ikkje grensar mot kvarandre?» 

  Når det gjelder kvoteordningen for
melk, har jeg faktisk allerede tatt et initiativ for å vurdere
regelverket for ordningen. Spørsmålet om hvordan
en kan oppnå økt fleksibilitet i kvoteordningen,
blir nå utredet. Her inngår en vurdering av kravet
om felles grense i innmark for å kunne slå sammen
kvoter når bruk slås sammen.

Endringer i kravet om felles grense i innmark
var drøftet med jordbruksorganisasjonene allerede i forbindelse
med drøftingene av det som kalles kvoteregelverket for
2001. I referatet fra disse kvotedrøftingene av     8.
desember 2000 heter det:

«Landbruksdepartementet
og begge jordbruksorganisasjoner var imidlertid enige om at spørsmål
knyttet til endringer i vilkår for sammenslåing
av kvoter ved ervervelse av bruk (§ 16), skal ses i sammenheng
med spørsmålet om å innføre
en ordning med kjøp og salg av melkekvoter direkte mellom
brukere innenfor bestemte avgrensinger. Disse spørsmålene
vurderes i jordbruksforhandlingene 2001 … »

Det betyr at forslag om endringer i kvoteordningen
på de områder som her er nevnt, altså vil
bli lagt fram i forbindelse med jordbruksoppgjøret i år.

  Eg takkar landbruksministeren for eit positivt
svar. 

Eg trur me begge har forståing for
at ein ved odelssituasjonar i samband med ekteskap finn
det naturleg å slå saman bruk. Og då er
det litt kunstig å oppleva at det å få behandla
mjølkekvoten samtidig med ei slik samanslåing ikkje
kan gjerast. Ikkje så reint sjeldan er det snakk om eit
stort og eit mindre bruk, slik at ein får ei rein rasjonalisering.
I tillegg får ein den effekten at staten sparar eit produksjonstilskott.
Så dette må ut frå mitt syn absolutt seiast å vera
ei god rasjonalisering. Difor finn eg òg at den regelen
som nå gjeld i § 16, er noko snever og titt vanskeleg å praktisera.
Så eg vil berre høyra om landbruksministeren er
positiv til endring av reglane.

  Jeg tror jeg kan uttrykke en klart positiv
holdning til det. Jeg tror situasjonen generelt er den at vi trenger
mye mer fleksibilitet inn i kvotesystemet. I dag er egentlig den
eneste tilpasningsmulighet for melkebønder å gå inn
i samdrift. Mange av samdriftene er fornuftige og velfunderte, men
jeg tror også at mange av disse kommer på plass
fordi det er den eneste fleksibilitet som ligger i systemet når
det gjelder å forholde seg til kvoteordningen for melk.
Det at vi nå går gjennom hele kvoteordningen med
sikte på å få økt fleksibilitet
utover samdriftsetableringer, er etter min mening rett og fornuftig.
Og det eksemplet som spørreren bruker for å illustrere
det behovet, syns jeg er godt. Min grunnholdning til regelendringer
i tråd med det spørreren tar opp, er som sagt
grunnleggende positiv.

  Eg takkar landbruksministeren for ei positiv
haldning til problemstillinga. 

Eg vil òg nemna at det i mitt fylke,
Rogaland, faktisk er ein del bruk der det kan bli aktuelt å bruka
ei ny føresegn relativt snart, fordi ein då friare
kan disponera den som regel store bustadmassen på to bruk
som blir drivne i lag, men ført vidare som to eigne bruk.
Så eg vil spørja landbruksministeren om ei eventuell
endring av denne ordninga og desse forskriftene kan gjerast gjeldande
frå og med 1. juli, slik at dei endringane ein ynskjer,
kan gjennomførast relativt kjapt.

  Ja, det vil absolutt være min intensjon
at de kan gjøres gjeldende fra og med 1. juli i år.





                

 Dette spørsmålet,
fra Kristin Halvorsen til kirke-, utdannings- og forskningsministeren,
vil bli tatt opp av representanten Ågot Valle.

 Jeg har på vegne av Kristin Halvorsen
dette spørsmålet til kirke-, utdannings- og forskningsministeren:

«Avtalen som er inngått mellom
lærerorganisasjonene og staten, åpner for ulike
forsøk med arbeidstiden og andre måter å organisere
skoledagen på. Etter opplæringsloven
skal grunnskolen være gratis, men det kan tas betaling
for SFO. 

Vil statsråden åpne for foreldrebetaling
for elever som skal delta i forsøket, og vil statsråden
ha forsøk der elever som tilhører samme klassetrinn
på samme skole, kan få ulike tilbud avhengig av
om foreldrene har anledning til å betale for barnas skolegang?» 

  KUF og lærerorganisasjonene er blitt
enige om en avtale der partene oppfordrer kommuner og fylkeskommuner
til å gjennomføre forsøk med alternative
arbeidstidsordninger for lærerne.

Hovedmålsettingen med forsøkene
er å sikre bedre kvalitet på undervisningen gjennom
mer elevkontakt, større fleksibilitet og bedre ressursutnyttelse.
Et kjernepunkt i de fem modellene for forsøk er at lærerne
skal være mer tilgjengelige og tilbringe mer tid på skolen. Skolene
skal altså i samarbeid med lærerne få større
frihet til å organisere skoledagen.

Det mest radikale forsøket innebærer
at den tradisjonelle inndelingen av lærernes arbeidstid
blir borte og erstattes av en ordning der lærernes arbeidsår
deles i to: en bunden tid på skolen med maks 35 timer pr.
uke og en ubunden tid som læreren selv disponerer.

I modell 2 legges det opp til at den enkelte
lærers leseplikt skal fastsettes lokalt.

En modell 3 gir en annen organisering av årsverket der
mer av arbeidstiden bindes til tilstedeværelse på skolen,
men uten endret leseplikt.

Modell 4 gir mer kontakt og samarbeid elev/lærer
og lærerne seg imellom. Deler av årsverket omdisponeres
til dette formålet.

Så er det modell 5 som er en utprøving
av fleksible ordninger for bruk av lærere i kombinasjon
skole og skolefritidsordning.

Ingen av forsøksmodellene, heller
ikke denne siste, åpner for forsøk med foreldrebetaling
for grunnskoleopplæring. Offentlig grunnskoleopplæring
er etter opplæringsloven gratis.

Elevenes rettigheter til grunnskoleopplæring
er fastlagt i opplæringsloven. Innholdet i opplæringen
er fastsatt i egen forskrift. Jeg verken vil eller kan gi tillatelser
til forsøksavvik fra disse bestemmelser. Eventuelle endringer
i elevenes rettigheter knyttet til grunnskolen og innholdet i denne
kan bare gjennomføres som lov- eller forskriftsendringer – og
da først etter en bred og åpen prosess.

Jeg vil derfor slå fast at forsøk
5 i avtalen mellom departementet og lærerorganisasjonene
bare gir hjemmel for forsøk med alternativ organisering
av lærernes arbeidstid. Denne modellen innebærer
ikke endringer i forholdet mellom skolen og SFO eller de rammene
de har å jobbe ut fra i dag, men hvis enkelte kommuner
skulle ønske å sette i gang forsøk med
bruk av lærere i en kombinasjon mellom skole og skolefritidsordning,
skal ikke lærernes arbeidstidsavtale være til
hinder for dette.

For ordens skyld nevner jeg at ingen av forsøkene knyttet
til den nevnte avtalen vil kunne settes i verk uten at lærerorganisasjonene
og departementet sammen har gitt tillatelse i det enkelte tilfellet.

  Jeg takker for et grundig svar og ser fram
til mange spennende forsøk.

Jeg synes det er viktig å slå fast
at dette forsøket må dreie seg om å integrere
SFO i skolen ut fra en erkjennelse av at læring foregår
hele tida – i leik, i samspill med andre unger, i samspill
med voksne. 

Når to systemer – det ene,
skolen, som skal være gratis, og SFO, som det til dels
kreves skyhøy betaling for – integreres, må det
etter vår mening være snakk om et gratis tilbud,
at det ikke må tas betaling for den delen som går
på SFO, som da skal integreres i skolen. Det vil vi i SV
ha en bekreftelse på. Vi kan ikke ha det slik at deltakelse
avhenger av økonomien til foreldrene. Dersom det tas betaling
for dette helhetlige tilbudet, blir det enda en arena som fattige
unger ekskluderes fra. Særlig for disse ungene er det viktig
at alle egenandeler i skolen avskaffes. Kan statsråden
ta initiativ til og bekrefte at disse forsøkene skal være
gratis?

  La meg først svare på spørsmålet
om egenandeler i skolen. Der har vi fått signaler om at
enkelte opplever å måtte betale egenandeler for
det de mener skal være den gratis grunnskoleopplæringen. Derfor
har vi tatt initiativ til å få en kartlegging
av bruken av egenandeler i grunnskolen, slik at vi får
en oversikt og deretter kan gjennomføre de tiltakene som
er nødvendige for å sikre det som står
i opplæringsloven, at grunnskolen skal være gratis.
Det står fast.

Allerede i dag er det en del unger som har
et heltidstilbud gjennom at de først er 20 timer
i skole i løpet av uka og deretter 15 timer eller
mer i skolefritidsordning. Der er det åpent for foreldrebetaling.
Det er ikke vanskelig å være enig med representanten
Valle i at det skulle ha vært et billigere tilbud, og gjerne
på sikt også et tilbud om gratis skolefritidsordning,
men i dag er det altså egenbetaling for det. Vårt
mål i Regjeringen er at det skal bli billigere. Men hvis
man prøver nye måter å organisere det
på, og bruker den tiden slik at de barna som er i skole og
skolefritidsordning, får et kvalitativt bedre tilbud, så kan
jo ikke, selv om vi jobber for at det kontinuerlig skal bli billigere
skolefritidsordning, en forutsetning for å prøve
nye måter å organisere på, være
at det totale tilbudet må bli gratis.

 Jeg registrerer at statsråden ikke kan
imøtekomme vårt krav om at hele dette skal være gratis,
men han får jo muligheten til å forholde seg til
et forslag som vi har, om at vi skal ha en maksimal sats for SFO
ut fra hva som kan være rimelig for foreldrene. 

SV har ambisiøse mål når
det gjelder å satse på unges oppvekstvilkår,
og det har jeg også oppfattet at Regjeringa har fått
etter hvert: gratis kjernetid i barnehager, billigere SFO og – som
jeg håper statsråden vil gå inn for – bedre
skoler. Da er det viktig å sikre at kommunene har råd
til å iverksette disse tiltakene, ellers må noen
betale med dårligere tilbud eller høyere egenbetaling,
slik vi ser i dag, både der hvor satsene til SFO og til
barnehagene har gått voldsomt opp. Vil Regjeringa gå inn
for konkrete beregninger av hva det koster å sette i gang
disse tiltakene, og sørge for at kommunene har råd
til å sette dem i verk?

  Vi vil hvert eneste år jobbe for at
kommunene skal ha så god økonomi som mulig innenfor
det rammene tillater. Og det å sørge for en god
kommuneøkonomi er selvsagt grunnlaget for en god skole
og en god barnehage. Det er tatt enorme løft innenfor barneomsorgen
gjennom mange år. Vi har fått ett års
fødselspermisjon. Vi har fått en stor utbygging
av barnehager gjennom de siste ti årene. Vi har fått
6-åringene inn i skolen. Vi har fått
en utbygging av skolefritidsordningen. I en del av disse sakene
har SV vært en støttespiller, i andre har de vært
mer kritiske. Det fins sikkert ulikheter også mellom Arbeiderpartiet
og SV. Jeg tror aldri vi kan klare å ta opp konkurransen
med SV, for uansett hvilke nye reformer og forslag vi kommer med,
så kommer SV til å foreslå pluss 10 pst. – at
det skal være litt billigere, eller at det skal være
litt mer. Den konkurransen kommer vi aldri til å vinne. Men
vi går i samme retning, vi går så fort
vi kan, og vi prøver ut ulike ordninger og har ulike forsøk
for å utvikle den norske skole. Så ser vi hva
som fungerer godt, og hva som ikke fungerer så godt, og
lar det være grunnlaget for gode, grundige forarbeider
for nye reformer i norsk skole.

  Sak nr. 1 er ferdigbehandlet.





                

 Det foreligger ikke noe referat.





                    
                    
                    

