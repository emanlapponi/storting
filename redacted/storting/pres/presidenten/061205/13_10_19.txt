 Representanten Per Ove Width har tatt opp det forslag han selv refererte til.




 Stortinget behandlet våren 2005 en odelstingsproposisjon om endringer i sikkerhetsloven. I proposisjonen ble det påpekt mangler ved saksbehandlingen hos flere klareringsmyndigheter. Derfor er Regjeringen etter en helhetsvurdering av den oppfatning at en justert videreføring av dagens klareringssystem vil være den beste løsningen.




Forslaget innebærer å videreføre dagens system med at departementene er klareringsmyndighet innen sitt myndighetsområde, samtidig som departementene strammer inn sin delegeringspraksis. I tillegg foreslås det at fylkesmennenes klareringsmyndighet samles hos fylkesmannen i Rogaland og fylkesmannen i Oslo og Akershus. Jeg merker meg at målsettingen er at disse to tiltakene skal bidra til en tilnærmet halvering av antall klareringsmyndigheter i forvaltningen. Samtidig vil departementene beholde sin viktige rolle som sikkerhetsansvarlig innen egen sektor.




Jeg konstaterer at komiteens medlemmer fra Fremskrittspartiet ønsker én felles klareringsmyndighet i Nasjonal sikkerhetsmyndighet, med unntak av Etterretningstjenesten. Høyres medlem i komiteen ønsker på sin side primært to klareringsmyndigheter – en for sivil sektor og en for militær sektor.




Av den grunn vil jeg vise til flertallsmerknaden i innstillingen til lovforslaget i 2005. Her uttrykte flertallet at departementet i en periode skal forsøke med innstramming av dagens desentraliserte ordning. Etter det jeg forstår, er det nettopp en slik innstramming Regjeringen nå legger opp til.




Det er viktig at departementet i en periode framover nå arbeider for å redusere antallet klareringsmyndigheter innenfor dagens ordning, slik stortingsmeldingen skisserer. Jeg regner med at Regjeringen vil følge utviklingen nøye, slik at de tiltak som gjennomføres, gir størst effekt. Skulle reduksjonen i antall klareringsmyndigheter ikke oppnås, er jeg trygg på at Regjeringen vil vurdere ytterligere tiltak, og at det da kan være aktuelt å se nærmere på de andre strukturalternativene som drøftes i meldingen.




 Jeg mener det er viktig å få en lik og profesjonell behandling av disse viktige spørsmålene, og registrerer med glede at mange mener det er nødvendig å få færre instanser inn i bildet.




Sist denne saken ble behandlet var det flere enn Høyre som mente at modellen burde være to klareringsorganer, et for det militære og et for det sivile. Det var også et standpunkt som har hatt bred støtte blant mange høringsorganer, det gjelder bl.a. LO, NHO, flere kommuner, Politidirektoratet, Forsvaret, Forsvarets etterretningstjeneste og ca. halvparten av departementene. Nå får vi bare konstatere at det er lov å ombestemme seg, og at bl.a. Arbeiderpartiet ikke lenger er med på dette standpunktet. Men jeg ble oppmuntret av at representanten Signe Øye var meget oppmerksom på at man burde følge praksis og se om man får den forenklingen som alle ønsker at vi skal få, og jeg ser derfor muligheten til å komme tilbake til saken.




For mitt vedkommende mener jeg at de beste grunner taler for at vi står på det standpunktet som ble tatt i 2005, og vil derfor ta opp det forslaget som ligger i innstillingen.




Jeg må imidlertid bemerke at jeg ikke helt får tak i premisset for at Arbeiderpartiet har ombestemt seg. Riktignok står det at det er en samlet vurdering som har ført frem til dette standpunktet, men hva denne samlede vurderingen skal bestå i, er man litt mer hemmelighetsfull om. Det får så være. Siden saken fortsatt er til observasjon, vil vi ha mulighet til å komme tilbake til dette.




 Representanten Jan Petersen har tatt opp det forslaget han selv refererte til.




Flere har ikke bedt om ordet til sak nr. 2.

(Votering, se side 942)





                    

 Under debatten er det satt fram to forslag.
Det er

forslag nr. 1, fra Per Ove Width på vegne
av Fremskrittspartiet

forslag nr. 2, fra Jan Petersen på vegne av Høyre

Det voteres først over forslaget fra
Høyre. Forslaget lyder:

«Stortinget
ber Regjeringen samle klareringsmyndigheten i to organ, ett sivilt
og ett militært.»

Votering:

Forslaget fra Høyre ble med 92 mot 12
stemmer ikke bifalt.

(Voteringsutskrift kl. 19.14.19)

 Det voteres så over forslaget fra
Fremskrittspartiet. Forslaget lyder:

«Stortinget
ber Regjeringen opprette en felles klareringsmyndighet underlagt
NSM, samt å opprettholde
en egen klareringsmyndighet for Etterretningstjenesten, gjeldende
for Etterretningstjenesten særskilt.»

Votering:

Forslaget fra Fremskrittspartiet
ble med 80 mot 24 stemmer ikke bifalt.

(Voteringsutskrift kl. 19.14.41)

Komiteen hadde innstilt:

St.meld. nr. 24 (2005-2006) Om oppfølging
av oppmodingsvedtak nr. 478 (2004-2005) – vedlegges protokollen.

Votering:

Komiteens innstilling ble enstemmig bifalt.

 I sakene nr. 3–5 foreligger
det ikke noe voteringstema.


                    
                    

