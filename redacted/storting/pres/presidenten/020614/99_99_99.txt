 Representanten Arne Sortevik har tatt opp det forslaget han refererte til.




 Sosialistisk Venstreparti har lagt fram forslag om maksimal reisetid: 30 minutter for barnetrinnet og 45 minutter for ungdomstrinnet. Bakgrunnen for dette forslaget er at det fins ingen begrensninger i dag for hvor langt barna er nødt til å reise til skolen hver dag.




Siden 1986 er over 600 skoler lagt ned, med den konsekvens at barna i Norge er blitt pålagt lengre og lengre arbeidsreise til og fra skolen. Lengre arbeidsreise sliter ut barna både psykisk og fysisk, noe som går ut over både trivsel, læringskapasitet, fritidsaktiviteter og samvær med familie og venner.




Barn i Norge har fått lengre reisetid de senere årene. Beregninger viser at om lag 40 000 elever sitter på skolebussen mer enn en time hver dag. Man kjenner til mange ulike eksempler. Et eksempel i media for litt siden var Osen kommune, der resultatet av det kommunestyret hadde foreslått om nedlegging av en skole, ville føre til at elevene ville få 2 ½ time reisetid hver dag.




Dette handler om retten til skole i nærmiljøet. Det handler om Stortingets intensjon om nærmiljøskoler og den betydningen skolen har for lokalsamfunnet og nærmiljøet. Skolen skal brukes til mye mer enn bare skole, den skal også være en kulturarena etter skoletid. Dette handler om barns og unges rett til en god og trygg oppvekst.




SV legger fram dette forslaget fordi vi er opptatt av at barna skal få en god oppvekst og en god skole, og av at de skal kunne tilegne seg de kunnskapene de trenger innenfor skolesystemet uten at de slites ut på grunn av lange reiseavstander.




Det fins heller ingen offentlig statistikk over hvor lang reiseavstand barn har i Norge. På bakgrunn av dette fremmer vi forslag der vi «ber Regjeringen etablere et system for rapportering av elevenes reisetid til og fra skolen, for å kunne følge utviklingen i skolestruktur og reisevei».




Man skal som hovedregel organisere det slik at







«reisetida fra hjem til skole ikke overstiger 30 minutter for barnetrinnet og 45 minutter for ungdomstrinnet».




Dette er et viktig spørsmål for oss, og det er ikke bare vi som har vært opptatt av dette. Barneombudet har bl.a. tatt til orde for dette. Vi fikk innspill – da dette forslaget lå til behandling i komiteen – fra en rekke ulike organisasjoner som støtter forslaget.




 Representanten Lena Jensen har tatt opp det forslaget hun refererte fra.




 Saksordføreren har gitt en grei framstilling av saken slik den foreligger, så jeg vil bare gi noen korte merknader.




På grunn av nedlegging av flere skoler de siste tiårene er det enda flere elever som er avhengig av skoleskyss enn før – det er riktig. Når det kan påvises helseskader pga. slike reiser, er det jo noe som bør gjøres. Kristelig Folkeparti vil derfor følge nøye med når Nordlandsforskning legger fram sine resultater om forholdet mellom skoleskyss og grendeskoler. Vi er også kjent med at Landslaget for Udelt og Fådelt Skole, LUFS, arbeider aktivt for nærmiljøskolen og vil ha et vern mot lange arbeidsreiser. De viser til undersøkelser som viser at over 40 000 barn har skyss i mer enn 30 minutter hver vei, slik vi også ser av SVs forslag. Dessuten vises det til at flere tusen elever er utsatt for mobbing i denne forbindelse.




Kristelig Folkeparti er enig med statsråden når hun i brev til komiteen understreker betydningen av at kommunene følger regler for god forvaltningsskikk i behandling av saker om skolenedleggelser, og at det også legges stor vekt på elevenes reisetid.




Det er kommunene som er skoleeiere, og for Kristelig Folkeparti har vi nok større respekt eller tillit til lokalpolitikerne enn det vi hørte her fra Fremskrittspartiets side. Jeg ønsker ikke å være med på at politisk arbeid skal gjøres til advokatmat.




Vi har også Sem-erklæringens ord om at Samarbeidsregjeringen vil fremme forslag om å overføre ansvaret for skoleskyss for grunnskoleelevene til kommunene. Det vil føre til at skyssutgiftene blir en del av totalkostnadene som vektlegges når det er snakk om endringer i skolestrukturen. Dette vil også være et skritt på veien for å bedre situasjonen for framtiden.




Kristelig Folkeparti stemmer derfor i denne omgang ikke for forslag om maksimalgrense for reisetid, men avventer andre forslag for å kunne gjøre noe med situasjonen for nærmiljøskolen.




 Alle forslag som kan bedre barns skolehverdag, tar Senterpartiet på alvor. Mange barn har for lange skolereiser. Det skyldes at skoler er lagt ned.




Når Senterpartiet likevel ikke kan støtte dette forslaget, er det rett og slett fordi vi tror at det kan bli brukt motsatt, at politikere rundt omkring sier at 

denne

 skolen ligger nærmere – og så tror de at de kan spare penger på det. Vi er redd for den utviklingen. Videre mener vi faktisk at det er lokalpolitikerne som skal få lov til å bestemme skolestrukturen.




Representanten Nielsen nevner dette med totalkostnadsanalyser. Det er faktisk foretatt en del totalkostnadsanalyser omkring skolenedleggelser. Det viser seg faktisk at det er ingenting å spare – i veldig mange tilfeller – på å legge ned skoler. Det er viktig for Senterpartiet å understreke at det ikke er økonomiske hensyn som skal avgjøre om en skole skal legges ned eller ikke. – Det har jeg lyst til å understreke.




Når skolenedleggelser skjer, er det fordi situasjonen rundt omkring i kommunene over mange år har vært så vanskelig fordi kommunebudsjettene er for trange. Jeg ser at det samme jo er i ferd med å skje nå, når svært mange kommuner faktisk må redusere på skolebudsjettene sine inneværende år. Dette er en utvikling vi ikke ønsker, og Senterpartiet går inn for å styrke kommuneøkonomien, slik at kommunepolitikerne skal slippe å ha valget mellom å legge ned skoler eller legge ned sykehjem.




 Jeg tror ikke at det fins en svart-hvitt-grense for hva som er barns trivsel. Jeg tror man bør ta alle partiene på alvor når de sier at de faktisk er opptatt av barns beste i denne saken. Jeg skal nevne to eksempler:




Jeg gikk på en liten grendeskole sammen med forslagsstiller Inge Ryan. De elevene som kjørte lengst med buss for å komme dit, kjørte forbi tre barneskoler – nettopp for å opprettholde en grendeskole. Noe av politikken var at man ønsket å ha de små grendeskolene, og at man opprettholdt dem ved at noen barn faktisk hadde en lang bussreise.




Til det andre: I Strompdalen, som er en liten grend i kommunen Namsskogan, der forslagsstiller Ryan har vært ordfører, bor det noen elever. De kjører privatbil ganske langt for å komme seg på sin skole. Alternativet for barna ville her vært retten til hjemmeundervisning. Det er den eneste løsningen når det bor én familie med skolebarn langt unna.




Ett perspektiv er ikke tatt med her, nemlig barnas rett til å ha et visst miljø å vokse opp i, faktisk ha en viss vennegjeng å vokse opp sammen med, som man har felles opplevelser og felles barndom med. Dette er et perspektiv som ikke kan måles i minutter og sekunder i bil.




Verden er altså ikke svart-hvit, og en god oppvekst kan ikke måles i minutter.




Så et lite perspektiv til mobbing på skolevei. Jeg tror jo at mange barn som ikke sitter i buss, også blir mobbet på skoleveien. Vi måler sjelden akkurat det, for på skoleveien blir de ikke overvåket av voksne. Jeg for min del har sittet i 30 minutter på buss på vei til barneskolen, med en bussjåfør som het Per, og det var den eneste sonen der ingen ble mobbet. Han hadde fullstendig kustus og fullstendig kontroll over sin buss – her skulle barna ha det fint. Så det er ikke sånn at alt her er svart-hvitt. Det er ikke sånn at det finns én regel som gjelder i alle sammenhenger.




I motsetning til Fremskrittspartiet har jeg stor tro på det lokale folkestyret, at lokale politikere faktisk klarer å finne gode løsninger i samarbeid med foreldrene. Jeg tror også at vi må se på regelverket rundt skolene våre for å slippe opp og gi lokalpolitikerne mer makt til også å kunne se på ulike løsninger for å opprettholde de grendeskolene som vi ønsker å opprettholde.




 Flere har ikke bedt om ordet til sak nr. 1.





                    

 Under debatten er det satt
fram to forslag. Det er

forslag nr. 1, fra Arne
Sortevik på vegne av Fremskrittspartiet
og representanten Jan Simonsen

forslag nr. 2, fra Lena Jensen på vegne
av Sosialistisk Venstreparti

Forslag nr. 2, fra Sosialistisk Venstreparti,
tas opp til votering. Forslaget lyder:

«1.	Stortinget ber Regjeringen
etablere et system for rapportering av elevenes reisetid
til og fra skolen, for å kunne følge utviklingen
i skolestruktur og reisevei.

2.	Stortinget ber Regjeringen legge frem forslag til regelverk
om at opptaksområdene i hovedregel skal organiseres slik
at reisetida fra hjem til skole ikke overstiger 30 minutter
for barnetrinnet og 45 minutter for ungdomstrinnet.»

Votering:

Forslaget fra Sosialistisk Venstreparti ble med 91 mot 14
stemmer ikke bifalt.

(Voteringsutskrift kl. 11.21.47)

 Forslag nr. 1, fra Fremskrittspartiet
og representanten Simonsen, tas opp til votering. Forslaget lyder:

«Stortinget
ber Regjeringen legge frem sak om nytt lovverk og nytt finansieringsopplegg
for grunnskolen og videregående skole.
Stortinget forutsetter en felles lov for alle elever og
at loven åpner for fri etablering og drift av private skoler
basert på en ordningen med akkreditering og evaluering
fra et uavhengig organ. Stortinget forutsetter at finansiering
endres slik at statlige midler styres direkte frem til
bruker gjennom et system der pengene følger eleven.»

Votering:

Forslaget fra Fremskrittspartiet
og representanten Simonsen ble med 87 mot 18 stemmer ikke
bifalt.

(Voteringsutskrift kl. 11.22.06)

Komiteen hadde innstillet:

Dokument nr. 8:116 (2001-2002) – forslag
frå stortingsrepresentantane Lena Jensen, Inge
Ryan og Rolf Reikvam om å innføre maksimalgrense
for reisetida frå heimen til skolen – vert å leggje
ved møteboka.

Votering:

Komiteens innstilling bifaltes enstemmig.


                    
                    

 Komiteens leder har dermed rettet opp en feil i innstillingen.




Flere har ikke bedt om ordet til sak nr. 3.





                    

 Her har komiteens leder
redegjort for en korreksjon av innstillingen,
der beløpet er forhøyet fra 13 milliarder kr
til 27 milliarder kr. Det skulle bli 14 milliarder
kr.

Presidenten vil for øvrig gjøre
oppmerksom på at vi vil få en beriktiget utgave
av innstillingen, men presidenten går da ut fra at Stortinget
er klar over hva man voterer over.

Høyre, Kristelig Folkeparti
og Venstre har varslet at de ønsker å stemme
imot.

Votering:

Komiteens innstilling – med den foretatte rettelse – bifaltes
med 66 mot 39 stemmer.

(Voteringsutskrift kl. 11.23.51)


                    
                    

