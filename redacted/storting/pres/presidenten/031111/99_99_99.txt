 Representanten Siv Jensen har tatt
opp det forslaget hun selv viste til.

 Dokument nr. 8:129 inneholder fem
forslag som legger opp til fem veldig viktige debatter. Finansskandalen
i USA var den utløsende årsak til at SV la fram
de forslagene vi debatterer i dag, fordi vi mente at den utviklingen
som lå til grunn for skandalene som rammet selskaper som
WorldCom, Enron, Global Crossing osv., og som hadde sin
del av ansvaret for den amerikanske
børsboblen som blåste seg opp på slutten
av 1990-tallet, også kunne gjøre seg gjeldende
andre steder og være en trussel også i
forhold til norsk næringsliv og norsk økonomi.
Og de siste månedene har vi sett flere eksempler
på at tilstanden i norsk næringsliv slett ikke
er så jomfruelig som noen har likt å tro.

Vi har en åpen økonomi med
selskaper som opererer innenfor stadig mer sammenvevde
globale markeder. Deregulering
av handel og kapitalflyt øker konkurransepresset og presser
profittmarginene i selskaper verden over. Det er en utvikling som
senker terskelen både for uetisk atferd
og for økonomisk kriminalitet.

Den samme utviklingen har stimulert til en
voldsom vekst i omfanget av børs- og valutahandel, som
gir økonomien stadig større spekulative innslag
og åpner for eventyrlige gevinstmuligheter for dem som
vet å berike seg i dette markedet.

Det er slett ikke alltid at det som
gir gevinst på børsen, er det samme som det produktive
næringsliv og samfunnet for øvrig er tjent med.
Derfor må denne utviklingen møtes med reguleringer
som gjør det lettere å slå ned på økonomisk
kriminalitet og begrense spekulantvirksomhet.

De forslagene som SV har lagt fram, er bare
ett bidrag til dette. Her trengs en bred politisk debatt og politiske tiltak
over et bredt spekter. På den bakgrunnen er vi glade for
at både komiteens innstilling og finansministerens brev
til komiteen av 9. oktober viser vilje
til å ta slike debatter og til å drøfte
mulige tiltak. Særlig glade er vi for at finansministeren
signaliserer at han vil sende et forslag om rapporteringsplikt for
revisorer ut på høring. Vi merker oss også at både
Økokrim og revisorene selv er positive til et slikt forslag, og
venter også en proposisjon fra finansministeren
om at en slik lovendring skal gjøres.

Vi bringer heller ikke vårt
forslag om at alle opsjonsforpliktelser må framgå av
et selskaps regnskap, til votering i dag. I likhet med resten av
komiteen vil vi avvente høringen på Regnskapslovutvalgets
evaluering av regnskapsloven, og ser fram til
at Regjeringen legger fram en proposisjon om det.

SV fremmer derimot tre forslag i dag. Det gjør
vi fordi vi ønsker å gå lenger
og gå raskere fram enn komiteen for øvrig
i forhold til disse problemstillingene. Vi mener de signalene
finansministeren har gitt i forhold til disse forslagene, er for
forsiktige. De vitner om en for stor tro på skjønnsbaserte
tiltak på den ene siden og en tendens til å være
i overkant opptatt av å følge etter
EU i lovgivningen på den andre siden. Det er
heldigvis fortsatt ikke forbudt for Norge å gå lenger
enn EU. I denne typen saker bør vi ta mål av oss
til å være et foregangsland. Vi som
er fra Bergen, vet at det er bedre å være
fanebærer enn å være rævdilter!

Jeg vil gjerne gå kjapt igjennom de
tre forslagene som vi setter fram til votering i dag.

For det første foreslår
vi et forbud mot at ekstern revisor for større selskaper
skal kunne gi økonomisk eller juridisk rådgivning
til samme selskap. Behovet for et klarere lovverk her har blitt
tydeliggjort gjennom arbeidet til Kredittilsynet og deres
temabaserte tilsyn, men ikke minst gjennom avsløringer
som avisen Nationen har gjort nylig, om at Statkraft har benyttet
samme firma til både ekstern og intern revisjon. Det tilfellet
mener riktignok Kredittilsynet, ifølge Nationen,
er et brudd også på dagens regelverk,
men det avdekker at det her finnes gråsoner og betydelig
forvirring blant de selskapene som regelverket
skal omfatte. Når det overlates til selskapene selv å vurdere
hva som kan gå utover revisors objektivitet, kan det få konsekvenser.
Et forbud for store selskaper mener vi må kunne
gjennomføres uten at det vil skape større praktiske
vanskeligheter. Jeg har lyst til å vise til at Høyres
næringspolitiske talsmann, Leif Frode Onarheim, i Nationen
den 20. oktober i år i forbindelse med Statkraftavsløringen
understreket:

«Jeg
tror Stortinget vil presisere at det bør påses
at to ulike instanser må ta for seg intern og ekstern revisjon.»

SV er helt enig med Onarheim, og vi skulle ønske
at komiteen hadde gitt en tydeligere presisering
av dette i dag.

For det andre ønsker
vi å understreke at et foretak som tar corporate-oppdrag
for et selskap, ikke samtidig skal levere analyser av
det samme selskapet. Aksjemarkedet er et marked som er veldig sårbart
for manipulasjon av aktører som kan ha bedre
tilgang til informasjon enn andre aktører. Det
er ofte veldig vanskelig å bevise
hva som ligger bak kursutviklingen i en aksje. Det er i dag i stor grad
de samme selskapene som dominerer i annenhåndsmarkedet,
som også er de største ved
emisjoner og børsintroduksjoner. At informasjonssperren
internt i slike selskaper fungerte for dårlig, var en av
grunnene til den hurtige veksten i den globale børsboblen
på slutten av 1990-tallet.

For det tredje og siste foreslår
vi å snu bevisbyrden ved mistanke om alvorlig økonomisk
kriminalitet. Her har finansministeren i sitt brev henvist til straffeloven § 34a.
Det er imidlertid en paragraf som har en noe annen innretning enn
det som ligger i vårt forslag. Den nåværende
bestemmelsen retter seg mot situasjoner der en straffedømt
person ilegges omvendt bevisbyrde for at verdier som han besitter,
er ervervet lovlig. Intensjonen bak vårt forslag er å kunne
gjøre samme prinsipp gjeldende i tilfeller der det er mistanke
om alvorlig økonomisk kriminalitet. Vi mener
at det i slike tilfeller vil være naturlig å kunne
kreve at man kan dokumentere at større verdier som man
besitter, er opptjent gjennom lovlig virksomhet. Dette er et forslag
som i den internasjonale debatten om korrupsjon
og hvitvasking stadig oftere kommer opp, og som vi er skuffet over
at komiteen ikke ønsker å gå inn
i en nærmere debatt rundt.

Med dette vil jeg ta opp de forslagene som
SV har fremmet i innstillingen.

 Representanten Audun Bjørlo
Lysbakken har tatt opp de forslagene han selv viste til.

Presidenten er litt i tvil om den parlamentariske
status for betegnelsen «rævdilter», men
lar det under tvil passere. Det er for øvrig presidentens
observasjon som lokal sakkyndig at de fleste fanebærere
har startet som rævdiltere!

 Det er positivt at SV har fremmet denne saken.

Økonomisk kriminalitet og uetisk
atferd har et altfor stort omfang også i norsk
næringsliv, og det er smittsomt hvis det ikke
blir gjort nok med det. Nasjonale myndigheter må bry seg
mer, oppgradere lovverket og gjøre det lettere for dem
som skal kontrollere og straffe både internt
i bedriftene og eksternt, og sørge for at statens organer
har kapasitet til å gjøre sin jobb. Statsrådens
svar, sammen med det som omtales i kredittmeldingen, tyder på økt
fokusering på de temaene som her er tatt opp.

Senterpartiet vil understreke
det som hele komiteen uttrykker, at
de utredningene og forbedringene som er i gang, må gjennomføres
med stor kraft. Det er langt flere temaer innenfor
dette området enn det som er tatt opp i Dokument nr. 8-forslaget,
og jeg vil bare omtale litt utover det.

I går kom det en NTB-melding med overskrift «Større omfang
av useriøse i byggebransjen enn antatt», der man omtalte
et pilotprosjekt som mange har deltatt i, også fra statens
side. Det var et nedslående resultat. Det er
veldig mange som unndrar moms, og ikke minst er det vanskelig å ha
oversikt over de firmaer som opererer med utenlandske
arbeidere. Byggebransjen er en bransje som strever mye.
Restaurantbransjen er en annen. Vi vet mye om det som skjer, og
vi må gjøre noe med det. Senterpartiet ønsker å styrke
Arbeidstilsynet, skatteetaten og tolletaten innenfor
disse oppgavene. I innstillingen har vi sammen med Fremskrittspartiet
og Kystpartiet pekt på at de som straffes med bøter
og erstatninger, ikke må ha anledning til å velte
straffene over på andre ved å kunne
trekke fra slike beløp på skatten eller
få dem dekket av forsikring. Vi bør på samme
vis som USA ha regler som hindrer at en slik overskyving
av ansvar kan skje.

De samme tre partier – Fremskrittspartiet,
Senterpartiet og Kystpartiet – har også omtalt
behovet for å få utredet om Norge nå skal
få et eget aksjetilsyn, som USA har hatt lenge, og som Sverige
og Danmark har etablert i de senere år. Spørsmålet
har vært reist tidligere. Et flertall i finanskomiteen
har ønsket det, men oppfølgingen av
flertallets merknader har gått tregt. Vi synes det nå er
et spesielt behov for å få den saken
tatt opp, og ut fra at det nå er startet en oppgang på børsen,
blir det mer fristende for småsparere å kjøpe
aksjer, og det er behov for at den kapitalen kommer næringslivet
til gode. Da må vi ikke komme i en slik situasjon
at noen av småsparerne
finner ut at de lett kan bli lurt. Et aksjetilsyn skal kunne hindre det.

Vi har erfaringer fra andre land å bygge
på. Sverige har i den senere tid endret
lovverket sitt slik at aksjekjøp blir å regne
som forbrukerkjøp når kjøper er en person. Det
innebærer at kjøper har et særskilt
rettsvern, med bl.a. en viss angrefrist. I Danmark har man nylig
opprettet et selskapstilsyn for unoterte aksjer som bl.a. godkjenner alle
prospekt for aksjetegninger. Dette er med på å redusere
risikoen for å bli svindlet, og det er lettere å gripe
inn overfor dem som svindler. Vi har hatt noen saker i Norge
som har skremt mange småaksjonærer.

En del av forarbeidet som er gjort i Norge,
er gjort av StyreAkademiet, som også har brakt
Forbrukerrådet inn i bildet. Det er en mulighet for at
dette kan knyttes opp mot Forbrukerrådet, som da må få opparbeidet
en kompetanse og må få styrket sin bemanning på det
området. Forslaget går ut på å få en
slik ording utredet. Jeg håper at det ved avstemningen
i dag kan bli et flertall for det forslaget.

 Jeg vil gjerne kommentere ett av de forslagene
SV har lagt inn. Audun Bjørlo Lysbakken har gjort rede
for substansen i dette. Jeg vil bare understreke hvor
viktig dette forslaget egentlig er. Det som kom fram i USA etter
avdekningen av Enron- og Tyco-skandalene, var hovedsakelig
at revisjonen hadde vært for dårlig. Revisjonen
hadde hatt andre og bakenforliggende hensyn enn revisjon
av selskapet og hadde dermed tillatt økonomiske krumspring
og urealistiske tilnærminger som gjorde at kriminalitet
i dette tilfellet faktisk ikke ble avdekket.

Grunnen til det var at selskapene som reviderte
store selskaper som Tyco og Enron, hadde større inntekter
av rådgivning til de samme selskapene enn av revisjon.
Revisjonen må selvfølgelig både
for selskapet, for samfunnet og for aksjonærene være
helt uklanderlig og uavhengig av selskapet som sådant.
Dette er revisjonens første bud. Store selskaper
som Arthur Anderson gikk på dunken like
etterpå, simpelthen fordi tilliten til markedet var ikke-eksisterende.
Dette selskapet ble tatt med buksene nede. Det betyr følgende:
Selskapet gikk på dunken simpelthen fordi de ikke
evnet å skille mellom hva som var revisjon, og
hva som var rådgivning. Arthur Anderson hadde
tjent mer på rådgivningen til Enron enn de hadde gjort
på revisjonen. Ergo var ikke revisjonen
god nok, fordi de var livredde for at i det øyeblikket
de pirket borti  ting de mente ikke var bra, ville det bety
at selskapet kunne miste den lukrative rådgivningsrollen.
I USA var det ekstremt, for all del, vi får håpe
det ikke er så ille mange andre
steder, men det er vel grunn til å anta at vi har
elementer av det samme også i Norge.

Hvis vi ser på store norske
selskaper, vil vi se at de i stor grad har samme mønster – man
har ett selskap som er hovedforbindelse både
på rådgivning og på revisjon. Det er ikke
dermed grunn til å anta at det er noe som helst
galt knyttet til disse. Men det som Eva Joly bl.a. har sagt, er
at det bør eksistere en lovmessig brannmur,
som hun uttrykker det, mellom rådgivning og revisjon.
Det er ikke fordi man i utgangspunktet nødvendigvis
mener at noe er galt, men for å hindre
at noe galt kan skje. Det er derfor vi har mye lovverk, for å være
preventive og ligge i forkant og ikke nødvendigvis
i etterkant. Etter SVs mening vil det for de største
norske selskapene være i selskapenes egeninteresse,
det vil være i aksjonærenes egeninteresse,
og det vil være i samfunnets egeninteresse at
man simpelthen har to forbindelser – én forbindelse som
har revisjon, og én forbindelse som gir økonomisk rådgivning
til selskapet, som da selvfølgelig er helt uavhengige av
hverandre. Dette ville styret i selskapene tjent på, dette
ville aksjonærene tjent på, dette ville samfunnet tjent
på, simpelthen fordi bare mistanke om at noe
kan være feil, kan ramme selskapet nådeløst – berettiget eller uberettiget. Bare
en mistanke om at revisjon og rådgivning er sauset sammen,
vil være uheldig.

Vårt lovverk er heldigvis bedre
enn det man har i USA. Men det er også skjønnsbasert
i Norge, og skjønnsbaserte lovverk har en tendens til ikke å være
så strenge som de nødvendigvis burde ha vært.
I dette tilfellet klarer vi for de største selskapenes
vedkommende ikke å se noen faktisk
grunn til at vi ikke skal ha et slikt lovverk i Norge.
Vi har forståelse for at for små og mellomstore selskaper,
som har en revisjon som gjerne er lokalt basert, og som gjerne får økonomiske
råd av vedkommende, stiller det seg i en annen situasjon.
Vi er altså ikke ute etter å gjøre
det vanskeligere for næringslivet eller de små og
mellomstore bedriftene, overhodet ikke. Vi er ute etter å lage
et lovverk som vil være i selskapenes og samfunnets
interesse, og for de største selskapenes vedkommende
vil en brannmur mellom revisjon og rådgivning absolutt
tjene selskapets aksjonærer og samfunnet best. Vi er ikke
negative til det finansministeren skriver til oss, og vi er for
så vidt ikke negative til mange av de intensjoner
som ligger fra flertallet, men vi mener at det er grunnlag
nok i det vi vet, til å gå videre og lage
en slik lov. Det ville tjent det norske samfunnet og selskapene godt.

 Jeg er glad for at Regjeringens arbeid mot økonomisk
kriminalitet, herunder hvitvasking av penger, har bred politisk
tilslutning i Stortinget. Forslagene som er fremmet av SV, og behandlingen
av disse viser på mange måter at Norge
ligger i forkant internasjonalt på dette området.
Det er ikke slik som en taler kom i skade for å si,
at Regjeringen har som prinsipp at Norge skal følge 

etter 

EU. Det er noe annet å følge
EU, for det er viktig at lovgivning som etter hvert blir internasjonalt
gyldig, også slår igjennom i Norge,
særlig fordi vi her snakker om en del av økonomien
som i høyeste grad er global. Det hjelper ikke
med hjemmesnekrede løsninger, dersom de ikke
er i samsvar med et internasjonalt regelverk.

Jeg har også lyst til å si
generelt at det faktum at man selv i Norge kan registrere
brudd på dagens regelverk, skal man være
litt forsiktig med å bruke som grunnlag for å si
at dagens regelverk ikke er strengt nok. Komiteflertallet
har en balansert drøftelse av spørsmålet
om revisors uavhengighet og behovet for eller muligheten
for ytterligere lovregulering av revisorrollen. Flertallet sier avslutningsvis:

«Flertallet
imøteser derfor departementets vurdering av Kredittilsynets
rapport og forslag til forskriftshjemmel bl.a. om revisors rådgivning,
og deler vurderingen av at det er hensiktsmessig å foreta
en slik evaluering når arbeidet med
modernisering av 8. selskapsrettsdirektiv er sluttført
i EU.»

Jeg vil understreke at Regjeringen tar sikte
på en totrinnsprosess i forhold til reguleringen av revisors
uavhengighet. Et første skritt vil være å gi
en forskriftshjemmel som bl.a. kan gi grunnlaget for mer presise
regler om revisors uavhengighet. Kredittilsynet ble i brev 29. oktober
bedt om å utarbeide et høringsnotat om en slik
forskriftshjemmel. Dette vil bli sendt på høring
og så eventuelt fulgt opp av departementet i
form av en lovproposisjon til Odelstinget. På noe lengre
sikt vil det gjennomføres en mer generell evaluering
av revisors uavhengighet, bl.a. i lys av gjennomføringen
av det omtalte 8. selskapsrettsdirektiv i EU. Jeg vil gjerne
presisere dette, fordi det med andre ord betyr at fremdriften
i denne saken ikke gjøres avhengig av gjennomgangen
av det nye direktivet i EU, men at vi også vil
gjennomføre noe mer begrenset nasjonal
lovgivning før den tid.

 Flere har ikke bedt om
ordet til sak nr. 1.

(Votering, se nedenfor)





                    

 Under debatten er det satt
frem fire forslag.

Det er

forslag nr. 1, fra Siv Jensen på vegne
av Fremskrittspartiet, Senterpartiet og Kystpartiet

forslagene nr. 2–4, fra Audun Bjørlo Lysbakken
på vegne av Sosialistisk Venstreparti

Det voteres over forslagene fra Sosialistisk
Venstreparti.

Forslag nr. 2 lyder:

«Stortinget
ber Regjeringen på egnet måte fremme forslag
om forbud mot at ekstern revisor i større selskaper gir økonomisk eller
juridisk rådgivning til samme selskap.»

Forslag nr. 3 lyder:

«Stortinget
ber Regjeringen på egnet måte fremme forslag om
forbud mot at selskap som selger analysetjenester om aksjemarkedet,
har oppdrag for selskap de analyserer.»

Forslag nr. 4 lyder:

«Stortinget
ber Regjeringen på egnet måte fremme forslag
som åpner for å snu bevisbyrden i saker som omhandler
mistanke om alvorlig økonomisk kriminalitet, slik at man
må kunne dokumentere at større verdier man besitter
er opptjent gjennom lovlig virksomhet.»

Votering:

Forslagene fra Sosialistisk Venstreparti ble med 84 mot
20 stemmer ikke bifalt.

(Voteringsutskrift kl. 10.35.54)

 Forslaget fra Fremskrittspartiet,
Senterpartiet og Kystpartiet tas opp til votering.
Forslaget lyder:

«Stortinget
ber Regjeringen utrede og legge fram en egen sak om behovet for å opprette
et eget aksjetilsyn for å verne om småaksjonærenes
interesser i aksjemarkedet.»

Votering:

Forslaget fra Fremskrittspartiet, Senterpartiet
og Kystpartiet ble med 81 mot 26 stemmer ikke bifalt.

(Voteringsutskrift kl. 10.36.16)

Komiteen hadde innstillet:

Dokument nr. 8:129 (2002-2003) – forslag
fra stortingsrepresentantene Audun Bjørlo Lysbakken, Øystein
Djupedal og Ågot Valle om tiltak mot økonomisk kriminalitet
og uetisk atferd i næringslivet – vedlegges
protokollen.

Votering:

Komiteens innstilling bifaltes enstemmig.


                    
                    

