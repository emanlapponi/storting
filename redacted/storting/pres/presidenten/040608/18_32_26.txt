 Det blir replikkordskifte.




 Kommunalministerens statssekretær uttalte til NRK Radio 28. mai, altså etter at saken var avgitt, at de barnefamilier som har fått mulighet til å få saken sin behandlet på nytt, ikke skal få sine saker vurdert på et nytt grunnlag. Når vi har hørt på debatten her i dag, har alle partiene i sine innlegg presisert at det her skal legges til grunn et annet grunnlag enn det som disse søknadene har vært vurdert på tidligere. Statssekretær Cathrin Bretzeg sa også i samme radiosending at Stortinget ikke har anledning til å tolke regelverket for dem.




Da er mitt spørsmål til kommunalministeren: Er kommunalministeren enig med sin statssekretær i at det ikke skal vurderes på et nytt grunnlag?




 Grunnlaget i en asyl- og oppholdssak dreier seg om historien til det barnet og historien til den familien. I så måte er det ikke noe nytt grunnlag å behandle disse sakene på, annet enn at det faktisk eksisterer en historie, hvor ett moment er tilknytningen til landet jo lenger man har vært her. Det vil i mange saker være slik – det vil vi også se i de kirkeasylsakene der vi instruerte om en fornyet, hurtig behandling for to år siden – at det blir tillagt vekt etter en viss periode, lange opphold blir tillagt vekt.




Hva som da defineres som nye momenter eller annet grunnlag – grunnlaget ligger uansett i sakene slik som de behandles. Det er ikke gjort noen endringer i loven med den innstillingen som kommer fra Stortinget her, og da er det loven og retningslinjene gitt av den loven som er der, som gjelder.




Barnekonvensjonen har blitt praktisert i alle saker, og vi har domsavgjørelser fra retten også etter at Barnekonvensjonen ble inkorporert med forrang, som tilsier at den fortolkningen som er brukt i Norge av Barnekonvensjonen, er en korrekt fortolkning også ut fra rettens syn.




 Statsråden svarte sånn noenlunde på mitt spørsmål i sin forrige replikkrunde også, men jeg vil gjerne spørre statsråden om det som komiteen har sagt om sjenerøs vurdering.




Statsråden sier at her må Regjeringen vurdere hvorvidt dette må få en forskriftsmessig behandling. Mitt spørsmål er: Vil da statsråden orientere Stortinget, hvis det viser seg at det er nødvendig? Og hvis en sjenerøs vurdering skal behandles forskriftsmessig, vil det da bety at dette ikke blir et engangstilfelle, men at det da vil bli en generell forskrift, som gjelder alle saker av den typen?




 Jeg legger til grunn at dette er en engangsvurdering av disse sakene. Hvis det blir aktuelt å gjøre dette gjennom forskrift, som jeg altså fortsatt må ha en juridisk gjennomgang av – jeg må få lov til å si at ordet sjenerøs ikke er spesielt juridisk veiledende for utlendingsforvalterne å forholde seg til – vil det måtte være en forskrift knyttet til noen saker i en enkeltperiode. Det er også et problem i forhold til å foreta den form for styring. De vurderingene må vi fortsette å gjøre.




Det viktigste synes jeg er at det juridiske grunnlaget i disse sakene fortsatt er den enkelte individuelle sak og det enkelte barns individuelle situasjon. Det er da veldig vanskelig å drive forskriftsbehandling av hva som er sjenerøsitet i en slik sammenheng.




Det gir meg grunn til å understreke at det ikke bare er statsråden som er bundet av den nye utlendingsloven i forhold til å kunne instruere Utlendingsforvaltningen, Stortinget er også bundet i forhold til det.




 Jeg vil bare begynne med å si følgende: Statsråden kom i skade for å si at denne nyordningen vil gjelde alle som har bodd i Norge i mer enn tre år 

og

 fått endelig avslag på søknad før 1. juli 2003. Jeg vil gjerne presisere at komiteinnstillingen sier at det som et minimumskrav skal omfatte alle som har fått avslag før 1. juli 2003, og at vi legger til grunn at det dermed vil gjelde alle som har bodd i Norge i mer enn tre år. Det var bare den presiseringen som jeg syntes det var nødvendig å gjøre.




Men til spørsmålet: Det er ikke noen tvil om at for både forslagsstillerne og flere av dem som har uttalt seg i denne saken, betyr en sjenerøs vurdering at det at de har vært i Norge i mer enn tre år, i seg selv skal tillegges så stor vekt at det er et selvstendig grunnlag for å få bli.




Spørsmålet er: Kan statsråden garantere at ingen barn blir sendt ut av landet før de har fått behandlet sin sak?




 Jeg viser til saksordførerens innlegg, som er helt i tråd med det jeg nå har skissert som ordning. Det vil omfatte dem som har vært mer enn tre år i Norge, og som har bodd i mottak eller i en annen type institusjon – for å hjemle inn dem som nå er under barnevernsomsorg og annet – og som har endelig vedtak som er eldre enn fra juni i fjor. Det er det jeg oppfattet at et flertall i Stortinget står bak, ifølge de uttalelsene som er gitt så langt i denne debatten.




Det er vanskelig, for det er åpenbart at det også i denne debatten spriker noe når det gjelder hvilke premisser som ligger til grunn, og fortolkningen av dem. Jeg velger å forholde meg til det, hvis det ikke gis uttrykk for noe annet av stortingsflertallet enn at det er den gruppen.




De som søker og har levert inn en begjæring om ny behandling i UNE innenfor en slik ordning, vil ikke bli utsendt før saken deres er ferdigbehandlet, for det skal vi sikre. Men det betyr ikke at en gruppe personer som f.eks. ikke omfattes – og som er barn – av denne ordningen, ikke vil bli utsendt i den perioden.




 Fyrst ei presisering: Det er inga usemje mellom statsråden og meg, mellom Høgre og Senterpartiet, når det gjeld kva som er «beskyttelse», og kva som er arbeidsløyve. Der er vi på linje, så det treng vi ikkje å bruka meir tid på.




Så til det som no er sagt av statsråden. Sjølv om det er nyansar i det som blir sagt av enkelte, kan det ikkje vera tvil om at ho har klare komitemerknader å halda seg til. Blant anna har ho det å halda seg til at det her skal takast utgangspunkt i barna sin konkrete situasjon, altså ikkje slik som det har stått før, «hensyn» til barnas konkrete situasjon, men «utgangspunkt» i barna sin konkrete situasjon, og at barn som det gjeld, skal høyrast. Dersom ho på nokre område skulle finna ut at ho treng forskriftfesting, går eg ut frå at ho vil ha ein dialog med Stortinget, og at ho òg sørgjer for å forlengja fristen 1. juli.




 Ja, man skal ta hensyn til den konkrete situasjonen barna har, først i forhold til behovet deres for beskyttelse og så til hvordan situasjonen er når de ikke har beskyttelse, i forhold til deres individuelle humanitære eventuelle grunnlag for å bli her av sterke menneskelige grunner.




Så til om det er konkrete og klare merknader. Jeg har sagt det jeg mener. Begrepet «sjenerøst» tolkes nok litt ulikt av ulike grupper i denne sammenhengen. Det er viktig å si: Det er en individuell behandling. Vi har ikke innført noen regel. Jeg synes det er ganske klart, også ut fra synspunktene knyttet til det generelle amnestiet for denne gruppen, at det ikke er innført en regel som tilsier at bare du har vært her i tre år, skal du få lov til å bli.




 Flere har ikke bedt om ordet til replikk.




De talere som heretter får ordet, får en taletid på inntil 3 minutter.




 Jeg var nødt til å ta ordet på grunn av at statsråden etter min oppfatning gjør seg skyldig i noen mistolkninger av det som står svart på hvitt i innstillingen.




Jeg vil be om at statsråden istedenfor på en måte å legge sine egne vurderinger til grunn når det gjelder hvem denne ordningen omfatter, legger til grunn de tingene som Stortinget helt klart har uttrykt. Vi sier bl.a.:







«Komiteen» – og det er en enstemmig komite – «er positiv til at dette skal omfatte barn og barnefamilier som bor både i og utenfor mottak, og vil således gjelde asylsøkerbarn som bor i fosterhjem eller barnevernsinstitusjon, personer som har fått midlertidig arbeidstillatelse og forsørger seg selv utenfor mottak eller som av andre grunner bor utenfor asylmottak.»




Det er det som står i innstillingen, og det er det Stortinget mener.




Det andre er at komiteen finner det rimelig at det som et minimumskrav skal omfatte alle som har fått «første avslag», som det står i innstillingen. Og her har det altså, slik som saksordfører sa, vært noe uenighet om hvorvidt det skulle stå «første» eller «endelig» avslag. Men resten av det som står, har det vært enighet om, at komiteen finner det rimelig at det som et minimumskrav skal omfatte alle som har fått første avslag på søknad før 1. juli 2003, og komiteen legger til grunn at alle familier med barn som i dag har bodd i Norge i mer enn tre år, vil være omfattet av ordningen. Det er slik som Stortinget mener det er. Det er på en måte de ungene jeg i sted spurte om ikke ville bli sendt ut, og som jeg regner med at statsråden i virkeligheten svarte: Ja, de vil ikke bli sendt ut.




 Jeg er ikke uenig i noen av de fortolkningene som nå er gitt – med unntak av den helt klare presiseringen som er gitt av saksordfører – og som jeg oppfattet er representativ for et flertall i denne salens holdning, nemlig at denne ordningen gjelder dem som ikke har nyere avslag enn fra juni i fjor. Det er selvfølgelig slik at de må søke om å få omgjort saken sin for å være garantert mot å bli utsendt fra landet. Det er også den eneste måten vi vil kunne ha oversikt og kontroll over det på, for hvis ikke står de facto de gamle vedtakene ved lag.




 Som medforslagsstiller hadde jeg også lyst til å ta ordet, for jeg synes debatten ble preget av en diskusjon som ikke har fanget opp den ånden som jeg har følt har vært over de merknadene som kom fra komiteen, og den vilje som jeg oppfatter at komiteen og resten av Stortinget faktisk er ganske samstemte om. Jeg deler ikke den oppfatning som statsråden legger til grunn, at det her har vært så mange sprikende meldinger. Jeg oppfatter at her har de fleste partier meldt det samme: et klart ønske, en klar retning om hvor vi vil, som er et resultat av det sterke engasjement, den politiske kamp, som har vært rundt disse barnas situasjon, deres egen kamp og organisering.




Min og statsrådens felles hjemby har vært sentrum for mye av denne debatten. Der har det vært et sterkt tverrpolitisk engasjement. Både mitt parti og statsrådens parti lokalt har vært sterkt engasjert i dette. Kirken og veldig mange har engasjert seg i asylbarnas situasjon.




Jeg har lyst til å gi regjeringspartiene og særlig saksordfører honnør for at man har trosset all den politiske prestisjen som en stund lå i denne saken – det var nemlig en veldig opphetet debatt her i vinter – og kommet fram til en innstilling som jeg oppfatter er veldig tydelig på retning. Jeg er litt forbauset over at vi skal få denne debatten om fortolkning, fortolkning av f.eks. hva en sjenerøs behandling med utgangspunkt i barnas situasjon betyr. Jeg tror det er rimelig klart for de fleste som har vært med på dette, hva man mener at det bør bety.




Jeg synes vi bør avslutte debatten i den ånd som saksordfører begynte den i, nemlig med et klart engasjement 

for

, og så si at det vil tjene Norge og Stortinget til ære å komme disse barna i møte, og at det er det denne saken til syvende og sist handler om.




 Eg ynskjer korkje å medverka til å forlengja debatten eller forandra ånda. Men det er eitt moment som eg synest vi skal få bekrefta, og det er kor mange dette kan gjelda.




Det er slik at saksordførar har skrive eit avisinnlegg, som eg har sett i fleire aviser, der ho fokuserer på dei ungane som bur i mottak, og dei er ca. 60. Dei er lette å telja. Per Sandberg sa i sitt innlegg at dette gjaldt ca. 60. No er det slik at i komiteinnstillinga snakkar vi om både dei ungane som er i mottak, og dei som bur utanfor mottak, anten dei då av ein eller annan grunn har fått til å busetja seg i ein kommune som førebels busette, ikkje er reiste ut eller er i kyrkjeasyl. Difor synest eg vi berre skal avklara og òg få statsråden si stadfesting av at dette gjeld fleire enn 60 i tal. Og som ho sjølv sa, det er når dei har meldt seg, at vi har oversikt over kor mange dette handlar om.




 Vi vil selvfølgelig se på opplysningene i innstillingen og legge dem til grunn. Men jeg er ikke sikker på om man her mener f.eks. personer som eventuelt ikke har søkt asyl, eller som har oppholdt seg 100 pst. ulovlig over lengre tid i dette landet. Nå tror jeg ikke det er mange barnefamilier i den gruppen i det hele tatt, men vi må selvfølgelig legge til grunn det som står om personkretsen i innstillingen.




Når det gjelder tall, er vi enige om at det er vanskelig å være 100 pst. sikker på hvor mange det er. I begynnelsen av februar var det 103 barn som bodde i mottak som hadde vært i Norge lenger enn tre år. Av dem var det noen som hadde fått opphold og ventet på bosetting. Det er nok flere enn 60. Og hvis vi tar med dem som er under andre omsorgssituasjoner, må vi regne med at det i alle fall er over 100 personer dette gjelder, som får en fornyet behandling.




Jeg har lyst til å si til Audun Lysbakken at vi kan godt holde det i den ånden som er. Men jeg må si at den ånden som bl.a. representanten Lysbakken hadde da han omtalte disse sakene i media, er farlig for disse barna, fordi det er altså ikke skrevet ut noen sjekk, det er ikke gitt et amnesti, det er enkeltvis behandling. Og når man da gir en fortolkning som i alle fall ikke mitt parti står bak, og som ikke Fremskrittspartiet står bak, og som jeg ikke tror andre partier heller står bak, nemlig om at nå er alle garantert opphold, da er vi nødt til å si fra at det er litt byråkratisk å gå inn i dette. Og det er ikke gitt et generelt amnesti.




Representanten Lysbakken har ikke fått gjennomslag for det Dokument nr. 8-forslaget han har fremsatt. Og dessverre, tror jeg, er det noen barn som kommer til å sitte igjen og føle seg sveket når prosessen er ferdig. De har rett og slett ikke saker hvor det er grunnlag for opphold.




 Flere har ikke bedt om ordet til sak nr. 4.

(Votering, se side 3066)





                    

