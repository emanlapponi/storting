 Ærede medrepresentanter!




Tidligere statsminister og stortingsrepresentant Per Borten døde 20. januar, 91 år gammel.




Med Per Bortens bortgang har vi mistet en av de betydeligste politiske ledere i norsk etterkrigstid. Med sitt sterke engasjement og en kraftfull politisk stemme har han gjennom flere generasjoner framstått som en høvdingskikkelse i norsk samfunnsliv. Helt til det siste deltok han i den offentlige debatten, og han beholdt en framtredende plass på vår politiske arena også i de nærmere 30 årene som har gått etter at han sluttet som aktiv rikspolitiker. Per Borten ble en politisk institusjon. Mange så ham som selve inkarnasjonen av den norske folkesjelen – det er et bilde jeg tror han selv ville satt pris på.




Borten ble født 3. april 1913 i Flå i Sør-Trøndelag. Han avsluttet utdannelse ved Norges Landbrukshøgskole i 1939 og fikk stilling som herredsagronom i Nord-Østerdal. Fra 1941 var han forsyningsinspektør og fylkesagronom i tekniske fag i Sør-Trøndelag. Han ble valgt til ordfører i Flå kommune i 1946 og til formann i fylkestinget i Sør-Trøndelag i 1948.




Borten var valgt som medlem av Stortinget fra høsten 1949 til han takket nei til gjenvalg ved stortingsvalget 1977. I åtte av disse årene var han president i Odelstinget. Både som representant og som medlem av Stortingets presidentskap var Per Borten opptatt av den posisjon Stortinget skulle ha som vår første og fremste statsmakt. Et vitalt og levende folkestyre med kort avstand mellom velgerne og de valgte var en av hans hjertesaker. Han var alltid opptatt av de konsekvenser et politisk vedtak hadde for det enkelte menneske, og mange var det også som kom til ham med saker som han tok opp.




Borten var i sin lange politiske karriere en samfunnsbygger, og han satte sterke spor etter seg i det norske samfunn. Han var statsminister fra 1965 til 1971. I denne perioden ble et av våre viktigste velferdstiltak, nemlig folketrygden, gjennomført. Han var bl.a. også meget engasjert i arbeidet med offentlighetsloven. Han utfordret etablerte maktstrukturer ved å sette fokus på åpenhet og ytringsfrihet. Han var en god medhjelper for å få innført statsstøtte til dagspressen ut fra en overbevisning om hvor viktig en fri meningsdannelse og differensiert dagspresse er for demokratiet. Han var svært tidlig ute og advarte mot ulovlig overvåking.




Borten var meget opptatt av innsatsen til krigsseilerne og fikk rettet opp den uretten som var begått mot disse i Nortraship. Han var drivkraften da Senterpartiet i sin tid foreslo å opprette en trygdedomstol, som senere ble virkeliggjort i det som i dag heter trygderetten.




Per Borten var rotfestet i bondeyrket og i bygdekulturen. Samtidig var han tidlig opptatt av globale spørsmål og miljøvern. Miljø- og ressursproblemer ble en hovedsak for ham, og det er mye hans fortjeneste at disse problemene ble bevisstgjort i vårt politiske miljø. Hans regjering oppnevnte Haugeland-utvalget, som igjen førte til opprettelsen av Miljøverndepartementet.




Borten arbeidet ivrig for et tettere nordisk samarbeid. Både som aktiv politiker og senere har han vært sentral i striden om norsk medlemskap i EU.




Borten var leder i Senterpartiet fra 1955 til 1967 og betydde svært mye for moderniseringen av partiet. Det var i hans periode partiet skiftet navn fra Bondepartiet til Senterpartiet.




Per Bortens fremste kjennetegn som politiker var hans uhøytidelige, folkelige stil og hans evne til å se tilværelsen fra ståstedet til folk flest. Traust og jordnær – med en underfundig humoristisk sans – fikk han folk i tale. Slik vant han tillit langt utover sitt eget partis rekker. Som person var han åpen og søkende, samtidig som han understreket viktigheten av å holde fast ved politiske linjer og politiske prinsipper. Han var løsningsorientert, og hans evne til å være brobygger var viktig for den sentrale posisjon han fikk. Han satte seg fort i respekt som en dyktig politisk håndverker, med et praktisk grep på tingene og med en sjelden evne til å gripe fatt i de politiske poengene i en sak. Stortinget lyttet når Per Borten hadde ordet. Mange av hans ord og uttrykk er også blitt en del av vårt felles politiske vokabular.




Når Per Borten nå er gått bort, føler vi at et kapittel i norsk politisk historie avsluttes. Det er vemodig for langt flere enn de som kjente ham personlig. Samtidig er vi takknemlige for den store innsats han gjorde for samfunnet, og for at vi så lenge fikk nyte godt av hans innsikt og erfaring i demokratiets tjeneste.




Vi minnes Per Borten i dyp respekt og lyser fred over hans minne.




Representantene påhørte stående presidentens minnetale.




 Fra Stortingets delegasjon til EFTA-parlamentarikerkomiteene og Den felles EØS-parlamentarikerkomiteen foreligger søknad om permisjon, undertegnet av delegasjonens leder, stortingsrepresentant Morten 

Høglund

. Søknaden gjelder permisjon i tiden fra og med 16. februar til og med 18. februar for representantene Vidar 

Bjørnstad, 

Julie 

Christiansen 

og Gunn Karin 

Gjul 

for å delta i EFTA-parlamentarikerkomiteens reise til Ankara.




Etter forslag fra presidenten ble enstemmig besluttet.










Søknaden behandles straks og innvilges.







Følgende vararepresentanter innkalles for å møte i permisjonstiden:




For Akershus fylke: Sverre 

Myrli

 og Mette 

Korsrud




For Sør-Trøndelag fylke: Ola 

Røtvei







Mette Korsrud innvelges i Lagtinget for den tid hun møter for representanten Julie Christiansen




Ad endring i ukeprogrammet




 Under henvisning til § 26 fjerde ledd i forretningsordenen vil presidenten foreslå at ukeprogrammet endres slik at Lagtingets møte settes før Stortingets møte torsdag i inneværende uke.




– Dette anses vedtatt.




Valg av settepresident




 Presidenten vil foreslå at det velges en settepresident for Stortingets møter i inneværende uke – og anser det som vedtatt.




Presidenten vil foreslå Kjell Engebretsen. – Andre forslag foreligger ikke, og Kjell Engebretsen anses enstemmig valgt som settepresident for Stortingets møter i inneværende uke.




Utenriksminister Jan Petersen overbrakte 2 kgl. proposisjoner (se under Referat).




 Representanten Sigvald Oppebøen Hansen vil framsette et privat forslag.




 Eg tillèt meg på vegner av representanten Trond Giske og meg sjølv å fremje eit forslag om dispensasjon for bingolokale frå lov om vern mot tobakkskadar.




 Forslaget vil bli behandlet på reglementsmessig måte.





                    
                    
                    

 Ingen har bedt om ordet.




 

(fra salen): 

President!




 Steinar Bastesen, vær så god!




 Takk, president! Jeg blir vel den eneste taleren i denne saken.




 Presidenten regner med det.




 Kystpartiet støtter utviklingen av frihandelsavtaler mellom EFTA og land over hele verden. Vi støtter derfor også den foreliggende frihandelsavtalen mellom EFTA og Libanon. Men vi mener at EFTA-systemet skal være både et alternativ og et nyttig supplement til Verdens Handelsorganisasjon. Derfor finner vi det nødvendig å presisere at det er elementer i den foreliggende avtalen som bør følges med årvåkenhet.




I artikkel 25 om tjenester står det at partene forpliktes til å arbeide mot en gradvis liberalisering og gjensidig åpning av sine markeder for handel med tjenester i samsvar med GATS. Så lenge forhandlingsprosessen i GATS foreløpig er kommet ganske kort, er denne bestemmelsen i frihandelsavtalen med Libanon et begrenset problem. Men hvis GATS-forhandlingene skulle føre til en altfor sterk liberalisering, vil dette lett kunne smitte over til frihandelsavtalene.




Kystpartiet synes at slike generelle koblinger mellom EFTA-avtalene og WTO er uheldig. I tråd med dette bør Norge forbeholde seg retten til å foreslå endringer i EFTA-avtalene hvis det på et senere tidspunkt skulle vise seg nødvendig for å hindre en for sterk liberalisering i tjenestehandelen.




Man må også passe på at det ikke utvikles et regelverk for investeringer som gjør det vanskelig å sikre den nasjonale kontrollen over naturressurser og nøkkelbedrifter. Landbruksavtalene i EFTA bør også følges nøye, slik at de ikke skader norsk landbruk.




Kystpartiet mener at Stortinget bør drøfte en ny strategi for utviklingen av EFTA-systemet. Vi mener at EFTA-avtalene i altfor stor grad tilpasses utviklingen i avtalene mellom EU og tredjeland og utviklingen i WTO. Vi bør utforske de mange alternative mulighetene Norge har gjennom EFTA, til å utvikle handelsrelasjoner som ikke undergraver vår nasjonale selvstendighet. Dette arbeidet bør selvsagt skje i nært samarbeid med Island.




 Flere har ikke bedt om ordet til sak nr. 5.

(Votering, se side 1551)





                    

  I sak nr. 6 foreligger
det ikke noe voteringstema.


                    
                    

  Da er vi er klare til å gå til
votering over sakene som er oppført på dagens
kart.

Som tidligere vedtatt vil utenriksministerens
utenrikspolitiske redegjørelse
i sak nr. 1 bli lagt ut for behandling i et senere møte
i Stortinget.





                
                
                

Voteringen i en sak finnes i slutten av referatet for hver enkelt sak.


            


            

