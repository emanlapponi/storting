 Representanten Geir-Ketil Hansen
vil framsette et privat forslag.

  Jeg vil på vegne av representantene
Hallgeir H. Langeland, Åsa Elvik, Heidi Grande Røys, Ågot
Valle, Audun Bjørlo Lysbakken, Bjørn Jacobsen
og meg selv fremme forslag om bedre kartlegging av rasfaren
i Norge, samfunnsmessige konsekvenser og konkrete tiltak for å forhindre
at menneskeliv og verdier går tapt.

 Forslaget vil bli behandlet på reglementsmessig
måte.





                    
                    
                    

 Stortinget mottok mandag meddelelse fra
Statsministerens kontor om at følgende regjeringsmedlemmer
vil møte til muntlig spørretime:

statsråd Per-Kristian Foss

statsråd Laila Dåvøy

statsråd Torild Skogsholm

De annonserte regjeringsmedlemmer er til stede,
og vi er klare til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes om å reise seg. –

Vi starter da med første
hovedspørsmål, fra representanten Hill-Marta Solberg.

 Jeg har et spørsmål til finansministeren.

Arbeidsledigheten fortsetter å øke,
og vi nærmer oss 100 000 ledige. Økningen kommer
over hele landet, og bare i industrien ble det
3 700 flere ledige sist måned. Regjeringens svar
har jo i lang tid vært et stramt budsjett, lavere rente
og lavere kronekurs. Arbeiderpartiet
er enig i det, men har hele tiden også ment
at Regjeringen har vært for passiv utover det å få vedtatt
et stramt budsjett. Nå har Regjeringen varslet tiltak i
revidert nasjonalbudsjett for å møte
den økende ledigheten.

Da er mitt spørsmål: Betyr
det at Regjeringen nå erkjenner at det er nødvendig å foreta
seg noe utover det å få vedtatt et stramt budsjett,
og innser finansministeren at arbeidsmarkedstiltakene må økes,
og at staten må bidra mer aktivt til nyetableringer, bl.a.
gjennom distriktspolitikken og næringspolitikken, når
ledigheten øker?

 Det er ikke behov for å innse
det, for det står innskrevet i Regjeringens budsjettdokument,
nasjonalbudsjettet, som ble behandlet i Stortinget i fjor, at usikkerheten
om videre ledighetstall er stor, og at vi vil komme tilbake til
spørsmålet, bl.a. om nivået
på sysselsettingstiltakene, i revidert budsjett, som Stortinget
får den 15. mai i år.

For øvrig er det riktig at det har
vært en tendens til økende ledighet. Når
det gjelder de tall som Aetat offentliggjorde i går, sier
administrasjonsministeren i en uttalelse fra i går at tallene
bekrefter en utvikling i arbeidsmarkedet som vi lenge har vært
bekymret for. Vi kommer med en vurdering av situasjonen og mulige
tiltak i revidert. Da er det viktig at de tiltakene ligger innenfor rammer
som bidrar til å løse det hovedproblemet som nå representanten
Hill-Marta Solberg også pekte på, nemlig et
stramt budsjett som kan bidra til fortsatt kronekursdemping
og rentenedgang.

 Jeg takker for svaret.

Jeg må også få minne
om at da vi i Arbeiderpartiet presenterte
vår bekymring for økende ledighet under behandlingen
av årets budsjett, ble det karakterisert som svartmaling.
Nå har tydeligvis Regjeringen også fått
et annet syn på det.

Gjennom media i dag forteller finansministeren
at han vil gi opp å kjempe for den differensierte arbeidsgiveravgiften.
Den har jo vært et av de beste virkemidlene staten har
rådd over i distriktspolitikken. Når denne ordningen nå står
for fall, trues altså hver fjerde arbeidsplass i privat sektor
i Nord-Troms og Finnmark og hver sjette arbeidsplass i privat sektor
i det øvrige Nord-Norge. Dette vil bli en svært
alvorlig situasjon, og mitt spørsmål er: Hva vil finansministeren
gjøre for å unngå at et stort antall
arbeidsplasser i distriktene forsvinner når Regjeringen
nå, etter sigende, gir opp kampen for den differensierte
arbeidsgiveravgiften?

 Etter sigende – jeg uttalte meg ikke
om dette til avisene i dag, og det jeg er gjengitt på der,
er korrekt.

Vi har ikke gitt opp kampen for å beholde
vesentlige deler av dagens differensierte arbeidsgiveravgift, men som
representanten er vel kjent med, ble dette spørsmålet behandlet
av EFTA-domstolen i 1999. Vi tapte der muligheten for å beholde
endringen i ubegrenset tid. Fristen er nå der. Og la meg
si det slik: De uttalelsene som representanten Schjøtt-Pedersen,
på vegne av Arbeiderpartiet, antar jeg, har i dagens aviser
om et fullstendig bortfall av differensiert arbeidsgiveravgift
utenfor sone 5, altså tiltakssonen Nord-Troms
og Finnmark, er ikke riktige. Det er etter EUs
regler ikke nødvendig å gå så langt.

 Det blir oppfølgingsspørsmål – Øystein Djupedal.

 Verre sløsing i et samfunn enn å ha
ledige hender, finnes knapt. Dette taper den enkelte på,
dette taper samfunnet på, dette taper næringslivet
på, dette taper alle på. Og det betyr
at i slike tider som vi er inne i, må staten
drive aktiv motkonjunkturpolitikk for å få ledige
hender i arbeid. Jeg registrerer at statsministeren nå har
tatt dette problemet mer på alvor.
Vi og flere andre partier har vært
i samtaler med statsministeren og hans folk, der også finansministeren
var til stede. Det setter vi pris på. Vi tror det er nødvendig
med en nasjonal dugnad for å få ledige
hender i arbeid. Vi har masse uløste oppgaver i vårt
samfunn, mange ting som alle ser trengs å utbedres,
bygges eller å få til, samtidig som vi
vet at det finnes titusener ledige hender som kan gjøre jobben.
Derfor er det nødvendig å kombinere her.

La meg da stille to helt konkrete spørsmål:
Mange skolebygg i Norge må bygges, utbedres,
gjøres bedre, så barna våre
får bedre utdanning, bedre oppvekstvilkår. Hvorfor
kan vi ikke bruke bygningsarbeidere til dette? Og
det andre er: Vi har mange rasfarlige strekninger i Norge
der skolebarn og andre ferdes på vei til skole
og barnehage, hvorfor kan vi ikke utbedre disse? Det gir
stor sysselsettingseffekt og liten kostnad.

 Presidenten minner om at taletiden
er 1 minutt.

 Hovedspørsmålet om motkonjunkturpolitikk
har vært diskutert mange ganger med representanten Djupedal,
og om jeg ikke har overbevist ham om behovet for å innrette
en slik politikk innenfor rammen av en stram finanspolitikk,
så viser jeg iallfall til hva LOs sjeføkonom uttalte
om dette da et slikt utspill kom i avisen. Han advarte sterkt mot å sprenge statsbudsjettets
utgiftsrammer ved å gå inn for en form for motkonjunkturpolitikk,
når det fortsatt er betydelig rom for at rentenivået
kan gå ytterligere ned og på den måten
skape et incentiv i økonomien, og at kronekursen ytterligere
kan dempe seg for å hjelpe eksportindustrien. Jeg minner
om uttalelser, så sent som i dagens aviser, fra fiskeindustrien,
representert ved FHL, om at det er mye å gå på for å ta
igjen det industrien har tapt som følge av høy
kronekurs. Det rommet må ikke bli brukt opp av misforstått
motkonjunkturpolitikk.

 Siv Jensen – til oppfølgingsspørsmål.

 Det er et trist ekteskapsløfte man blir
vitne til mellom Arbeiderpartiet
og Regjeringen. Det går nemlig ut på: Vær
tro mot det stramme budsjettet både i gode
og onde tider. Men konsekvensen av det i den tiden vi
nå står oppe i, er at Regjeringen og
for så vidt Arbeiderpartiet
velger å bruke arbeidsledigheten for å få kronekursen
og renten ned. Og mitt spørsmål til finansministeren
blir: Hvor lenge har Regjeringen tenkt å vente på at
kronekursen kommer til det nivået Regjeringen
finner akseptabelt, at renten kommer ned på det nivået
Regjeringen finner akseptabelt, parallelt med at ledighetsutviklingen øker?
Jeg vil bare minne om at vi allerede nå har nådd
over de prognosene som Regjeringen stilte da den la frem statsbudsjettet
for 2003. Vi har altså over 100 000 arbeidsledige
i Norge allerede nå. Det er ingen grunn til å tro
at dette vil gå over snart.

 Bare for ordens skyld: Vi har ikke
noe ekteskapsløfte. Jeg har betydelig respekt for ekteskapet,
jeg, så det har ikke noe med det å gjøre. Jeg
tror representanten Jensen er enig med meg der. Men jeg trodde i
og for seg at vi hadde et budsjettforlik med Fremskrittspartiet.
Og for ordens skyld: Vi har altså ikke noe budsjettforlik
med Arbeiderpartiet. For ordens skyld: Det er ikke slik
at Regjeringens prognoser for ledighet sprekker i forhold til dagens
tall. Prognosene for registrert ledighet er
4,1 pst. på årsbasis; man ligger fortsatt under
det. Men jeg tror – og det har jeg uttalt tidligere – at
prognosene kan vise seg å være
for forsiktige, men det kommer vi altså tilbake til en
vurdering av som vanlig i revidert budsjett.

Svaret på spørsmålet
om hvor lenge man må vente, er gitt av de samlede nærings-
og arbeidstakerorganisasjonene i landet, som uttaler i tråd
med det som er Regjeringens politikk, at det fortsatt er betydelig
rom for rentenedgang i Norge, og fortsatt betydelig rom for at kronekursen
kan svekke seg for dermed å styrke konkurranseevnen og
trygge jobbene.

 Marit Arnstad – til oppfølgingsspørsmål.

 Vi hører det finansministeren sier
om et stramt budsjett, men samtidig har jo de siste dagers samtaler
vist oss at Regjeringen også kanskje ser det
som formålstjenlig å bekjempe ledighet med mer
enn bare et stramt budsjett. Spørsmålet
om å føre en aktiv samferdselspolitikk,
rassikring og også kapitaltilgang
til næringslivet er områder
som er viktige.

Mitt oppfølgingsspørsmål
går i forhold til det representanten Hill-Marta Solberg
spurte om når gjaldt den differensierte arbeidsgiveravgiften.
En fjerning av avgiftsfritaket kan altså true til sammen
30 000 arbeidsplasser, og mitt ganske enkle spørsmål
er: Dersom en nå vurderer å bruke en
spesialklausul i EØS-avtalen for å få opprettholdt
avgiftsfritaket i deler av landet, hvorfor prøver en ikke å bruke
den samme klausulen for å få opprettholdt hele
avgiftsfritaket, som jo både er fornuftig, ubyråkratisk
og effektivt, og som kan være viktig for å hindre
at flere blir arbeidsledige i dette landet?

 Siden Senterpartiet nå spør,
la meg for ordens skyld svare på de to spørsmålene som
SV stilte. Vi har betydelig sans for å styrke ordningen
med skolebyggoppussing, og også muligheten for
ytterligere bevilgning til rassikring er med
blant de ting Regjeringen vurderer frem til revidert nasjonalbudsjett. Det
har kommet frem også under samtalene med flere
av stortingspartiene.

Differensiert arbeidsgiveravgift
skal jeg redegjøre for i forhold til EØS-komiteen i det
møtet som er varslet på fredag, men la meg si
det slik at vi ser gode muligheter for å bruke
protokollprosedyren for den etablerte tiltakssonen. Hele
ordningen har vi ikke fått noen støtte
for å beholde, verken hos EUs politiske myndigheter, i
kommisjonen eller blant enkeltmedlemsland, og premissene for
det er meget tydelige i EFTA-dommen fra 1999 og i kommisjonens avgjørelse,
som vel falt i fjor, overfor Sverige, som forsøkte en tilsvarende
ordning. Så spørsmålet som representanten
Arnstad egentlig stiller, er om EØS-landet Norge kan regne
med å få en ordning som EU-landet Sverige ikke
kan få.

 Torstein Rudihagen – til
oppfølgingsspørsmål.

 Eg vil følgje opp det siste litt,
for det er jo ofte store ulemper med å etablere
næring og drive ute i distrikta, ikkje minst
kommunikasjons- og transportmessig. Målsettinga vår
er jo å ta heile landet i bruk, og derfor må ein
ha ein del målretta distrikts- og næringspolitiske
verkemiddel, og det er dokumentert at SND har hatt mykje å seie
i så måte. No er det redusert og blir bygt ned
av noverande regjering. Landbruket har store utfordringar, og gjennom
WTO- forhandlingane er importørane svekte, og produksjonsstøtta
må truleg reduserast sterkt. Den differensierte arbeidsgivaravgifta
har vore, som det har vore sagt her, eit av dei mest målretta verkemidla.
I så måte er det jo meir konkurransejamnande enn
det er konkurransevridande. Det ligg eit distriktsvenleg potensial
i ny teknologi. Likevel viser det seg at det er nødvendig
med ein del ulempekompensatoriske tiltak for å ta dette
ut, og redusert arbeidsgivaravgift
har i mange tilfelle vore avgjerande for ein del etableringar.
Er det da rimeleg at vi må bøye unna
overfor ESA i denne saka?

 Spørsmålet er vel i og for
seg feil rettet. Spørsmålet er om ESA er nødt
til å bøye av overfor EU, og svaret på det
er så langt vi har kunnet finne ut etter måneder,
for ikke å si år, med politiske prosesser:
Ja. Men det innebærer ikke at hele
ordningen forsvinner. Jeg har god grunn til å tro at vi
kan beholde vesentlige deler av ordningen og finne frem til andre
kompensatoriske tiltak, som ble omtalt i Rudihagens innlegg, bl.a.
utjevning i forhold til transportstøtte. Ordningen kan
beholdes for primærnæringene, for fiskeindustrien
og etter Regjeringens oppfatning også i
tiltakssonen.

 Vi går videre til neste
hovedspørsmål.

 I forbindelse med Regjeringens budsjettkonferanse
uttalte finansministeren i pressekonferansen at det nå skulle
bli en pause i Regjeringens skattelettelser.

Jeg synes at det er vel så interessant
om finansministeren kan orientere Stortinget om denne situasjonen,
for hele Sem-erklæringen, som er Regjeringens
grunnlag, bærer bud om en betydelig større offensiv
i skatte- og avgiftslettepolitikken enn de signalene som nå kommer
fra Regjeringen.

Da er jo spørsmålet om det
er slik at Regjeringen nå har gitt opp deler av Sem-erklæringen. Eller
er det slik at man har tenkt å ta igjen det man ikke
klarer å gjøre nå, året etter?
Det er paradoksalt at Regjeringen ikke ser at lavere skattesatser
faktisk kan gi høyere skatteinntekter.

 For ordens skyld gjør jeg oppmerksom
på at Regjeringen har tenkt å orientere Stortinget
om budsjettet for 2004. Det kommer på ordinær
måte. Jeg har ikke brukt uttrykket «pause» i
forhold til verken skatt eller andre deler av
Sem-erklæringen. Regjeringen har ikke gitt opp
Sem-erklæringens mål, men vi må gjøre
oppmerksom på at økonomien i Norge frem mot
2004 er vanskeligere enn den var da perioden startet, og da dette året
startet. Det er ikke nytt, kanskje, at det i internasjonal økonomi
er betydelige problemer. Utrykket «krise» er brukt
av mange analytikere. Ledigheten øker kraftig i land rundt
oss, og veksten går kraftig ned i land rundt
oss. Skatteinntektene i Norge svikter også i
forhold til prognosene for inneværende år og for
neste år. Det gjør at Regjeringen står
overfor en vanskeligere budsjettsituasjon
i 2004 enn forutsatt da vi gikk inn i året, og enn det
situasjonen var da vi sist orienterte Stortinget om den økonomiske
situasjonen, nemlig i nasjonalbudsjettet for 2003.

 Vi har alle registrert
at det går dårligere i norsk økonomi.
Vi har også registrert at
Regjeringen sier at skatteinntektene går ned
fordi det går verre for norsk næringsliv. Men
nettopp i en situasjon hvor økonomien
går dårligere, hvor Regjeringen må nedjustere vekstanslagene,
er det ikke da på tide å vurdere
en alternativ økonomisk politikk hvor man fokuserer sterkere
på den økonomiske veksten? Og et av de viktigste
virkemidlene for å få økt økonomisk
vekst, er en skattepolitikk som stimulerer bedriftene til å investere,
som stimulerer folk til å arbeide, som gjør at
det blir mer optimisme i norsk næringsliv enn man nå ser.
Det er forstemmende at Regjeringen sitter så passiv og
skylder på konjunkturene fremfor å utnytte mulighetene.

 Jeg registrerer at Fremskrittspartiet
og regjeringspartiene har et ulikt syn på hva det er å være
aktiv. Det å holde et budsjett og ikke
foreslå endringer i budsjettet i annen uke i januar, slik
Fremskrittspartiet gjorde, er faktisk
en dyd i seg selv. Det å holde stramheten i budsjettet
for dermed å legge til rette for å stimulere økonomien
gjennom rentenedgang og derav følgende kronekurssvekkelse
er en dyd som støttes av samtlige arbeidstakerorganisasjoner
og samtlige arbeidsgiverorganisasjoner. Det er ikke passivitet,
det er faktisk å holde en kurs.

 Det blir oppfølgingsspørsmål – Audun Bjørlo
Lysbakken.

 Siden finansministeren sist var i spontanspørretimen,
har vi fått innstillingen fra hans partifelle Skauge. Skauge-utvalget
har kommet med interessante signaler i forhold til utbytteskatten. Siden
finansministeren etterlyser strakstiltak og
motkonjunkturpolitikk som kan føres innenfor
rammene, er det naturlig å spørre om ikke
det nå er på tide å vurdere å få ledige
hender i arbeid ved hjelp av å innføre en beskjeden
utbytteskatt på 14 pst., slik som SV har foreslått,
og slik som også Skauge-utvalget har innsett
er vanlig i de fleste land og økonomier som vi kan sammenligne
oss med.

Er finansministeren villig til å revurdere
sin holdning til utbytteskatten hvis det kan være
tiltak som innenfor rammene kan få ledige
hender i arbeid?

 Representantens omtale av utbytteskatten er
saklig sett feil i forhold til hva som står i
Skauge-utvalgets innstilling. Det er ikke en utbytteskatt etter
gammel modell, det er en såkalt aksjonærmodell
som har vesentlig andre sider enn den tidligere utbytteskatten.
Forslaget fra Skauge-utvalget, kombinert med lettelser i marginalskatten
og i formuesskatten, er interessante tanker som Regjeringen skal
komme tilbake til i en stortingsmelding.

Hvis signaler fra representanten Lysbakken
nå er at det også kan bli SVs politikk, åpner
det jo betydelige muligheter. Sist jeg så representanten
Lysbakken komme med forslag til tiltak i norsk økonomi,
gjaldt det å begrense presset ved å redusere åpningstidene
i forretningene. Det er et forslag som heller ikke er
fulgt opp, og det er jeg glad for.

 Hill-Marta Solberg – til
oppfølgingsspørsmål.

 Finansministeren og Regjeringen er normalt
veldig fornøyd med at de har greid å gi 19 milliarder kr
i skattelette, og i alle sammenhenger understreker finansministeren
at det alt vesentlige av denne skatteletten er gitt til næringslivet.

Når vi nå ser utviklingen
i norsk næringsliv, med økende arbeidsledighet,
vil jeg spørre: Har denne skatteletten vært helt
feilslått? Har den ikke hatt noen positiv betydning,
slik som Regjeringen har pleid å omtale det, når
vi likevel ser at arbeidsledigheten akselerer og vi får en
så kraftig økning som vi ser over hele
landet? Har disse milliardene vært feilslått?

 Jeg kan berolige representanten Solberg, som
jo også har stemt for de fleste av disse milliardene
til bedriftene, med at det ikke har vært mislykket.
Det har vært meget vellykket i forhold til å dempe
en utvikling i en vanskelig internasjonal situasjon som
ellers ville ha vært mye verre i Norge. Jeg minner representanten
Solberg om at man i det sosialdemokratisk styrte Tyskland registrerer
en ledighet på 10,5 pst. ved utgangen av februar.
I det sosialdemokratisk styrte Sverige er det også en økende
arbeidsledighet, fra et høyere nivå enn
i Norge. Norge kommer tross alt ganske godt
ut i en vanskelig internasjonal situasjon, men
kronekursstyrkelsen i Norge har vært en særlig
utfordring, som har måttet bli møtt
med en politikk som tar sikte på å gjøre
noe med det grunnproblemet og i tillegg stimulere gjennom skattelettelser.
For bedriftene hadde det vært ille om Arbeiderpartiets
forslag om ytterligere økninger av formuesskatten og utbytteskatten
hadde blitt vedtatt.

 Gjermund Hagesæter – til
oppfølgingsspørsmål.

 Norsk og internasjonal økonomi går
ei usikker tid i møte. Norske bedrifter tapar
oppdrag, og arbeidsløysa stig. Behovet for skatte- og avgiftslette
har kanskje aldri vore større enn det
er i dag.

Regjeringspartia har som kjent i Sem-erklæringa
slått fast at det i perioden 2001-2005 skal gjennomførast
skatte- og avgiftslettar på 25 milliardar kr i
tillegg til fjerning av investeringsavgifta. I den siste tida
er det sådd tvil om Regjeringa er i stand til å gjennomføre
desse skatte- og avgiftslettane. Skulda for dette er blitt prøvd
plassert på m.a. opposisjonen og på fallande aksjekursar
og dermed mindre avkasting frå oljefondet.

Dersom Regjeringa no vel å gå vekk
frå sine lovnader om skatte- og avgiftslettar,
med grunngjeving i fallande aksjekursar og mindre avkasting
frå oljefondet, viser ikkje dette då at
handlingsregelen er moden for revisjon?

 Regjeringen går ikke bort
fra løftet om skatte- og avgiftslettelser eller
andre løfter gitt i Sem-erklæringen,
men balansen mellom ulike løfter må til
enhver tid tilpasses den økonomiske situasjonen som landet
er inne i. Det å gi skatte- og avgiftslettelser,
slik som Regjeringen har gjort, på 19,7 milliarder
kr, har vært en riktig politikk. Tempoet i videre lettelser
må tilpasses den balansen jeg omtalte. Og hva er poenget med
balansen? Jo, å få et budsjett som i
seg selv bidrar til å dempe presset i økonomien
og gir rom for at rentenedsettelser kan virke stimulerende. Det
er faktisk en arbeidsdeling mellom finans- og pengepolitikk
som Fremskrittspartiet tidligere har
vært en sterk tilhenger av, partiet var jo en
sterk tilhenger også av den målsetting
for pengepolitikken som vi i dag fører. Da må man
altså ta konsekvensen av dette og se at det er et samspill mellom pengepolitikk
og finanspolitikk som skal fungere slik at det styrker konkurranseevnen
og dermed trygger jobbene.

 Vi går til neste hovedspørsmål.

 Finansministeren kan få lov til å sette
seg ned, for jeg skal stille et spørsmål til barne- og
familieministeren.

Kristelig Folkeparti var
en gang opptatt av familiepolitikk. De har i mange valgkamper vært
opptatt av familiepolitikk
og sagt at det var viktig at familiene
fikk gode og forutsigbare rammevilkår for sine
barn. Det er vi hjertens enig i.

Stortinget har gjort et historisk vedtak om
en satsing på barnehager som savner sidestykke. Barnehagene
skal bli billigere, og man skal få en utbygging som gjør
at man faktisk får en reell valgfrihet, at det
finnes en barnehageplass til dem som ønsker det,
til en overkommelig pris.

Min forbauselse er derfor stor over å legge
merke til at Kristelig Folkeparti bruker mesteparten
av sin energi og sine krefter på å motarbeide
og så tvil om dette vedtaket og det historiske ved dette
for hundretusenvis av landets småbarnsforeldre. En statssekretær
sådde tvil om ulike ting ved dette senest i siste uke.
Vi har også hørt dette fra Stortingets
talerstol mange ganger fra ulike representanter fra Regjeringen.

Mitt spørsmål til barne-
og familieministeren er: Føler ikke Regjeringen
et ansvar for ikke å skape utrygghet blant mange
hundre tusen småbarnsforeldre ved hele
tiden å påpeke ting som Regjeringen
mener, men som Stortinget ikke mener, istedenfor å brette
opp armene og si at dette skal vi få til, nå skal
vi bygge barnehager og få prisen ned?

 Jeg er glad for å kunne si at det
er stor enighet, heldigvis, både i storting og
i regjering  om  målene  i  barnehagepolitikken  i  dette
 landet – både det at vi skal skaffe nok plasser
til alle og at vi skal ha en mye mer akseptabel foreldrebetaling
enn det vi har i dag. Nivået på den
er vi faktisk også helt enige om.

Som òg representanten vet, kommer
Regjeringen tilbake til Stortinget allerede i april med en stortingsmelding
og også med en odelstingsproposisjon
om barnehager. Vi har også lagt inn store midler både
i fjorårets budsjett og i årets budsjett,
som absolutt viser en vilje fra både regjering
og storting til å følge opp, nemlig å sørge for
at alle får en barnehageplass så fort
som mulig.

Når det er sagt, er det klart at det
er noen elementer i barnehageavtalen som noen
har tillatt seg å si noe om. Det statssekretær
Width var ute med forleden, var – skal vi si – en
slags tolkning av den kanskje for noen av oss gledelige
nyheten at Senterpartiet har gjort et vedtak
på landsmøtet om at man ønsker å se
nærmere på deler av barnehageavtalen, som gjør noen
usikre. Der tror jeg det er flere enn statssekretæren i
Barne- og familiedepartementet som er noe usikre – kanskje også i
befolkningen.

 Jeg er altså fremdeles svært overrasket
over at et parti som iallfall markedsfører seg som familievennlig,
bruker så mye tid og krefter på å motarbeide
vedtak i Stortinget og opposisjonens ønske om å bygge
barnehager og få til en makstakst, slik at det faktisk
blir en valgfrihet for landets småbarnsforeldre. Det å si
at man er enig om målene, er en tilsløring av
virkeligheten. Regjeringen har fra dag én kjempet mot de vedtak
Stortinget har fattet. De to milliardene som er bevilget på årets
budsjett, har opposisjonen ansvaret for, ikke Regjeringen.
Og de pengene som vil komme til neste år, vil det også være
opposisjonen som sørger for å få på plass.
Derfor er min forbauselse stor over at man ikke velger å samarbeide
om dette, ikke for opposisjonen i Stortinget sin skyld,
men simpelthen for de mange hundre tusen foreldre
og små barn som er avhengige av at dette blir bra. Vedtaket
i Stortinget er konfirmert en rekke ganger og vil skape verdens
beste barnehagepolitikk i Norge. Men det som forbauser
meg stadig vekk, er at Kristelig Folkeparti
bruker krefter og tid på å motarbeide dette istedenfor å si
at ok, så tapte vi det slaget, og så jobber vi
nå sammen (presidenten klubber), fordi det tross alt er
noe som er viktigere enn om Kristelig Folkeparti kan
hakke videre på dette.

 Det er vanskelig å snakke
i munnen på en ivrig stortingsrepresentant, men jeg må si at
dette er – hvis det er lov å bruke ordet – tøv.

 Nei, det er ikke lov – for
det er ikke det!

 Regjeringen har i to budsjetter på rad
foreslått den største satsingen noensinne
på barnehager i Norge. Det vi kjemper for, jobber for,
er å få en best mulig barnehageavtale for befolkningen.
Vi vet at det aller, aller viktigste for svært
mange er å få en barnehageplass. Vi jobber nå med å finne
en god modell for dette. Jeg håper at representanten Djupedal
skjønner at våre og mine intensjoner
er meget gode. Jeg vil egentlig invitere Stortinget til samarbeid
om å finne en modell som er best mulig, for det er ikke
gitt at den modellen som Stortinget har foreslått, er helt
og fullt …

 Da anser presidenten spørsmålet
som besvart.

En liten kommentar fra presidentplassen til
kommentaren fra Djupedal: Kommentaren er riktig, men det som er
galt, er at den kommer fra representanten, den skal komme fra presidenten.

Det blir oppfølgingsspørsmål – Torny
Pedersen.

 Jeg vil følge opp noe av det representanten
Djupedal sa, om at vi føler at det som Stortinget har sagt, ikke
blir fulgt opp fra Regjeringens side.

Vi hører stadig vekk fra foreldre
til barn i barnehage at foreldrebetalingen fortsatt går
opp, spesielt i de private barnehagene. Det var ikke
Stortingets hensikt at kommunene skulle redusere sine
utgifter til barnehagene når tilskuddet fra staten ble økt.
Det skulle jo heller stimulere til mer utbygging og mindre
foreldrebetaling. Hvordan følger statsråden opp
kommunene for å forsikre seg om at de ikke reduserer
tilskuddene til barnehagene? Og hvilket press legger statsråden
på kommunene for at de skal følge opp målsettingen
som er lagt fram til 2005?

 Dette er et av kjernepunktene i den barnehagepolitikken
som har vært ført i Norge fram til i
dag, nemlig at statlige myndigheter ikke har hatt gode
nok virkemidler til å sørge for at de overføringene som
blir gitt fra staten til barnehagene, faktisk blir fulgt opp. Dette
har vi hatt et stort problem med. Det var også årsaken
til at man i Sem-erklæringen tok til orde for en helt annen
og ny finansieringsmodell, der man bl.a. skulle ta høyde
for likebehandling av offentlige og private barnehager. Det vi har
sett, er at det er de private barnehagene som har vært
utsatt for en reduksjon i overføringer
fra staten når driftstilskuddet nå har økt.
Det er nettopp dette vi skal prøve å ivareta
når vi nå i fellesskap – håper
jeg – skal lage en ny finansieringsmodell, der
vi får sterkere virkemidler. Men i dag har faktisk ikke
en statsråd de nødvendige virkemidlene. Vi har
tatt dette opp med KS i konsultasjonsmøter. Vi har skrevet
brev, hvilket også KS har gjort.

 Siv Jensen – til oppfølgingsspørsmål.

 Jeg har et oppfølgingsspørsmål
til finansministeren.

Ganske nylig har både
finansministeren og statsministeren gitt uttrykk for at Regjeringen ikke
har til hensikt å følge opp vedtaket gjort av
Stortinget i forbindelse med budsjettbehandlingen i høst
om skattefritak for arbeidsgiverbetalt barnehageplass.

Jeg har lyst til å minne om at barnehageavtalen
er en skriftlig inngått avtale mellom fire
partier på Stortinget, akkurat på samme måte
som det ble inngått en avtale om kontantstøtte
i forrige stortingsperiode. Det betyr at Fremskrittspartiet ikke
har til hensikt å bryte en skriftlig inngått avtale.
Det betyr igjen at hvis Regjeringen utfordrer den avtalen,
har ikke Regjeringen og regjeringspartiene noen å forhandle
med i Stortinget. Betyr ikke det at Regjeringen må innse
at de både må respektere og følge opp
de vedtak som er lovlig gjort av Odelstinget
og Lagtinget, av et solid flertall på Stortinget, fremfor
fortsatt å trenere og trenere og skape usikkerhet om noe
som mange venter på skal bli en realitet?

 Jeg oppfatter det slik at spørsmålet
ble stilt til Per-Kristian Foss.

 Jeg har også oppfattet spørsmålet,
i all sin intensitet!

Jeg skal ikke legge meg opp i forholdet
angående en avtale inngått mellom fire
partier. Det har ikke Regjeringen noe med. Vi må forholde
oss til vedtak fattet av Stortinget. Stortinget fattet et lovvedtak
om en skattereform som ikke hadde budsjettdekning. Ingen – aller
minst avtalepartnerne – gikk inn for budsjettdekning. Fremskrittspartiet
var en slik avtalepartner.

Regjeringen har vesentlige innvendinger mot
denne måten å gi skattelettelser på.
Vi har to innvendinger. Én bør iallfall telle for Fremskrittspartiet,
nemlig at en skattelettelse gitt til folk flest, ikke
bør avgjøres av arbeidsgiver, men gis til den
enkelte. Denne skattelettelsen er avhengig av arbeidsgivers velvillighet.
Den andre innvendingen imponerer kanskje ikke
Fremskrittspartiet like mye,
men jeg har iallfall hørt at SV har lagt seg den på sinne,
nemlig at dette gir en ekstremt skjev sosial
profil. Høye inntekter kommer atskillig bedre
ut med dette enn middels og lavere inntekter. Derfor har Regjeringen
varslet at vi kommer tilbake til dette spørsmålet
i revidert. Vi ser pr. i dag liten mulighet for budsjettdekning
for en slik skattelette.

 Vi går videre til neste
hovedspørsmål.

 Jeg vil stille spørsmål til
barne- og familieministeren.

Opposisjonen på Stortinget har samlet
seg om barnehageforliket, der det heter at barnehageplass skal være tilgjengelig
for alle som ønsker det, i løpet
av 2005, og at hver barnehageplass skal ha en makspris på 1 500 kr
fra 1. januar 2005.

Det kan vel ikke være
slik at statsråder i den sittende regjering på noen måte
vil trenere de pålegg Stortinget gir. Jeg har derfor med
undring notert meg at statssekretær Odd Anders
With i Politisk kvarter den 17. mars uttalte at han er mer optimistisk
nå i forhold til at vi kan få en finansieringsordning
for barnehagene som gjør at det kan bli større
fart og forutsigbarhet på utbyggingen, slik at alle
kan få plass, og at det ikke bare blir
billig barnehage for dem som allerede har plass. Derfor vil jeg
spørre: Er det slik at den politiske ledelsen i Barne-
og familiedepartementet ikke har til hensikt å etterleve
den utbyggingsplanen og den reduksjonen i foreldrebetalingen som Stortinget
har vedtatt?

 Jeg har lyst til å slå fast
at Regjeringen kommer tilbake med en stortingsmelding og en odelstingsproposisjon
i april, som kommer til å inneholde alle elementene
i barnehageavtalen. Det må det ikke være noen
tvil om.

Det som imidlertid er et problem – eller
skal vi si en utfordring – er det som
finansministeren her har sagt litt om. En annen utfordring
som ligger i stortingsavtalen, er forholdet mellom det
vi kaller for maksimalpris og utbygging. I noen av utredningene
som Barne- og familiedepartementet har fått senest de siste
dager, problematiseres også disse forholdene.
Jeg kommer tilbake med konsekvensanalysene av dette. Det betyr ikke
at stortingsavtalen ikke helt og fullt skal oppfylles,
vi kommer tilbake med alle elementene, men det kan jo
tenkes at man kanskje vil se nærmere på innretningen
av deler av avtalen. For eksempel kan søskenmoderasjon,
som også er besluttet i Stortinget, skje på svært
ulike måter. Men alt kommer til å bli kvittert
ut. Representanten kan være helt rolig for det.

 Jeg har merket meg statsrådens svar
og burde kanskje føle meg betrygget, men jeg
er ikke det. For oss som driver aktivt i politiske partier,
er det et mål å få satt den politikken
vi tror på, ut i livet. Jeg gjør oppmerksom på at
sentralstyret i Kristelig Folkeparti så sent
som 6. august 2001 uttalte følgende:

«En
barnehageplass bør koste under 1 500 kr måneden.
KrFs mål er at det innen 2003 skal være
barnehageplass til alle som ønsker
det.»

Innholdet i denne pressemeldingen er forbløffende likt
innholdet i barnehageforliket vedtatt av Stortinget. Derfor vil
det være interessant å høre
statsråd Laila Dåvøy forklare hvordan
hun som statsråd fortest mulig skal få gjennomført
den politikk som sentralstyret i Kristelig Folkeparti
står bak.

 Dette er vi absolutt ikke uenig i.
Det er min intensjon – og det er det
vi jobber for i Regjeringen, heldigvis med stortingsflertallet i
ryggen – å få nok barnehageplasser og
få en akseptabel pris, gjerne 1 500 kr, som Kristelig
Folkeparti også har sagt. Det er ingen
uenighet om det. Det Regjeringen imidlertid har sagt noen
ganger – og da sier jeg ikke at vi ikke
følger opp Stortingets vedtak – er at det ville være
galt å ikke komme tilbake til Stortinget med
de utredningene vi nå har foretatt, som viser konsekvensene
av systematisk gjennomføring. Da snakker jeg om absolutt alle
vedtakene, inkludert det som finansministeren også har
sagt noe om her i dag. Det ville være galt av
meg som statsråd å ikke komme tilbake
og synliggjøre alle konsekvensene som faktisk
følger av barnehageavtalen som ble besluttet av partier
på Stortinget, uten noen som helst utredning. Dette
er viktig for en statsråd også å kunne
gjøre.

 Det blir oppfølgingsspørsmål – May Hansen.

 Statsråden og Regjeringen er hovedansvarlige
for usikkerheten om barnehageforliket rundt omkring i kommunene.
Kommunene vegrer seg for å gjennomføre barnehageavtalen
fordi de mener at departementet og statsråden
er uklare på hvordan dette skal gjennomføres.
Rundt omkring i Kommune-Norge skjer det nedskjæringer i
barnehagesektoren, og man vegrer seg for nyetableringer og opprettelse
av plasser på tross av stimuleringstilskuddet og på tross
av økte bevilgninger over statsbudsjettet. Dette rammer
barna. Hva vil statsråden konkret gjøre
for å rette opp denne usikkerheten som har blitt skapt
av henne og departementet?

Så har statsråden i sine
svar hittil i dag snakket om sin gode modell. Hva er da
statsrådens gode modell for å få til
dette barnehageforliket?

 Når det gjelder det siste, kommer
vi med en odelstingsproposisjon
og en stortingsmelding i april. Vi holder på å legge
de siste brikkene. Vi er ikke ferdig med arbeidet verken
i Statssekretærutvalget eller i Regjeringen foreløpig.
Det er ett svar.

Fortsatt er det kommunalt selvstyre i dette
landet. Det vet representanten utmerket godt. Jeg er for øvrig
veldig glad for det SV har gjort på sitt landsmøte.
Jeg kunne egentlig ha ønsket å stille
spørsmål til representanten – men det
er jo ikke mulig – om hva man mener
med at kommunene skal ha større frihet, for det har de
faktisk vedtatt. Jeg synes det er en spennende diskusjon, og skulle
gjerne tatt den også i relasjon til barnehager,
men det er ikke aktuelt i dag.

Vi er ikke ansvarlig
for usikkerheten knyttet til barnehagene. Det tar jeg sterkt avstand
fra. Det er ingen regjering før oss som har gitt så mye
penger til barnehageutbygging, og jeg finner meg på en måte ikke
i å bli stilt ansvarlig for å ha
skapt en usikkerhet. Det som har skapt usikkerhet, er et vedtak
gjort av noen partier i Stortinget, der man
har gått inn for en barnehagemodell uten å ane om
den lot seg gjennomføre eller ikke. Og det er
mitt ansvar å synliggjøre dette.

 Trond Giske – til oppfølgingsspørsmål.

 Det er helt riktig som statsråden
sier, at vi har kommunalt selvstyre, men vi har også noen nasjonale
rettigheter til velferdstjenester. Vi har f.eks. en lovfestet rett
til grunnskole her i landet, og vi har en makspris i den grunnskolen,
nemlig 0 kr. På samme måte har Stortinget
nå vedtatt at vi skal ha en makspris i barnehage, og vi
skal ha en lovfestet rett til barnehageplass. Da er det Regjeringens
oppgave å gjennomføre den politikken og eventuelt
komme til Stortinget med de tiltak som er nødvendige for å få det
gjennom. Nå ser vi at barnehageutbyggingen går
for sakte, og vi ser at mange kommuner legger på prisen
istedenfor å redusere den. Da forutsetter Stortinget at
statsråden kommer til Stortinget med de tiltak som skal
til. Men vi ser stadig at regjeringsrepresentanter sier
at det er barnehageforliket som er skyld i at vi har press i økonomien,
og som gjør at det blir umulig å få et
ansvarlig budsjett. Mitt spørsmål
er: Kunne Regjeringen tenkt seg å gi avkall på sine
hjertesaker, f.eks. mer skattelette eller dåpsopplæring
til en halv milliard kr, for å få plass til barnehageforliket?

 Det siste henviser jeg til en budsjettdebatt,
der man skal sette alle saker opp mot hverandre.

Når det gjelder forutsigbarhet, tror
jeg det er noe av det viktigste også når
det gjelder barnehagepolitikken. Jeg er enig med representanten
Giske i at utbyggingen går for sakte. Det er ikke
godt nok at vi fikk bygd 6 000 av 10 000 plasser
i fjor, slik som det ser ut nå. Men problemet
er også at det er jo ikke bare
statsråden, altså jeg, som sier at det
er skapt en type usikkerhet ved den avtalen som er inngått.
De private barnehagene har sagt dette. KS har også vært
ganske kritisk til deler av denne avtalen.

Det er to elementer jeg har lyst til å nevne
i dette. Det er for det første maksimalprisen,
som man synes er vanskelig.  Men  det  går  også 
på  at  det,  sett  fra  PBLs  side –  jeg snakket
med PBL senest i går – er en for dårlig
tilrettelegging fra kommunene i landet vårt når
det gjelder barnehager. Derfor vil vi også komme
tilbake med virkemidler knyttet opp mot lokalapparatet. Men vi kommer tilbake
med alle elementene i barnehageavtalen.

 Marit Arnstad – til oppfølgingsspørsmål.

 Jeg merket meg at statsråden i et
tidligere replikksvar, i et forsøk
på å så tvil om avtalen, skjøv
Senterpartiet foran seg. Jeg har bare
lyst til å si at det er det ingen grunn til. Senterpartiets
landsmøte har sagt at vi helt klart skal stå ved
den avtalen som er inngått. Vi sier også at
det ikke er en avtale som er helt ideell i forhold til
Senterpartiets program og Senterpartiets tanker om kommunalt sjølstyre.
Men vi står ved avtalen, og vi ser på mulige endringer
innenfor avtalens punkt to dersom det blir som
ledd i en diskusjon i Stortinget.

Jeg skulle ønske at også Regjeringen
kunne tatt det utgangspunktet at de erkjenner at det faktisk er
inngått en avtale, og at de så tar en fornuftig
og konstruktiv diskusjon med opposisjonen når de nå legger
fram en sak. De svar som statsråden gir her i dag, gjør
meg bekymret i forhold til det, for statsråden virker mer
opptatt av å angripe opposisjonens avtale enn av å ta
avtalen til etterretning og så arbeide konstruktivt i forhold
til den. Det samme gjelder finansministerens svar og finansministerens og
statsministerens uttalelser tidligere.

Mitt spørsmål er rett og
slett: Vil Regjeringen ta avtalen til etterretning og så ha
en fornuftig diskusjon og et konstruktivt samarbeid
i Stortinget, eller skal en fortsette å angripe
det på den måten en gjør i dag?

 Det kan sikkert diskuteres hvem som blir angrepet
og ikke i ulike sammenhenger her. Jeg synes også at
Regjeringen og jeg som statsråd har blitt angrepet for ikke å ville
følge opp eller å ville lage
barnehageplasser, for den del. Det er jo feil.

Jeg synes det er greit å få avklart
at Senterpartiet står ved avtalen. Ikke
desto mindre forstår jeg at det er muligheter
for kanskje noen endringer innenfor
den avtalen som er. Som jeg har sagt i mange sammenhenger i Stortinget,
senest i budsjettdebatten i fjor: Når Regjeringen kommer
tilbake med stortingsmeldingen, når vi har alle konsekvenser
på bordet, når vi ser hvordan vi bør
gå fram for å finne en best mulig modell, slik
at vi fortest mulig får flest mulig barnehageplasser, og
vi får en skikkelig god foreldrebetaling på det nivået
som alle ønsker, da håper jeg at det
går an å sette seg ned og forhandle om dette i
Stortinget. Det er ingenting annet jeg skulle ønske. Det
har vært nok av statsråder og stortingsflertall
som har lovet foreldrene full barnehagedekning.

 Vi går videre til neste
hovedspørsmål.

 Jeg har et spørsmål til finansministeren.

Eierne har blitt enige om å slå sammen
DnB og Gjensidige NOR. Forbrukerrådet er meget skeptisk
til konkurransesituasjonen etter en slik fusjon, sies
det derfra. De tror tjenestene blir dyrere og dårligere
og viser til erfaringer. Senterpartiet er helt
enig.

Konkurransetilsynet la i februar
fram en rapport med en kritisk vurdering av konkurransesituasjonen
innen bank etter en eventuell fusjon,
den som nå foreligger. Fusjonspartnerne har kjent til denne
skepsisen, men de har samtidig sett at alle fusjoner og
oppkjøp som eierne har blitt enige om, har blitt godkjent – med
ett unntak, og det er BNbank i Trondheim, som lever selvstendig
fortsatt, fordi Gudmund Restad som finansminister satte
foten ned. Eierinteresser har gått foran forbrukerhensyn
i alle de andre tilfellene.

Mener finansministeren at den vanlige
forbrukers interesser har blitt godt nok ivaretatt
i slike prosesser?

 Ja, fordi vi legger til grunn den samme metode
for behandling av konsesjonssøknader av den type
som i regjeringen Bondevik I, der representanten Morten
Lunds parti var medlem.

Jeg vil ikke kommentere den konkrete
sak som representanten omtalte. Det ligger ingen søknad
på mitt bord. Meg bekjent har ikke eierne tiltrådt
avtalen heller, men styrene har gitt sine anbefalinger.
Det er noe helt annet.

Generelt vil jeg si at konkurransen i det norske
finansmarkedet er rimelig god. Tilskuddet av nye banker som har
andre tilbud og til dels rimeligere tilbud enn de eksisterende
banker, er bra. Ikke minst teknologien
har gjort at Internett har kommet til, gjort det lettere å skifte
bank og lettere å etablere banker. Hvis vi sammenligner
bankmarkedet i Norge og de øvrige nordiske land,
vil jeg faktisk hevde at konkurransen er rimelig bra, særlig
innenfor privatkundemarkedet.

Dersom den omtalte fusjonen reiser konkurransemessige
spørsmål, ligger det under Konkurransetilsynet
i hovedsak å vurdere. Også Kredittilsynet
vil ha slike vurderinger. Når de foreligger, vil Regjeringen
på vanlig måte behandle konsesjonssøknaden,
hvis det kommer en slik konsesjonssøknad.

 Mitt spørsmål var av generell
karakter, men knyttet opp mot dette.

Jeg mener at det må gå an å se
på erfaringene fra det som har skjedd. Konkurransetilsynet
har bl.a. studert hva som har skjedd etter at Postbanken
ble en del av DnB. Samtlige priser og gebyrer har blitt dyrere.
Tilbudet har blitt dårligere.

Dagbladet har i dag en oversikt over prisene
og en sammenligning av de store og de små. Det er de små bankene
som gir de billigste tilbudene, og det er veldig stor forskjell.

Statsråd Norman har bedt Konkurransetilsynet
vurdere å nedlegge et midlertidig forbud mot fusjon for å hindre
at gjennomføring av det som nå er planlagt, skjer
før søknaden eventuelt
kommer til Per-Kristian Foss. Statsråd Gabrielsen har som
aksjeeier ment at fusjon er industrielt
riktig. De andre statsrådene gir signaler om
at dette ser Regjeringen positivt på. Da synes jeg det
er rart om ikke også (presidenten klubber)
finansministeren vil uttale seg.

 Jeg vet ikke om jeg fikk med meg
spørsmålet, for det forsvant. Men hvis spørsmålet
gikk på om jeg kan svare, er svaret nei, fordi jeg behandler
konsesjonssøknader, og jeg har ikke fått noen slik
ennå. Jeg har ikke tenkt å avgi noe
forhåndsløfte i forhold til en konsesjonssøknad.
Det ville være helt galt.

Konkurranseministeren har på helt
vanlig måte pekt på at denne saken må vurderes også ut
fra et konkurranseperspektiv. Der kan det være
innvendinger. Det har nettopp representantene for bankene
selv faktisk uttalt. At det fra en eiervurdering kan være
fornuftig, ser jeg også. Jeg minner representanten Lund
om at Stortinget har uttalt at de ønsker at DnB skal bli
en sentral norskeid finansinstitusjon. Jeg er
sikker på at partene i denne avtalen er åpne
for andre forslag fra representanten Lund, særlig
hvis de hadde kommet på et tidligere tidspunkt.

 Vi går videre til neste
hovedspørsmål.

 Jeg har et spørsmål til samferdselsministeren.
4. februar 2000 inngikk daværende samferdselsminister
Fjærvoll en avtale med sin svenske kollega, Bjørn
Rosengren. I den avtalen skisserte de at de skulle gå hjem
og jobbe for toget, og målsettingen var at det å kjøre
til Gøteborg skulle ta 3 timer og 20 minutter innen
utgangen av 2001. Resultatet, hvis vi ser på den strekningen
i dag, er at det tar over 4 timer, og at toget på svensk side
har en gjennomsnittshastighet på 100 km/t, mens
toget på norsk side har en gjennomsnittsfart
på 80 km/t. Da lurer jeg på: Hva har
statsråden tenkt å gjøre for å oppfylle
denne avtalen fra februar 2000 om bedre togforbindelse mellom Norge
og Sverige?

 Da er det en glede for meg å si at
vi mener vi har oppfylt denne avtalen mellom Norge
og Sverige. Det har vært behov for en del tiltak når
det gjelder infrastrukturen på norsk side, for å legge til
rette for bruk av bl.a. krengetog. Disse tiltakene har blitt gjennomført – det
har vært gjennomført tiltak i størrelsesordenen
300 mill. kr nettopp for å imøtekomme dette
behovet. Så vil det selvfølgelig uansett være
slik at det går an å gjøre enda
mer, og at vi kan få enda større fart
på denne togtrafikken. Men etter departementets
mening har vi innfridd vår del av avtalen. Vi kommer fortsatt
til å satse på jernbane her i landet, og jeg vil
minne om at vi har en rekordhøy satsing på jernbanen
i inneværende år.

 Det forundrer meg at statsråden er
fornøyd med at vi på Østfoldbanen har
tog som ikke klarer en høyere gjennomsnittshastighet
enn 80 km/t. Men la det ligge. I Sverige investerer
man nå for hver krone man investerer på vei, 2 kr
på jernbanen. I Norge investerer vi for hver
krone vi investerer på jernbanen, 7 kr på vei.
NSB har tapt passasjerer siste år, og det er kanskje ikke
så rart når vi ser den investeringsprofilen. Jeg
har lyst til å spørre statsråden: Vil
hun ta initiativ til at vi får vridd
investeringene i Norge også i retning
av en større satsing på jernbanen? Og er det virkelig
slik at vi er fornøyd når vi ikke klarer å kjøre
fortere enn gjennomsnittlig 80 km/t på vår
viktigste jernbane ned mot Europa?

 Jeg er opptatt av at vi skal legge til rette
for god jernbanetransport her i landet. Også på vegsiden
ligger vi faktisk lavere fartsmessig enn 80 km/t i gjennomsnitt
til tider og på enkelte strekninger, så dette
er ikke noe unikt slik sett. Vi har en utfordring
i vårt land. Kartet ser ikke slik ut i Norge
som det gjør i Sverige, bosettingen er helt annerledes
i Norge enn i Sverige. Vi må satse på en
samferdselspolitikk som imøtekommer de behovene vi har – på jernbanesiden
og også på andre transportformer.
Dette er viktig for meg, og derfor har vi nettopp valgt å prioritere
jernbanen så høyt som vi har gjort i
inneværende år. Jeg vil minne om at vi har store
utfordringer også på andre
områder. Det som har vært viktigst for oss når
det gjelder jernbanen, er vedlikehold og drift, fordi det handler
om sikkerhet. Og så har vi Fastlands-Norges største
anlegg nettopp på jernbanen, Skøyen–Asker.

 Vi går videre til neste
hovedspørsmål.

 Mitt spørsmål går
til samferdselsministeren.

Konsernet SAS er i krise, og dets største
flyselskap, Scandinavian Airlines, er i ferd med å bli
slaktet både på det nasjonale og det
internasjonale markedet. Dette er ingen tilfeldighet, dette er et
resultat av noe, et resultat av at denne regjering bevisst har besluttet ikke å gjennomføre
en satsing for å sikre SAS som et norsk nasjonalt selskap,
spesielt da naturligvis på innenlandsmarkedet. Denne regjeringen
har siden den tiltrådte, gjort det den kan for å svekke
SAS" rolle på markedet. Den har heller inngått
avtaler med Air France, KLM, BA og Finnair på internasjonale
ruter framfor å gjøre det med SAS. Dette får
nå alvorlige konsekvenser for tusenvis av arbeidsplasser
innenfor SAS-konsernet, og det vil kunne få konsekvenser
for tusenvis av arbeidsplasser i distriktene som følge
av svekket transporttilbud. Hva vil statsråden gjøre med
det?

 Jeg er faktisk litt overrasket over spørsmålet,
for det er ikke så mange måneder siden
jeg stod i denne sal og ble møtt med motsatt problemstilling,
at konkurransen var for liten, at prisene var for høye
og tilbudet for dårlig rundt om i landet. Da ble det etterspurt
en politikk fra Regjeringen som skulle bidra til å få prisene
ned, og som skulle gjøre det mulig for folk å velge mellom
flere tilbud og få lavere priser. Der har vi ført
en aktiv politikk. Vi har fjernet flypassasjeravgiften, noe som
har bidratt til å redusere flyprisene. Vi har fått
flere aktører innen markedet, noe som også har bidratt
til å redusere prisene. Dette er et gode for
markedet. I forhold til at SAS har problemer, vil jeg minne om at
jeg ikke står som eier fra den norske
stats side – det er Næringsdepartementet,
næringsministeren, som har den rollen. Men som ansvarlig
samferdselsminister er jeg opptatt av at vi skal ha et godt tilbud
her i landet. Da er jeg opptatt av at ja, vi skal ha plass for SAS
her, og vi skal ha plass for andre selskaper, slik at
vi har et bredt og godt tilbud og lave priser.

 Jeg synes nok også en samferdselsstatsråd
skal være opptatt av arbeidsplasser, i en tid da
arbeidsløsheten øker så pass mye som
det nå skjer i Norge.

La meg minne om at dette ikke er
et argument mot konkurranse, men et argument for å beholde
et nasjonalt basert selskap. Det er ingen tilfeldighet at Air France
dominerer det franske markedet. Det er ingen tilfeldighet
at det samme skjer for Alitalia i Italia eller Lufthansa
i Tyskland. Det er avhengig av en nasjonal politikk
hvor man legger forholdene til rette, hvor konkurranse
kan fungere, men hvor man også beholder et nasjonalt
selskap. Er dette en uinteressant problemstilling for statsråden?

 Det er vel kanskje andre nasjonale
selskaper som er i enda større problemer
enn SAS er. Så er det slik at det blir ikke flere
arbeidsplasser av at vi ikke legger til rette for at folk
skal kunne reise rundt om i landet, med et godt tilbud og til rimelige
priser. Skal vi legge til rette for arbeidsplasser rundt om i hele
landet, må vi ha et godt transporttilbud. Ja, vi trenger
SAS, men vi trenger også andre som
kan delta i dette markedet. Det er først da vi kan sikre
at folk får et godt tilbud, at vi bevarer arbeidsplassene,
og at det blir mulig å arbeide rundt om i hele
landet og ikke bare i Oslo.

 Vi går videre til neste
hovedspørsmål.

 Jeg har et spørsmål til barne-
og familieministeren.

På lørdag kunne vi lese
i avisene om at man i en moské i Oslo foretar
sørgeritualer som består av selvpåført smerte
gjennom pisking. VG kunne faktisk også gjennom
billeddokumentasjon vise at barn helt ned til ti år var
til stede og sågar deltok i disse ritualene. En talsmann for
den shiamuslimske moskeen kunne fortelle at politiet i
flere år har kjent til disse ritualene, og at barn både
har deltatt og vært til stede. Jeg vil derfor spørre
statsråden helt konkret om hun har vært
kjent med at slike selvpiningsritualer forekommer i Norge, og om
hun har vært kjent med at barn har vært til stede
under utførelsen av pisking.

 Svaret på det er nei. Jeg har ikke
kjent til og kjenner ikke til at det foregår
på den måten. Jeg var i utlandet disse dagene,
i Barcelona i Catalonia, og der var det en del oppslag i avisene
hvor vi så små barn som ble pisket til blods.
Det var ganske skrekkelig. Men jeg er ikke kjent
med at dette skjer i Norge. Vi har heldigvis et barnevern i dette
landet, og i den grad noe sånt skulle forekomme, regner
jeg med at barnevernet umiddelbart vil få en melding om
det og ta affære.

 Jeg takker statsråden for svaret.
Det var veldig betryggende.

Når vi vet at politiet
har kjent til at barn har deltatt i slike ritualer, men ikke
har grepet inn, var det veldig betryggende å høre
det statsråden sier nå. Vi forsøker å beskytte
barna våre i Norge. Vi, som stortingsrepresentanter, lager
lover og regler for at barn skal slippe å være
utsatt for traumatiske opplevelser. Helt konkret: Når vi
vet at dette foregår – dette vet vi, det er dokumentert
nå – vil jeg spørre statsråden:
Hva har statsråden tenkt å gjøre for å få slutt
på det som åpenbart kan karakteriseres som barnemishandling
i de shiamuslimske miljøene?

 I den grad dette er et problem i Norge
og vi blir kjent med det, må vi selvfølgelig ta
det opp i sin fulle bredde. Så langt er det ikke
kommet noen henvendelser til barne- og familieministeren
i alle fall om at dette er et problem. Vi har jo lover
og regler. Vi har barneloven, og vi har barnevernsloven. Vi har
veldig gode lover i Norge for nettopp å beskytte
barnet i alle mulige sammenhenger når det dreier
seg om det vi kan kalle for overgrep. Umiddelbart ser jeg ikke
for meg at jeg kan gå inn og gjøre noe helt spesielt,
men jeg lover å følge med i utviklingen. Hvis
det skulle komme saker av denne karakter på mitt
bord, skal vi selvfølgelig umiddelbart undersøke
og ta affære.

 Tiden for den muntlige spørretimen
er nå omme, og vi går over til den ordinære
spørretimen.





                    
                    
                    

 Det blir en rekke endringer i den
oppsatte spørsmålslisten, og presidenten viser
i den sammenheng til den oversikt som er omdelt på representantenes plasser
i salen.

De foreslåtte endringer i dagens spørretime
foreslås godkjent. – Det anses vedtatt.

Endringene var som følger:

Spørsmål 3, fra representanten
Torstein Rudihagen til landbruksministeren, vil bli besvart av justisministeren på vegne
av landbruksministeren, som er bortreist.

Spørsmål 11, fra representanten
Asmund Kristoffersen til helseministeren, er trukket tilbake.

Spørsmål 12, fra representanten
Ranveig Frøiland til olje- og energiministeren,
utsettes til neste spørretime, da statsråden er
bortreist.

Spørsmål 13, fra representanten
Øyvind Vaksdal til olje- og energiministeren, vil bli besvart av
miljøvernministeren på vegne av olje- og energiministeren,
som er bortreist. Etter ønske fra miljøvernministeren
blir dette spørsmålet flyttet og besvart etter
spørsmål 29, som skal besvares av samme statsråd.

Spørsmål 19, fra representanten
Karita Bekkemellem Orheim til utdannings- og forskningsministeren,
vil bli tatt opp av representanten Asmund Kristoffersen.

Spørsmål 20, fra representanten
Rita Tveiten til fiskeriministeren, vil bli tatt opp av representanten
Leif Lund.

Spørsmålene 21 og 23, fra
henholdsvis representantene Hill-Marta Solberg og Morten Høglund
til nærings- og handelsministeren, utsettes til neste spørretime,
da statsråden er bortreist.

Spørsmål 22, fra representanten
Gjermund Hagesæter til nærings- og handelsministeren,
er overført til landbruksministeren som rette vedkommende.
Spørsmålet vil imidlertid bli besvart av fiskeriministeren
på vegne av landbruksministeren, som er bortreist.

Spørsmål 28, fra representanten
Marit Nybakk til forsvarsministeren, er trukket tilbake.





                    
                    








        

Spørsmål 1


    
        

Spørsmål 2


    
        

Spørsmål 3


    
        

Spørsmål 4


    
        

Spørsmål 5


    
        

Spørsmål 6


    
        

Spørsmål 7


    
        

Spørsmål 8


    
        

Spørsmål 9


    
        

Spørsmål 10


    
        

Spørsmål 11


    
        

Spørsmål 12


    
        

Spørsmål 14


    
        

Spørsmål 15


    
        

Spørsmål 16


    
        

Spørsmål 17


    
        

Spørsmål 18


    
        

Spørsmål 19


    
        

Spørsmål 20


    
        

Spørsmål 21


    
        

Spørsmål 22


    
        

Spørsmål 23


    
        

Spørsmål 24


    
        

Spørsmål 25


    
        

Spørsmål 26


    
        

Spørsmål 27


    
        

Spørsmål 28


    
        

Spørsmål 29


    
        

Spørsmål 13


    



                    

 Dette spørsmålet,
fra representanten Torstein Rudihagen til landbruksministeren, vil
bli besvart av justisministeren på vegne av landbruksministeren.

 «Den 26. februar d.å.
ble en småbruker kastet ut fra barndomshjemmet, husmannsplassen
Hakkloa. Han og hans foreldre har vært
leilendinger siden 1919. Vilkåra for statlig ekspropriasjon
til brukeren etter § 14 i jordlova synes her å være
oppfylt. Han har fremmet sak om ekspropriasjon. Landbruksdepartementet
har ikke imøtekommet dette. I Dagbladet 27. februar
d.å. uttaler jusprofessor Carl August Fleischer at han
helt klart har rett til å overta eiendommen.

Hva vil statsråden gjøre
for å rette opp denne uretten?»

 Jo Arne Ødegård søkte
i februar 1998 om ekspropriasjon
av husmannsplassen Hakkloa Vestre under gnr. 67
bnr. 1 i Oslo, der Carl Otto Løvenskiold
er eier. Etter en grundig saksforberedelse med flere befaringer
og møter hvor partene og Landbruksdepartementet var til
stede, vedtok Landbruksdepartementet ved daværende landbruksminister
Bjarne Håkon Hanssen 18. juli 2001 ikke å ekspropriere
eiendommen til fordel for Ødegård. Søkeren klaget
til Kongen, men klagen ble ved kgl. resolusjon av 5. februar 2002 ikke
tatt til følge.

I alle ekspropriasjonssaker skal
en forsøke å finne fram til en minnelig ordning
som ivaretar partenes interesser og formålet
med ekspropriasjonsbestemmelsen. Det ble derfor av avgjørende
betydning for utfallet av ekspropriasjonssaken at Carl Otto
Løvenskiold under sakens gang hadde tilbudt seg å selge
eiendommen til Ødegård. Landbruksdepartementet fant at
dette var et tilfredsstillende tilbud sett i lys av lovens formål,
og at merfordelen ved å ekspropriere ikke
oppfylte lovens ufravikelige krav om at ekspropriasjonsinngrepet
utvilsomt måtte være mer til
gagn enn skade. Merfordelen var, slik departementet så det,
at Ødegård eventuelt ville stå fritt
til å selge plassen også til andre
enn egne livsarvinger, adoptivbarn, ektefelle eller
registrert partner.

Vedtaket om ikke å ekspropriere
var betinget av at Løvenskiold stod ved sitt tilbud, og
Ødegård ble derfor gitt en nærmere angitt frist
for å melde fra til Landbruksdepartementet om han ønsket å overta
plassen, slik Løvenskiold tilbød.

Landbruksdepartementet mottok ingen slik melding innen
fristen. Ødegård har etter at fristen løp
ut, kommet tilbake og bedt om at den måtte forlenges. Departementet kunne ikke
forlenge fristen uten Løvenskiolds samtykke. En slik fristforlengelse
ville i så fall være i strid med de regler
som gjelder for omgjøring av vedtak til skade for én
part. Løvenskiold aksepterte ikke noen
fristforlengelse, og departementet gav derfor beskjed om at saken
var å anse som ferdigbehandlet.

Jo Arne Ødegård har etter
dette gått til sak mot staten med påstand om at
klagevedtaket er ugyldig. Oslo tingrett har ennå ikke
tatt stilling til spørsmålet. Jo Arne
Ødegård har videre søkt om ekspropriasjon
på nytt. Søknaden er forelagt Løvenskiold,
som mener det ikke er grunnlag for å behandle noen
ny søknad.

Det er pr. i dag ikke tatt standpunkt
til om den nye søknaden til Ødegård
skal realitetsbehandles nå, eller om en skal
avvente behandlingen og avgjørelsen av den til Oslo
tingrett har tatt stilling til om foreliggende
vedtak er gyldig. Landbruksdepartementet tar sikte på å avklare dette
spørsmålet med det første.

 Slik eg oppfattar det, er jussen her veldig
klar når det gjeld jordlova frå 1995, som seier
at departementet kan ekspropriere «til
føremon for leigaren, barna eller barnebarna
hans». Dette er uttrykkeleg Stortingets vilje. Ifølgje
Dagbladet den 27. februar seier Carl August Fleischer
at dette faktisk har vore gjeldande rett heilt attende
til 1928.

Spørsmålet her blir rett
og slett om det er Regjeringas vilje at den siste husmannen i Nordmarka
ikkje skal få overta husmannseigedommen som har vore
driven av hans familie i generasjonar, med eit nødvendig
driftsgrunnlag. Kva er det rimelege i dette?

Eg er kjend med det tilbodet frå Løvenskiold
som statsråden refererer til. Rettare sagt: Det var eit
utkast til ein avtale, som seinare er trekt
attende, eit utkast som inneheldt ein god del klausular. Ein skulle
ikkje få drive med sau, og ikkje med
geit, og ein skulle ikkje få overdra eigedommen
til andre enn barna sine – ikkje
eingong til eventuelle adopsjonsbarn. Spørsmålet
mitt blir: Kvifor skulle dei godta dette, når det har vore
Stortingets vilje å gi rett til å overta eigedommen,
med driftsgrunnlag?

 Jeg har gjort rede for en saksbehandling
på et område som ikke er mitt, men spørreren
valgte meg, som ikke er fagstatsråd, for å få et svar.
Da må svaret selvfølgelig bli knapt og ikke
så velvillig som spørreren antakelig hadde ønsket
seg.

Det forelå en saksbehandling under
den tidligere regjeringen i 2001. Den saksbehandlingen falt ikke
ut til fordel for ekspropriasjon. Deretter har det vært
en runde som har ført til et resultat som er vel kjent.
Det Landbruksdepartementet nå gjør, er å vurdere
om de skal gå inn på det nye initiativet om ekspropriasjon, eller
om de skal avvente Oslo tingretts behandling.

Jeg kan ikke si mer om det, fordi
det er den status saken nå har. Jeg er overbevist om at
landbruksministeren, når han er tilbake fra sin reise,
vil gå inn i dette spørsmålet.

 Takk for det, for det ser eg på som
litt lovande.

Saka ligg, som statsråden
refererer til, til ny behandling fordi tilbodet frå Løvenskiold
er trekt attende, føresetnadene har endra seg
og det er fremma ny søknad om ekspropriasjon.
Som òg Fleischer seier i ei juridisk fråsegn,
er det ikkje grunnlag for å behandle søkjaren
og Vestre Hakkloa på nokon annan måte
enn det som generelt gjeld for avvikling av
husmanns- og leiglendingsforhold og liknande.

Sist saka var til behandling, gjekk både
lokale og regionale landbruksmyndigheiter
inn for søknaden. Og det er rett som statsråden
seier, at det er teke ut stemning, det ligg an til rettssak.
Det beste hadde jo vore å unngå det. Eg
prata med advokaten til vedkommande så seint som i går
kveld. Han seier at han har bedt om at rettssaka blir liggjande
til ein har fått behandla den nye søknaden. Eg håpar
inderleg at den nye søknaden som no ligg i departementet,
blir behandla på ordinær måte. Det finst
rettspraksis for det. Det er mange liknande
saker, uavhengig av eit eventuelt tilbod frå Løvenskiold
i denne saka.

 Enhver som har vært litt i nærheten
av problemstillingen i Nordmarka, har ulike følelser rundt
det og vet også at det er ulike juridiske forhold
som skal avveies. Jeg er helt overbevist om at landbruksministeren
vil gå inn i det, og at han vil avveie alle fakta
som foreligger – også nye
fakta i saken. Jeg ser det selvfølgelig som min plikt å bringe
de argumenter som er framført overfor meg, videre. Det
vil følgelig skje.





                

 Dette spørsmålet
er trukket tilbake.





                

 Dette spørsmålet
er utsatt til neste spørretime.

Spørsmål 13 vil bli besvart
til slutt i spørretimen, dvs. etter spørsmål
29.





                

 Dette spørsmålet,
fra representanten Karita Bekkemellem Orheim til utdannings- og
forskningsministeren, vil bli tatt opp av representanten Asmund Kristoffersen.

 «Styresekretariatet for det statlige
spesialpedagogiske støttesystemet har vært plassert
i Molde siden 1992. Møre og Romsdal fylkeskommune
og Molde kommune har tatt opp forslag om at en større del
av statlig utdanningsadministrasjon burde plasseres i Molde. Siden
det arbeides med utplassering av statlig administrasjon
til Distrikts-Norge, regner jeg med at Statped, som er i Molde,
vil bli værende.

Kan statsråden foreslå en
ytterligere utflytting av f.eks. deler av Læringssenteret
til Molde med Statped som kjerne?»

 I budsjettproposisjonen for 2003 ble det varslet
at departementet vil vurdere oppgavefordelingen i den statlige utdanningsadministrasjonen på bakgrunn
av bl.a. organisasjonsgjennomgangen av Læringssenteret
og høringsuttalelsene til Kvalitetsutvalgets forslag om
et nasjonalt system for kvalitetsvurdering.

Dette arbeidet pågår nå i
departementet og er ikke avsluttet. De endelige vurderinger
vil bli fremlagt i revidert nasjonalbudsjett. I denne forbindelse
vurderer jeg bl.a. den organisatoriske plassering av den sentrale
ledelsen av Statlig spesialpedagogisk støttesystem, sekretariatet, som
i dag er lokalisert ikke bare i Molde, men også i Hamar.

 Jeg registrerer at statsråden ikke
vil gi noe svar på om en vurderer miljøet i Molde som
fortsatt liv laga. Jeg er kjent med at en organisering av den statlige
utdanningsadministrasjonen er tenkt samlet i ett organ, og det kan
det være gode grunner til. En skolestruktur
med mer frihet og organisering, kanskje også innenfor
opplæring, skjønner jeg at krever bl.a. et forsterket
tilsyn, kvalitetssikring osv., og kanskje også delegering
av forvaltningsoppgavene.

Mitt oppfølgingsspørsmål
vil da være: Vil det ikke være
naturlig når en skal fornye en organisasjon, å satse på de gode
miljøer som allerede er oppbygd, f.eks. i Molde,
når det gjelder styringssystemene som er lagt for disse
kompetansesentrene rundt omkring i landet? Jeg vil finne det rart
hvis en i denne ånden av desentralisering skulle finne
på å trekke det inn til Oslo f.eks.

 Mitt poeng er at vi gjør det vi har
varslet i budsjettproposisjonen, nemlig å arbeide med,
for så å komme tilbake med, nærmere bestemt
i revidert nasjonalbudsjett, spørsmålet om en
organisering og oppgavefordeling i den statlige utdanningsadministrasjonen.
Lokaliseringsspørsmålet har overhodet ikke
vært noe tema og ikke vært
nevnt. Jeg skal likevel ikke unnlate å nevne
at flere kommuner – til min store overraskelse for øvrig – enn
Molde har meldt sin interesse i denne saken. Det gjelder
bl.a. Hamar, Trondheim og Notodden. Men jeg fastholder at det i
dag er altfor tidlig å si noe om eventuelle fremtidige
lokaliseringsspørsmål når det gjelder
den statlige utdanningsadministrasjonen. Det vi for tiden arbeider
med, er selve organiseringen av den statlige utdanningsadministrasjonen.
De spørsmålene vil jeg komme tilbake til i revidert
nasjonalbudsjett. Jeg har personlig heller ikke fattet noen
endelig beslutning om organiseringsspørsmålene,
men det vil jeg og Regjeringen naturligvis gjøre før
vi kommer til Stortinget.

 Jeg støtter Regjeringen veldig sterkt
i det krevende arbeidet med å få til en desentralisert
virksomhet knyttet til allerede eksisterende aktivitet som ligger
f.eks. i hovedstaden. Det er ingen enkel politisk sak. Men jeg antar
at hvis en skal plassere ut virksomhet, må man basere seg
på gode, eksisterende kompetansemiljøer der en
eventuelt akter å legge ny virksomhet eller
forsterke eksisterende organisasjon. Jeg mener at det
i Molde ligger til rette for fortsatt å ha styresekretariatet
liggende der, pluss kanskje å styrke enheten med andre
oppgaver på det spesialpedagogiske området og
andre områder, som f.eks. tilsynsvirksomheten,
som må være ganske betydelig
i et system med større frihet. Det er også IKT-spørsmål
knyttet til dette, og kanskje eksamenssekretariat, for å nevne
noe. Hvis en ønsker en sentral og tung
enhet, må det være viktig også å basere seg
på et system som er bygd opp, og som fungerer godt, og
som har kompetanse i sin nærhet, f.eks. knyttet til høyskolene
omkring. Vil ikke statsråden legge vekt på slike
fakta?

 Spørsmålet er jo litt dobbeltbunnet,
for slik jeg kan høre representanten, er han opptatt
av at vi ikke bør flytte det som fungerer bra
i Molde, men vi kan gjerne flytte andre ting til Molde. Mitt
poeng er at det er ikke noe flyttespørsmål
til vurdering for tiden. Det som er til vurdering, er selve organiseringen
av den statlige utdanningsadministrasjonen, og selv om det foreligger
andre saker som dreier seg om flytting av statlig
virksomhet, innebærer jo ikke det at all annen
statlig virksomhet også skal flytte. Det jeg
for tiden har til vurdering, er organiseringen av den statlige utdanningsadministrasjonen,
og jeg skal legge frem min og Regjeringens vurdering av det i revidert
nasjonalbudsjett. Om det i fremtiden skulle dukke opp noen
lokaliseringsspørsmål, får vi ta dem
da.





                

 Dette spørsmålet,
fra representanten Rita Tveiten til fiskeriministeren, vil bli tatt
opp av representanten Leif Lund.

  «Fiskerinæringa sitt kompetansesenter,
Finko, har arbeidd i heile fiskerinæringa med rekruttering
og kompetansebygging. No er Finko under nedbygging. Dette skjer
i ei tid då norsk fiskerinæring er nede i
ein bølgjedal og har bruk for all drahjelp den kan få.

Kven meiner statsråden skal fylla
tomrommet etter Finko, og har departementet noko
ansvar på dette feltet?»

 Departementet har siden 1991 bidratt med nærmere
200 mill. kr til arbeidet med kompetanse og rekruttering,
kanalisert gjennom Fiskerinæringens Kvinneutvalg og Fiskerinæringens
Felles Kompetansestyre. 1. januar 2000 ble disse organene slått sammen
til Fiskerinæringens Kompetansesenter – Finko. I
budsjettforliket i fjor høst besluttet stortingsflertallet å kutte
overføringene til Finko.

Finko og dets forløpere har gjort
et svært viktig arbeid for fiskeri- og havbruksnæringen
i forhold til rekruttering, kompetanse og likestilling gjennom disse årene. Når
det gjelder rekruttering og kvinnerettede tiltak overfor marin sektor,
er etter mitt skjønn tiden nå inne
til å innarbeide disse i de generelle tiltakene Regjeringen gjennomfører
på disse områdene, og det er også gjort. Jeg
mener videre at næringen i økende grad
bør ta ansvar for å gjøre seg attraktiv
og framstå som interessant
for arbeidskraft av begge kjønn nå, og i kommende
generasjoner.

Den situasjon som oppstod i forbindelse
med budsjettforliket sist høst, representerte helt klart
en utfordring for Finko. Om lag 2,6 mill. kr
av Finkos bevilgning i 2002 er overført til 2003 for å finne
fram til en smidig overgangsordning. I tillegg har Fiskeridepartementet
stilt seg velvillig til å bruke 1,5 mill. kr
over fiskeriavtalen, på oppfordring fra Norges Fiskarlag.
Disse midlene vil dekke inngåtte forpliktelser som lønn,
husleie, telefonavgift og andre inngåtte avtaler
som sekretariatet i Finko har påtatt seg. I tillegg gir
midlene rom for å sikre videre drift i et visst omfang
i en overgangsperiode i 2003.

Jeg er tilfreds med at næringens organer
nå tar initiativ til videreføring
av arbeidet med kompetanseoppbygging overfor næringens
ulike grener på den måten de ser det som strategisk
riktig. Det har vært en holdning som jeg har tilkjennegitt også tidligere,
som stortingsrepresentant
og i min tid som statsråd. Jeg er da også kjent med
at styret i Finko har vært i kontakt med ulike instanser
for å få økonomisk støtte, og
at det er tatt flere organisatoriske grep for å videreføre
driften.

For Fiskeridepartementets del vil arbeidet
med kompetanse til fiskeri- og havbruksnæringen nå fokusere
på marin kunnskapsoppbygging, med vekt på FoU,
og vi har funnet at tiden er moden til å vri virkemidlene
fra 1990-tallet – jeg viste til at vi brukte ca. 200 mill. kr – til en
kanalisering gjennom forskning og utvikling. Utfordringen
vil bestå i å fremme en politikk som fører
til kompetente kandidater på alle nødvendige
områder. Under Regjeringsutvalget for marin verdiskaping
er det satt i gang et arbeid for å vurdere framtidens kompetanseutfordringer
i næringen. Resultatene av dette arbeidet vil bli lagt
fram mot slutten av 2003.

Øyvind Halleraker hadde
her gjeninntatt presidentplassen.

 Statsråden sier i sitt svar
at «næringen i økende grad bør
ta ansvar for å gjøre seg attraktiv og framstå som
interessant for arbeidskraft av begge
kjønn nå, og i kommende generasjoner».

Fiskerinæringen er jo utpekt som et
nasjonalt satsingsområde, og nye krav fra markedet og utvikling
i hele verdikjeden gjør at det er behov for kompetanse
på en rekke nye områder. Hvordan ser statsråden
på en offentlig medfinansiering sammen med næringen
når det gjelder Finko, for å styrke arbeidet med
kompetanseheving og rekruttering framover?

 Jeg håper vi er enige om at Finko
har gjort et viktig arbeid, men når det gjelder kompetanse
og rekruttering, er det snakk om et mye større arbeid enn
det som alene har vært gjort gjennom Finko. Det
er derfor vi – fra min side, fra departementets side
og fra Regjeringens side – nå ønsker å fokusere
i stadig større grad på forskning og
utvikling og gjennom det gjøre næringen interessant,
og at næringen selv må ta et større ansvar
for å gjøre seg interessant. Det oppfatter jeg at
næringen også gjør når
den nå tydeligvis ønsker å videreføre
Finko i et annet omfang og med en annen innretning. Men vi har altså på 1990-tallet
brukt nærmere 200 mill. kr. Det er på en måte
på tide at vi vurderer – og det er det
som nå er gjort – om midlene kan brukes på en mer
effektiv måte for å fremme kompetanse,
likestilling, kunnskaper og rekruttering. Det arbeidet er gjort
gjennom budsjettvedtaket, og jeg anser det ikke som aktuelt at
vi skulle reversere det.

 Statsråden nevner faktisk to ganger
i sitt innlegg disse 200 mill. kr som har vært
brukt på dette prosjektet. Men de har jo vært
brukt i samsvar med de retningslinjene som Fiskeridepartementet
har trukket opp, og det er jo ikke penger som er bortkastet.
Finko har hatt et nasjonalt ansvar for opplæringsmateriell
til skoleverket og en koordineringsrolle når det gjelder
de 17 opplæringskontorene i fiskerinæringen. Kontorene eies av
660 bedrifter langs kysten. Næringen har vært
medfinansier til de prosjektene som har vært drevet. Hvordan ser
statsråden på at man bruker erfaringer og resultater fra
dette arbeidet de siste tolv årene, slik at man unngår å gjøre
de samme tingene om igjen? Jeg håper dette Regjeringsutvalget
for marin verdiskaping ikke gjør
ting som er gjort tidligere, på nytt igjen.

 Jeg vil bare slå helt klart fast
at jeg synes de 200 mill. kr er brukt til nyttig
innsats for rekruttering og kompetanse. Så det kan ikke herske noen
tvil, slik det er gjort, om at de helt klart har vært brukt
i tråd med det som har vært retningslinjene. Men
som det også vises til i spørsmålet,
er over 600 bedrifter knyttet til dette. Det understreker for meg at
næringen og enkeltbedriftene i stadig større grad
må ta på seg et ansvar for å gjøre
seg attraktive, akkurat som man gjør i alle andre
bransjer, og så får vi bruke skattebetalernes
penger til nye innsatsområder. Jeg synes at løsningen
for 1990-tallet ikke nødvendigvis er den beste
for et nytt tiår. Derfor ønsker også Regjeringen å satse
på forskning og utvikling både
for å gjøre næringen interessant
for kommende generasjoner og samtidig for å utvikle nye
produkter. Så er det jo slik at rekruttering, kompetanse
og likestilling er nå i mye større grad integrert
i departementets totale arbeid enn det var tidligere.





                

 Dette spørsmålet
er utsatt til neste spørretime.





                

 Dette spørsmålet,
fra representanten Gjermund Hagesæter til nærings-
og handelsministeren, er overført til landbruksministeren
som rette vedkommende. Spørsmålet vil bli besvart
av fiskeriministeren på vegne av landbruksministeren, som
er på reise.

 Eg har følgjande
spørsmål til statsråden:

«Tall viser at det i 2002 ble importert
over 2 000 tonn deig til Norge, mot litt over 900 tonn i 1999. Grunnen
til denne eksplosive økningen er at melprisen er over dobbelt
så høy i Norge som i EU, og at tollsatsene
på importert mel er langt høyere enn tollsatsene
på deig og andre foredlede produkter. Disse rammebetingelsene
har medført at antall norske bakere stadig blir
mindre.

Synes statsråden at dette er en ønsket
utvikling, eller bør norske bakere
få lignende rammevilkår som konkurrenter i andre
land?»

 Importen av bakervarer til Norge
fra EU, herunder deiger, har de seneste årene vist en betydelig økning,
slik som spørreren viser til. Importen kommer i første
rekke fra våre naboland.

For bakervarene er det som for en rekke andre
bearbeidede landbruksvarer etablert et system for råvareprisutjevning
der tollsatsen inn til Norge skal utjevne forskjeller
i pris på råvarene som inngår i ferdigvarene.
For bakervarer innebærer dette konkret at tollsatsene
skal utjevne for forskjeller i melpriser mellom Norge
og EU. Dette systemet skal sikre like konkurransevilkår
for bakerbedriftene innenfor EØS-området.

Ettersom tollsatsene for bakervarer er faste,
vil utviklingen i melprisen i Norge og resten av EØS-området
påvirke konkurransekraften i den norske bakerbransjen
i forhold til utenlandske importvarer.

Norske myndigheter er oppmerksom
på den økte importen av bakervarer de
senere årene og den betydningen utviklingen i melpriser
innenfor EØS-området har for konkurranseevnen
i denne bransjen, slik som det også blir spurt
om. Landbruksmyndighetene følger derfor nøye
med i utviklingen av melprisene og således konkurransesituasjonen
for denne sektoren. Rammebetingelsene for bransjen vil bli vurdert
bl.a. i forbindelse med jordbruksoppgjøret til våren.
Det er det operative svar på spørsmålet
som stilles.

Fra myndighetenes side er vi opptatt
av å sikre bakerbransjen rammebetingelser som skal legge
til rette for produksjon i Norge av
denne type varer. Samtidig må bakerbransjen som
all annen industri legge vekt på å få til en
industriell utvikling med moderne produksjonsmetoder og utvikling
av nye produkter. Økningen har også noe med konsumentene
og markedets etterspørsel å gjøre. Dette
vil være en forutsetning for å kunne
lykkes i et stadig mer krevende marked.

Jeg vil i tilknytning til representanten Hagesæters spørsmål
understreke Regjeringens arbeid for å bedre de generelle
rammebetingelsene for næringslivet. Regjeringen har lagt
stor vekt på lavere skatter og avgifter for næringslivet.
Statsbudsjettet som ble lagt fram sist høst, som hadde
det sentrale utgangspunkt å bidra til et lavere rentenivå og
en lavere kronekurs, har lyktes, og det er helt klart til gunst også for
denne delen av næringslivet. Vi ser nå resultater
på disse områdene. Avtalen med partene i næringslivet
om et moderat lønnsoppgjør
til våren vil også bidra til å sikre
norsk industris framtidige konkurranseevne. I så måte
er bakerbransjen likestilt med annet næringsliv.

 Eg vil takke for svaret.

Eg er ikkje heilt overtydd om at
Regjeringa ser alvoret i denne situasjonen med ei større
og større utflagging av norsk deigproduksjon og halvfabrikata
innanfor bakarbransjen. Det er riktig at også dei
generelle rammevilkåra er viktige for denne bransjen, men
her har vi ei utvikling der tollsatsen på mjøl
er langt høgare enn tollsatsen på halvfabrikata
som bagettar og også deig. Dette er ei utvikling
som vil halde fram ved at tollsatsane på deig blir sette
ytterlegare ned frå 1. juli 2004.

Statsråden peikar her på at
ein må setje i verk tiltak for å bli konkurransedyktig,
men ser ikkje statsråden at denne usikkerheita
og forverringa i konkurransevilkåra vil redusere rekrutteringa
til bransjen og også lysta til å investere
i Noreg?

 Det er riktig at deig var omfattet av den siste
forhandlingsrunden i protokoll 3 om fjerning av industrielement
i tollsatsen, og tollsatsen for  deig  er  foreslått  redusert
 med  37  øre.  Det  er  det – sammen med de endringer
i rammevilkårene som spørreren tar opp, og som
jeg berørte i mitt svar – som skal ligge til grunn
for den vurdering som blir gjort i forbindelse med jordbruksoppgjøret
til våren. Det vil være det første
målepunktet for om det er behov for å sette inn
virkemidler som endrer rammebetingelsene. Men for øvrig er
det jo slik at noen hver av oss opplever at utenlandske bakervarer
smaker, og da bør det være en utfordring
for næringen, den norske industrien, å utvikle
produkter som møter den etterspørselen. Jeg har
håp om og regner med at norske bakere skal møte
den konkurransen.

 Eg er framleis ikkje heilt trygg
på at det blir sett i verk tiltak. Vi har den siste tida
hatt ei utvikling som har ført til at vi har fått
300 færre bakarar dei siste par åra. Innanfor
bransjen fryktar ein ei fullstendig rasering, og det vil vere
veldig uheldig dersom ein skal få størstedelen
av deig- og halvfabrikataproduksjonen og til og med bolle- og brødproduksjonen
i utlandet. Det vil vere ein veldig uheldig situasjon.
Då vil eg igjen spørje statsråden: Kan
statsråden love at det blir sett i verk tiltak
frå Regjeringa si side som stansar denne utviklinga
med utflagging som vi har sett, og at det blir lagt til rette for
at deigproduksjon, brød- og halvfabrikataproduksjon, også i
framtida kan skje i Noreg?

 Det er to svar på det. For det første
er Regjeringen opptatt av å gi næringslivet gode
rammevilkår, slik at det skal være konkurransedyktig
i det norske markedet. Det vil vi arbeide videre med, og
det vil være tiltak, både det som er
iverksatt og det som kommer av generell næringspolitikk.

Når det så gjelder spørsmålet
om jeg vil garantere at det kommer tiltak, ville det kanskje være
litt underlig hvis jeg nå konkluderte med de forhandlinger
som skal foregå i jordbruksoppgjøret,
og som jeg har sagt: Rammevilkårene for denne
bransjen vil bli vurdert i tilknytning til jordbruksoppgjøret.
Jeg tror at både bakere, stortingsrepresentanter
og statsråden får vise tålmodighet til
da. Det er relativt nært forestående.

Det er ikke tvil om at landbruksministeren
er oppmerksom på dette spørsmålet, og etter
denne runden med fiskeriministeren har både det
marine og jordbruket fått understreket sterkt
det som ble tatt opp i spørsmålsstillingen.

 Det var betryggende.





                

 Dette spørsmålet
er utsatt til neste spørretime.





                

 Dette spørsmålet
er trukket tilbake.





                

 Dette spørsmålet
er opprinnelig stilt til olje- og energiministeren, men vil bli
besvart av miljøvernministeren.

 Jeg vil stille følgende spørsmål:

«Ifølge avisen Politiken
27. februar d.å. kan den danske klimaplanen
medføre økning i engrosprisen i det nordiske kraftmarkedet
på 5-6 øre/kWh. Danske kraftprodusenter
vil måtte dekke inn CO2-utslipp ved kjøp av europeiske
CO2-kvoter. Det legges ikke opp til økt vindkraft pga. høye
kostnader.

Hvordan forventer statsråden at den
danske klimasatsingen vil påvirke den norske
forsyningssikkerheten og strømprisene for norske
forbrukere?»

 Den danske regjeringen la i slutten
av februar frem sin klimastrategi. Hovedbudskapet er at
Danmark skal innfri sine internasjonale forpliktelser
på en mest mulig kostnadseffektiv
måte. Den danske regjeringen legger opp til en
utstrakt bruk av markedsbaserte mekanismer, herunder gjennomføring
av EUs kvotedirektiv og bruk av de prosjektbaserte mekanismene under
Kyotoprotokollen.

Dansk energiproduksjon
er i stor grad basert på fossile energikilder. Energiproduksjonen
står derfor for en stor andel av de danske klimagassutslippene.
Den har en vesentlig annerledes utslippsstruktur enn hva vi har
i Norge, hvor mye av energiproduksjonen kommer fra fornybar
energi, les: vannkraft. Når EUs kvotedirektiv gjennomføres
i Danmark, vil de danske kraftprodusentene bli pålagt
kvoteplikt. I henhold til direktivforslaget vil de hvert år
bli tildelt et visst antall kvoter. I den grad utslippene overstiger
de tildelte kvotene, må kraftprodusentene kjøpe
kvoter på markedet.

Det ligger for så vidt ikke
noe dramatisk nytt i dette. Allerede i 1999 vedtok det danske
folketinget at kraftprodusenter i Danmark skulle tildeles årlige
CO2-kvoter i perioden 2000–2003. Dersom økt kraftproduksjon
har ført til utslipp utover de gitte kvotene, er det blitt
krevd avgift til staten tilsvarende 40 kr/tonn CO2.
Ordningen har blitt strammet inn for hvert år, men i praksis
fungerer kvoteordningen om lag slik at dansk kraftproduksjon til eksport
avgiftbelegges. Ordningen har ikke vært til hinder
for at Danmark har økt sin kraftproduksjon når
vannkraftproduksjonen er blitt redusert denne vinteren. Jeg kan
ut fra denne erfaringen ikke se at den danske
klimaplanen og kvotedirektivet vil svekke forsyningssikkerheten.

Det vil være spekulasjon
foreløpig å si noe om kvotedirektivets virkning
på prisen i det nordiske kraftmarkedet. Viktige beslutninger
som har betydning for stramheten i kvotesystemet og dermed prisene
på kvotene, er ennå ikke tatt.
Hvert land må innen utgangen av mars 2004 angi
hvor mange kvoter de vil tildele totalt sett i perioden 2005–2007,
og hvordan de akter å tildele disse. Kommisjonen arbeider
med retningslinjer for landenes tildeling av kvoter til virksomheter
som omfattes av kvotedirektivet. Kommisjonen tar også sikte
på å legge frem et forslag til hvordan kvotesystemet
skal kobles til Den grønne utviklingsmekanismen, CDM, og
Felles gjennomføring, JI, under Kyotoprotokollen i april/mai
dette året. Adgangen til å benytte de prosjektbaserte
mekanismene vil kunne være viktig for danske
kraftprodusenter. Den danske regjeringen legger opp til
at kjøp av klimakvoter/kreditter i utlandet skal være
et viktig ledd i oppfyllelsen av Danmarks klimaforpliktelse.

Når det gjelder kraftprisene i årene
som kommer, vil utviklingen i tilbud og etterspørsel i
det nordiske og i det europeiske energimarkedet være
av stor betydning. Også i denne sammenheng vil
bl.a. den videre utforming av det europeiske kvotesystemet for klimagasser være
et sentralt element.

 Jeg takker statsråden for svaret.

Et enormt kraftunderskudd både
i Norge og Sverige medfører nå at
danske kullkraftverk går på høygir.
Dette vil selvfølgelig forverre det danske klimaregnskapet. Høye
kvotepriser og danske politiske miljømål
vil etter all sannsynlighet medføre at de danske
kullkraftverkene i framtiden vil kreve enda
høyere priser før de vil øke produksjonen
for å dekke det norsk-svenske underskuddet.

Manglende politisk handlekraft
har dessverre gjort at det i dag er svært
få konkrete planer for økt kraftproduksjon i Norge.
Finner ikke statsråden det betenkelig at norske
strømforbrukere på bakgrunn av dette risikerer enda
høyere strømpriser?

 Representanten Vaksdal hevder nå at
den danske regjeringens klimastrategi vil kunne øke
prisene i engrosmarkedet med 5–6 øre pr. kWh.
I klimastrategien forutsettes det en økning i engrosprisen
på elektrisitet. Denne skyldes primært at de regner
med at den langsiktige prisen i det nordiske elektrisitetsmarkedet
vil bestemmes av kostnadene ved ny produksjonskapasitet. De antar også at
dagens høye priser skyldes en forbigående
situasjon på kraftmarkedet, nemlig tørrår,
og at det gjennomgående vil være overskudd
på elektrisitet i det nordeuropeiske
markedet frem til 2012. Det er et slikt resonnement som ligger bak
deres forutsetning om en økning fra 17–18 øre
til 24 øre.

Danske myndigheter har gjort beregninger
av hva utslagene blir for elprisen i Europa med ulike
kvotepriser. Dersom prisen skulle bli 50 kr pr. tonn, antar
de at dette vil gi en prisøkning på 2 øre
pr. kWh. Danske kullkraftverk vil derimot kunne få økt sine
kostnader med om lag 5 øre pr. kWh og svekket
sin konkurransekraft i forhold til produsenter med andre
energikilder. Disse økte kostnadene vil altså ikke
kunne overveltes fullt ut på forbrukerne. Med en kvotepris
på 100 kr antar de at elprisen vil kunne øke
med 4 øre. Uansett må en regne med at
prisene gjennomgående vil være vesentlig
lavere enn de har vært i vinter.

 Et anslag på 5–6 øre
pr. kWh i økte produksjonskostnader for kullfyrt
kraft, som jeg viste til, baserer seg på en kvotepris på 60 kr
pr. tonn CO2. Uten en russisk deltakelse i et kvotesystem kan kvoteprisen
bli enda høyere. Samtidig vet vi at danskene legger
opp til å gjennomføre mange av sine
såkalte klimagasstiltak i utlandet.

De danske miljøorganisasjonene
arbeider aktivt for at andelene nasjonalt skal økes, noe
som selvfølgelig vil presse prisen opp ytterligere. Er ikke
statsråden og Regjeringen bekymret over hva dette, i tillegg
til manglende produksjonsøkning i Norge, vil bety
for strømprisen til norske forbrukere?

 Det er veldig mange forutsetninger i representanten
Vaksdals spørsmål her, også i det
oppslaget han viser til i Politiken, hvor det står at den store
joker er hva kvotene kommer til å koste, og at det også er
uvisst hvilke retningslinjer EU vil legge opp til i forbindelse
med det mekanismedirektivet som de nå har under forberedelse.

Når det gjelder disse spørsmålene,
er det også verdt å ta med seg at hvis
det er slik at Russland ikke blir en del av dette, betyr
det faktisk at Kyoto-avtalen ikke blir ratifisert av tilstrekkelig
mange nasjoner. Da får man ikke noen
gyldig Kyoto-avtale. Det reiser mange miljøpolitiske spørsmål.
Vi får kanskje ikke kontroll, og heller ikke på plass
de nødvendige mekanismene for å gjøre
noe med de store klimaendringene vi står overfor.

 Dermed er vi kommet til veis ende
i dagens spørretime.





                

 Det foreligger ikke
noe referat.





                    
                    
                    

