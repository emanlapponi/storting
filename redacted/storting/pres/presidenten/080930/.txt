 Fra Hans Majestet Kong Harald har Stortingets president i dag mottatt følgende meddelelse: 







«Det er med stor glede jeg meddeler at vår datter prinsesse Märtha Louise og vår svigersønn Ari Behn den 29. september 2008 kl. 1250 har fått en datter. Hun heter Emma Tallulah Behn.» 




Denne meddelelsen foreslås vedlagt protokollen. - Det anses vedtatt. 




(Applaus) 




Representanten Finn Martin 

Vallersnes

, som har vært permittert, har igjen tatt sete. 




Statsråd Bård Vegar Solhjell overbrakte 7 kgl. proposisjoner (se under Referat). 




 Representanten Torfinn Opheim vil framsette et grunnlovsforslag. 




 På vegne av representantene Anders Anundsen, Ine Marie Eriksen Søreide, Rolf Reikvam, Dagrun Eriksen, Rune J. Skjælaaen, Odd Einar Dørum og meg selv har jeg den glede å overbringe et forslag om endringer i Grunnloven §§ 2, 4, 12, 16, 21, 22 og 27 med sikte på ny organisering av forholdet mellom staten og Den norske kirke. 




 Representanten Lars Sponheim vil framsette et grunnlovsforslag. 




 På vegne av representanten Leif Helge Kongshaug og meg selv vil jeg få fremme et grunnlovsforslag om endringer i Grunnloven § 107 som handler om å fjerne odelsretten, men beholde åsetesretten. 




 Representanten Gunnar Kvassheim vil framsette et grunnlovsforslag. 




 På vegne av representanten Odd Einar Dørum og meg selv har jeg gleden av å fremme forslag om endringer i Grunnloven § 100 om ytringsfrihet og religion. 




 Representanten Svein Roald Hansen vil framsette to grunnlovsforslag. 




 På vegne av Tore Hagebakken, Berit Brørby, Ivar Skulstad, Øystein Djupedal, Bent Høie, Per-Willy Amundsen, Åge Starheim, Ib Thomsen, Ola T. Lånke, Lars Sponheim, Trygve Slagsvold Vedum og meg selv vil jeg legge fram et forslag om tillegg i Grunnloven § 49 om grunnlovfesting av lokaldemokratiet. 




Og på vegne av Carl I. Hagen, Øystein Djupedal, Hill-Marta Solberg, Olav Akselsen, Berit Brørby, Lodve Solholm, Ivar Skulstad og meg selv vil jeg legge fram et forslag med sikte på å innføre en ordning med oppløsningsrett og positiv parlamentarisme. 




 Representanten Carl I. Hagen vil framsette tre grunnlovsforslag. 




 På vegne av representantene Inge Lønning, Berit Brørby, Ola T. Lånke, Olav Gunnar Ballo og meg selv vil jeg fremsette et grunnlovsforslag fra Aanund Hylland og Finn-Erik Vinje om endringer i Grunnloven §§ 30, 61, 100 og 106, retting av språklige feil. 




På vegne kun av meg selv vil jeg fremme forslag om å endre § 59, valgordningen, i Grunnloven slik at tallet 4 i tredje ledd endres til tallet 5, altså at sperregrensen økes til 5 pst. 




Så vil jeg få lov til å legge frem et grunnlovsforslag fra professor Finn-Erik Vinje og meg selv om språklig fornyelse av Grunnloven. 




 Representanten Anne Margrethe Larsen vil framsette et grunnlovsforslag. 




 På vegne av representanten Alvhild Hedstein og meg selv har jeg den ære å fremme et grunnlovsforslag om ny § 100d i Grunnloven som grunnlovfester retten til asyl. 




 Representanten Vera Lysklætt vil framsette et grunnlovsforslag. 




 På vegne av representanten Odd Einar Dørum og meg selv har jeg den ære å fremme et grunnlovsforslag om ny § 100b og ny § 100c i Grunnloven om privatlivets fred og personopplysninger. 




 Representanten Odd Einar Dørum vil framsette et grunnlovsforslag. 




 På vegne av representanten Gunvald Ludvigsen og meg selv har jeg den ære å fremme et grunnlovsforslag om ny § 100a i Grunnloven om likhet for loven og om grunnleggende rettssikkerhetsgarantier. 




 Representanten Alvhild Hedstein vil framsette et grunnlovsforslag. 




 På vegne av representanten Gunvald Ludvigsen og meg selv vil jeg legge fram grunnlovsforslag om endringer i Grunnloven §§ 4 og 16, om forholdet stat-kirke. 




 Representanten Berit Brørby vil framsette et grunnlovsforslag. 




 På vegne av Carl Ivar Hagen, Steinar Gullvåg, Sonja Mandt-Bartholsen, Marianne Aasen, Tore Hagebakken, Eirin Faldet, Arne Haugen, Anne Marit Bjørnflaten, Sigrun Eng, Bendiks Harald Arnesen, Inger Løite, Eirin Kristin Sundt og meg selv vil jeg fremme et forslag om endring av § 71 i Grunnloven om rett til å nedlegge sitt verv som stortingsrepresentant på visse vilkår. 




 Representanten Laila Dåvøy vil framsette er grunnlovsforslag. 




 På vegne av representantene Åse Gunhild Woie Duesund, Line Henriette Holten Hjemdal, Dagfinn Høybråten og meg selv vil jeg fremme et grunnlovsforslag om ny § 95a i Grunnloven, vern av liv. 




 Representanten Rune J. Skjælaaen vil framsette et grunnlovsforslag. 




 På vegne av representantene Anna Ceselie Brustad Moe, Kari Mette Prestrud og meg sjøl vil jeg fremme forslag om endring av Grunnloven § 93, rådgivende folkeavstemming. 




 Representanten Inger S. Enger vil framsette et grunnlovsforslag. 




 På vegne av Trygve Slagsvold Vedum, Per Olaf Lundteigen, Anna Ceselie Brustad Moe, Kari Mette Prestrud og meg sjøl har jeg den glede å fremme et grunnlovsforslag om endringer i Grunnloven §§ 21, 22 og 27 med sikte på ny organisering av forholdet mellom staten og Den norske kirke. 




 Grunnlovsforslagene vil bli behandlet på reglementsmessig måte. 




Representanten Bent Høie vil framsette et representantforslag. 




 På vegne av representantene Erna Solberg, Jan Tore Sanner, Kari Lise Holmberg og meg selv har jeg den glede å sette fram forslag om å redusere tilstrømningen til Norge av personer med grunnløse asylsøknader. 




 Forslaget vil bli behandlet på reglementsmessig måte. 





                    
                    
                    

 Det skal velges nytt medlem og varamedlem til valgkomiteen. 




Presidenten ber om forslag. 




 (fra salen): Jeg foreslår Inger S. Enger som medlem og Jenny Klinge som varamedlem. 




 Inger S. Enger er foreslått som nytt medlem og Jenny Klinge som nytt varamedlem til valgkomiteen. - Andre forslag foreligger ikke, og presidenten antar at det kan voteres på vanlig måte. 

Votering:

Inger S. Enger og Jenny Klinge ble enstemmig valgt som nytt medlem og nytt varamedlem av valgkomiteen. 





                    
                    
                    

 Ingen har bedt om ordet. 

Votering:

Forslaget fra Høyre og Venstre ble med 91 mot 23 stemmer ikke bifalt. 

(Voteringsutskrift kl. 12.26.54) 





                    
                    
                    

 Før presidenten avslutter årets sesjon, vil presidenten spørre om det er noen som ønsker ordet. - Det har ikke skjedd.


Vi skal nå avslutte det 152. storting, det tredje i inneværende valgperiode.


Stortinget har i løpet av dette året hatt 104 møter, mens det har vært 41 møter i Odelstinget og 16 i Lagtinget. Det har vært 17 kveldsmøter i Stortinget og 12 i Odelstinget. Elleve møter har vart utover reglementsmessig tid, kl. 22, ingen har gått utover kl. 24.


Regjeringen har fremmet 207 saker for Stortinget, fordelt på 87 stortingsproposisjoner, 83 odelstingsproposisjoner og 37 stortingsmeldinger. Stortingsrepresentantene har framsatt 146 representantforslag. Hvis vi summerer disse og stortingsproposisjoner og odelstingsproposisjoner fra Regjeringen, utgjør representantforslagene nesten halvparten, ca. 45 pst., av de forslag Stortinget har fått til behandling, og det er nok den høyeste andelen av denne typen forslag vi har hatt i noe storting.


Komiteenes bidrag til det som har vært behandlet i Stortinget og avdelingene, er 321 innstillinger til Stortinget og 80 til Odelstinget. I tillegg til dette kommer budsjettinnstillingene.


Regjeringen har bidratt til debattene i Stortinget med åtte redegjørelser i tillegg til trontalen og finanstalen.


Antall spørsmål til den ordinære spørretimen har vært 317, mens det har vært 127 hovedspørsmål i den muntlige spørretimen. Regjeringen har besvart 72 interpellasjoner. Og Regjeringen har fått 1 600 skriftlige spørsmål fra Stortinget, og det betyr at antallet fortsetter å øke hvert år.


Stortinget gjorde 24 såkalte anmodningsvedtak.


Som nevnt er vi nå i ferd med å avslutte det tredje storting i denne perioden, og det innebærer at dagen i dag er siste frist for framsettelse av grunnlovsforslag. Det er framsatt 25 grunnlovsforslag i denne stortingsperioden, og disse vil komme til behandling i neste periode.


Av saker som er behandlet av dette storting, vil presidenten nevne


norsk klimapolitikk


ny plandel til plan- og bygningsloven


hjemfallsretten for vannfall og kraftverk 


frivillighetsmeldingen


felles ekteskapslov for heterofile og homofile par


hovedprioriteringer i Forsvaret 2009-2012 og videre framover


den økonomiske situasjonen ved landets helseforetak


utvidelse av DNA-registeret


staten og Den norske kirke


lokalisering og organisering av Norges veterinærhøgskole


hovedstadsmeldingen


arbeidsinnvandring


Fritz Moen-saken


terrorangrepet på hotell Serena i Kabul


kvinners rettigheter og likestilling i utviklingspolitikken


I tillegg er det gjort noen endringer i Stortingets forretningsorden, bl.a. som følge av Stortingets ønske om å endre behandlingen av europapolitikken. 


Presidenten vil så takke alle som har vært involvert i Stortingets virksomhet i året som gikk, for innsatsen, og erklære forhandlingene i det 152. storting for avsluttet.


Representantene oppfordres så til å skrive under Stortingets og avdelingenes protokoller. Lagtingsprotokollen er utlagt i lagtingssalen, mens protokollene for Stortinget og Odelstinget kan underskrives her i salen.






                    
                    
                    

