 For dem som lurte på hvorfor presidenten ikke påtalte ordet «tøv», er årsaken at det var et utsagn som ble kalt «tøv». Hadde interpellanten tillagt det utsagnet en medrepresentant eller en statsråd, vill det blitt påtalt. 




 Dette er en viktig debatt, og en debatt som skal videreføres i forbindelse med andre saker. Det er en viktig debatt fordi vi forvalter et lovverk som er viktig for norske bygder og for norske lokalsamfunn. Det er et komplisert lovverk, og vi har som ambisjon å forenkle det gjennom det arbeidet som vi skal legge fram resultatet av senere på våren. Vi er opptatt av å forenkle og modernisere lovverket, slik at det kan bli bedre å praktisere for de kommuner og de aktører som er avhengige av det. Vi vil også, som jeg nevnte i stad, se på forskriftsverket, slik at vi kan finne ordninger som ivaretar ulike behov som er i ulike deler av landet, spesielt når det gjelder prisregulering. Vi skal se på de ulike elementene der. Jeg er trygg på at vi gjennom en slik gjennomgang skal greie å finne gode løsninger som ivaretar nye utfordringer og endringer som kommer i landbruket, og som vi er opptatt av å tilrettelegge for. 




Det er også riktig, som representanten Borten Moe sier, at vi ikke kan diskutere endringer eller fjerning av deler av dette lovverket uten at vi ser på konsekvensene for andre lov- og regelverk. Jeg er opptatt av at vi skal se de sammenhengene, for det er det som sikrer landbruket i framtiden. 




Næringen er ulik i ulike deler av landet. Det er også slik at kommunene har ulik praksis. Det er helt åpenbart at diskusjonen om prisregulering, boplikt, delingsforbud mv. antakelig vil være ulik hvis du sitter i et kommunestyre eller formannskap i Trondheim, eller i et kommunestyre eller formannskap i Rindal eller Vikna, der jeg kommer fra. Det må vi ta hensyn til, og det er komplisert å finne et regelverk som ivaretar de forskjellene. Men jeg er opptatt av at det skal være mest mulig likhet, forutsigbarhet og langsiktighet i det. 




Og så er jeg opptatt av å understreke at vi ikke kan se lover og regler i samfunnet isolert fra økonomien i næringen. Denne regjeringen har bedret økonomien i næringen de siste tre årene, vi har levert det vi har sagt vi skal levere, og vi har en ambisjon om å fortsette videreutviklingen, slik at vi også kan sikre at det blir fornuftig å drive i landbruket i framtiden. 




Vi har sett – for å svare Høyres representanter, Gundersen og Hansen – at avgangen fra landbruket har blitt redusert på grunn av at vi har greid å øke inntektene. Jeg har bare lyst til å understreke at med Høyres og Fremskrittspartiets politikk ville avgangen vært mye større og sentraliseringen i næringen mye større. Det bør også nevnes når vi nå diskuterer det. 




Spørsmålet til slutt er: Hvem skal vi prioritere når vi diskuterer lovverket? Regjeringen og Senterpartiet prioriterer dem som i framtiden skal inn og leve i næringen. En del av de andre partiene i dette stortinget prioriterer dem som skal ut. 




 Debatten i sak nr. 1 er avsluttet. 





                    
                    
                    

