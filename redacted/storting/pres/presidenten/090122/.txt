 Ærede medrepresentanter!


De tidligere stortingsrepresentantene Bodil Aakre og Rolf Ketil Bjørn er avgått ved døden.


Tidligere stortingsrepresentant for Høyre 

Bodil Aakre

 døde 8. november 2008, 85 år gammel. Bodil Aakre ble født 7. september 1922 i Oslo. Hun tok examen artium i 1942 og rakk så vidt å begynne på jusstudiet før Universitetet i Oslo ble stengt. Hun tok juridicum i 1948 og reiste til Hammerfest dagen etter at sensuren var falt. Hun var sakførerfullmektig i Hammerfest 1948–1949 før hun ble dommerfullmektig i Alta. I årene 1951–1957 hadde Bodil Aakre egen sakførerforretning i Alta. I 1957 ble hun juridisk konsulent ved Nordland Landbruksselskap i Bodø. I 1973 ble hun utnevnt til sorenskriver i Brønnøysund, et embete hun innehadde til hun gikk av med pensjon i 1988. Fra 1980 var hun også sjef for Løsøreregistret i Brønnøysund. Hun var sterkt engasjert – både som sorenskriver og som ordfører – i arbeidet for å få lagt registeret til nettopp Brønnøysund, og det er ikke uten grunn at hun i ettertid fikk navnet «Brønnøysundregistrenes mor».


Bodil Aakre ble engasjert i politisk virksomhet da hun kom til Finnmark. Allerede i 1948 ble hun formann i Hammerfest Høyrekvinners klubb. I årene 1955–1957 var hun medlem av fylkesstyret i Finnmark Høyre. Ved stortingsvalget i 1965 ble hun valgt som første vararepresentant for Høyre fra Nordland, men møtte fast som representant allerede etter noen dager da Håkon Kyllingmark ble samferdselsminister i regjeringen Borten. Bodil Aakre rykket opp som representant da Høyres annenrepresentant fra Nordland, Harald Warholm, døde i februar 1967. Hun ble gjenvalgt for stortingsperioden 1969–73, mens hun i perioden 1973–77 igjen var første vararepresentant. På Stortinget var hun først medlem av administrasjonskomiteen. Etter valget i 1969 var hun medlem av kirke- og undervisningskomiteen, og fra oktober 1970 medlem av justiskomiteen. Hun var i flere år varamedlem i den norske delegasjonen til Nordisk Råd. I årene 1969–72 var hun medlem av Utvalget til å utrede Stortingets konstitusjonelle kontroll med forvaltningen.


Etter årene på Stortinget ble Bodil Aakre igjen engasjert i lokalpolitikken. I årene 1975–79 var hun varaordfører i Brønnøy, og i den etterfølgende valgperioden var hun medlem av formannskapet. I tillegg hadde hun en rekke offentlige verv, både lokalt og på riksplan. Hun var i mange år nestleder i styrene for både Arbeidsdirektoratet og Arbeidstilsynet. Hun var i årene 1972–77 medlem av Utvalget til å utrede Norsk Samferdselsplan, mens hun i begynnelsen av 1980-årene var medlem av utvalget som vurderte om Statskraftverkene skulle skilles ut fra NVE, og av det såkalte Teleutvalget, som så på organiseringen av Televerket. Medlemskap i Aldersgrenserådet, Steriliseringsrådet og Det rådgivende utvalg for Direktoratet for sjømenn er med på å utfylle bildet av Bodil Aakre som et sterkt samfunnsengasjert menneske med stor tillit i brede kretser. Hun hadde også i perioder lokale lederverv i organisasjoner som Foreningen Norden og Riksmålsforbundet.


Bodil Aakre var ofte omstridt på grunn av sine klare standpunkter. Hun karakteriserte seg selv som «mørkeblå» og var alltid beredt til å kjempe for sine oppfatninger. Samtidig hadde hun alltid et åpent sinn for sine medmenneskers problemer. På Stortinget var hun en av de få som talte de ensliges sak. Som representant for Nord-Norge var hun også sterkt engasjert i distriktspolitiske saker, ikke minst når det gjaldt næringsforhold og sosiale forhold. Og hun var alltid kjennetegnet av en skvær måte å være på. Hun kjempet alltid med «åpent visir», og ingen var noen gang i tvil om hvor man hadde Bodil Aakre.


Tidligere stortingsrepresentant for SV 

Rolf Ketil Bjørn

 døde 24. november 2008, 70 år gammel.


Rolf Ketil Bjørn var stortingsrepresentant for SV i åtte år, fra 1989 til 1997. Flere av oss som er stortingsrepresentanter i dag, har hatt gleden av å møte i Stortinget sammen med ham. Med Bjørns bortgang har vi mistet en åpen og engasjert person og en raus og folkelig mann.


Bjørn var med i Sosialistisk Folkeparti fra starten sammen med Finn Gustavsen og Berge Furre på 1960-tallet. Han deltok i alle de store politiske stridene som partiet var involvert i, som kampen mot USAs og NATOs atomstrategi, konflikten med Arbeiderpartiet og debatten om norsk EF- og EU-medlemskap. De årene han møtte på Stortinget, satt han i forsvarskomiteen. Hans kamp for den tredje vei i forsvarspolitikken – en vei der man verken støttet seg på USA eller Sovjetunionen – var ikke kostnadsfri. Men denne kampen fostret samtidig en politiker som stod for det han mente, og som ikke lot seg skremme av motgang.


Rolf Ketil Bjørn var en raus og engasjert person. Han hadde en egen evne til å komme i kontakt med mennesker, fordi han var glad i mennesker. Han foretrakk den direkte samtalen med velgeren. Han var alltid på side med de svakeste i samfunnet. Hans engasjement mot urett og sosial nød var ekte, bl.a. fordi han hadde sett fattigdommen på nært hold i etterkrigsårene. En av de siste sakene han jobbet med lokalt, var å sikre videre drift av Kafé X i Tromsø, et tilbud for tidligere rusmisbrukere.


SV-leder og finansminister Kristin Halvorsen har beskrevet Rolf Ketil Bjørn som en åpen og ujålete person som ikke fantes selvhøytidelig. Men samtidig tok han SV og politikken på alvor. Rolf Ketil Bjørn var en viktig bidragsyter for at SV har gått fra å rendyrke opposisjonsrollen til å søke makt for å sette sin politikk ut i livet. I årene før og etter tiden på Stortinget representerte han SV i Tromsø bystyre. Han var en av hovedarkitektene bak SV/Arbeiderparti-samarbeidet i byen i 1999. Dette samarbeidet ble brukt som referanse for SV-ledelsen da partiet i 2005 søkte regjeringsmakt med Arbeiderpartiet og Senterpartiet.


Rolf Ketil Bjørn var ikke en mann som søkte makt for maktas skyld. Som SV-er ønsket han å få til noe – noe som var større enn ham selv. Det preget hele hans virke, og med SV i regjering fra 2005 opplevde han å se sin egen visjon ført helt i mål i hans tid.


Vi minnes Bodil Aakre og Rolf Ketil Bjørn for deres virke på Stortinget og lyser fred over deres minne.


Representantene påhørte stående presidentens minnetale.


 Representanten Torstein 

Rudihagen

, som har vært permittert, har igjen tatt sete.


Representanten Torbjørn Hansen vil fremsette et representantforslag.


 Jeg vil på vegne av representantene Gunnar Gundersen, Olemic Thommessen, Elisabeth Røbekk Nørve og meg selv fremme forslag om en strategi for å gi aktive bønder større mulighet til å eie de arealene de driver.


 Forslaget vil bli behandlet på reglementsmessig måte.






                    
                    
                    

 Dermed er dagens kart ferdigbehandlet.


Forlanger noen ordet i henhold til forretningsordenens § 37 a før møtet heves? – Møtet er hevet.






                    
                    
                    

