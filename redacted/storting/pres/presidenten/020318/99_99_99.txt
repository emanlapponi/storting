 Da er sak nr. 1 ferdigbehandlet.





                    
                    
                    

 Presidenten går ut fra at statsråden gjerne vil ha det siste ord.




 Siden vi snakker om dannelse, vil jeg være så dannet at jeg besvarer de spørsmålene jeg har fått. Og da har jeg registrert et par.




Representanten Sortevik var inne på denne større bevilgningen på ca. 14 mill. kr som går til verdiarbeid i skolen, og stilte spørsmål om en kunne få en mer fullstendig oversikt over hva disse pengene går til, og det kan jeg naturligvis gjerne bidra med dersom det er ønskelig.




Så var det et konkret spørsmål fra representanten Bekkemellem Orheim om dette etter hvert berømte Kristent Pedagogisk Forbund og bevilgningen som har gått dit, som er 500 000 kr fra Utdannings- og forskningsdepartementet og 250 000 kr fra Barne- og familiedepartementet, til sammen 750 000 kr. Og hun spurte om det ikke burde være en betingelse, så vidt jeg kunne forstå, at dette forbundet da aksepterer, som hun uttrykte det – jeg tror hun sa – «homofil atferd». Vel, jeg har bare tre–fire ting å si til det. For det første tror jeg nok det er en riktig observasjon å si at spørsmålet om hvorvidt man aksepterer dette, er det uenighet om innad i Kirken og i kristne organisasjoner som i mange andre organisasjoner. Det er delte meninger om dette, og det vil jeg tro at det også er i Kristent Pedagogisk Forbund. Jeg har ikke sett eller hørt ett ord om at det skulle være noe sentralt tema fra dette forbundet i forbindelse med dette prosjektet. De har ikke til hensikt å drive misjonsvirksomhet. De skal tvert imot drive erfaringsspredning, de skal nærmest drive en slags erfaringsspredning og «benchmarking», for å bruke et slikt uttrykk, når det gjelder hvordan man kan drive verdiarbeid. Det er det som står i den prosjektskissen som sikkert representanten Bekkemellem Orheim også kunne sette seg inn i. Og alt dette arbeidet skal selvfølgelig skje innenfor det som er skolens formålsparagraf, regler, rammer osv.




Men jeg har bare lyst til å si helt til slutt: Hvis man tror at dette blir et problem, mener jeg det er en sterk undervurdering av disse menneskene som pedagoger. De er meget dyktige, de er vant til å jobbe i skolen, og de vet selvfølgelig hva de gjør, og dette skal de greie å håndtere meget bra. Jeg tror det blir et meget positivt tilskudd til det verdiarbeidet vi driver, og som altså omfatter mange flere tiltak enn dette ene, som etter min mening kanskje har fått litt for stor oppmerksomhet i forhold til hva de kunne fortjene.




 Behandlingen av sak nr. 2 er avsluttet.





                    
                    
                    

 Presidenten minner om at taletiden er 3 minutter.




 Interpellanten tar opp en viktig problemstilling her som alle som er involvert i skolesamfunnet, er sterkt opptatt av, enten man er elev, lærer eller forelder. Jeg synes derfor det er veldig positivt at det nå både gjennom interpellasjonen og gjennom statsrådens svar beskrives løsninger som i langt større grad enn det som kanskje har vært gjeldende politikk tidligere, setter enkeltindividet, enkelteleven, i fokus i stedet for systemet.




Jeg synes kanskje litt av det som gjennomsyrer flere sider av denne regjeringens politikk, er at man ser på enkeltindividet som bruker av de offentlige tjenester i stedet for bare å vektlegge det at man skal ha gode systemordninger. Alle de henvendelser som både jeg og sikkert også andre har fått fra lærere som står i en klassesituasjon med problemet der og da, og som etterlyser hjelp til å løse det overfor den enkelte klasse, overfor den enkelte bruker, gjelder klager på at systemet ikke fungerer, og hittil har vi vært opptatt av å flikke på systemet. Derfor synes jeg det er veldig positivt at vi nå fokuserer på brukeren, på enkeltindividet, på den enkelte klassesituasjon.




Statsråden påpekte også i sitt tilsvar at det er store variasjoner i lokalt forbruk – skal vi kalle det det – av tilrettelagt undervisning, mens det ikke kan påvises slike store variasjoner i befolkningen som sådan. Det tyder også på at det er en systemsvikt, i den grad at vi ikke har greid å spre den kvalitativt gode spisskompetansen til det nivået hvor den egentlig hører hjemme: på brukerplanet.




Jeg synes også det er veldig positivt at statsråden påpekte at det skal bli større lokal frihet, både til bruk av alternative skolearenaer og til å finne lokalt tilpassede løsninger. Da tror jeg også vi må rette blikket mot den forrige interpellasjonen, som gikk på holdninger og på hvordan vi oppfattet skolesystemet, for det er nok slik at vi gjennom mange tiår er blitt innprentet en tradisjon som går på at vi skal rette oss etter sentralgitte direktiver og departementale rundskriv og bestemmelser. Jeg tror vi også har en stor jobb å gjøre når det gjelder å endre holdningen i skolen, for det er det mulighet til, det er ønskelig, og ikke minst er det behov for at vi også tar i bruk lokale løsninger.




Så påpekte statsråden at det skal foretas en forskningsbasert evaluering av Samtak og PP-tjenesten våren 2003. Med den store ressursbruken som det er på dette området, kunne jeg ha lyst til å spørre statsråden om det ikke også er nødvendig med en kritisk analyse av ressursbruken i forhold til konkrete resultater på hele området, som kunne legges fram for Stortinget til vurdering.




 Statsråden viste til at de teorisvake elevene ofte er et uromoment i skolen. Det er imidlertid dokumentert at det vel så ofte er de teoristerke elevene som kjeder seg så kraftig at de skaper «action» i form av bråk og uro. Og hva gjør vi med dem? Vi bruker tusenvis av millioner kroner på tilrettelagt undervisning og spesialundervisning. Av disse pengene vil jeg anta at det brukes mange tusen kostnadstimer for å administrere støtten til elevers undervisning. For meg er det betenkelig at vi har lovfestet at elever skal tilføres kompetanse, kunnskap ut fra sine forutsetninger, men uten at jeg kan se at det foreligger noe program for kvalitetssikring av kompetansen til de lærerne som skal formidle kunnskap til elevene.




Jeg har gjennom samtaler med fagfolk fått mange innspill på at elever gis ekstratimer i norsk, mens det ikke er undersøkt om elevens behov kanskje heller er å bli tilført folkeskikk, respekt for andres rett til undervisning m.m. Når jeg finner å ta opp dette i forhold til manglende kvalitetssikring av lærerens fremtreden overfor elever, skyldes det at jeg er kjent med at Læringssenteret arbeider med et undervisningsopplegg for elever i den videregående skole når det gjelder konflikthåndtering, uten at det foreløpig er tatt med ett ord om lærerne og deres kompetanse. Samtidig vet vi gjennom medieoppslag at en betydelig andel unge i skolen opplever seg mobbet av de samme lærerne.




Spesialundervisning er en individuell rettighet etter enkeltvedtak. Da blir det viktig hvem som eier de pengene som frigjøres ved enkeltvedtaket. Brukerne opplever ikke at de har disposisjonsrett over pengene eller kvaliteten på det tilbudet de blir gitt. Eierforholdet til pengene blir viktig når brukerne, elevene og deres foreldre, opplever at deres individuelle rettigheter ikke blir tatt på alvor. Vi var inne på dette når det gjaldt nedleggelse og oppbryting av kompetansesentrene i den meldingen som statsråden viste til. Fremskrittspartiet var sterkt imot det. Vi trodde ikke det hadde noe for seg. Kompetansen satt i mangfoldet blant dem som arbeidet sammen, og deres individuelle kompetanse, og når man brøt dette opp, forsvant mangfoldet.




Det er dessverre den situasjonen vi står overfor i dag. Jeg skulle derfor ønske at statsråden i løpet av denne debatten kunne si noe om det er muligheter for å bygge opp slike strukturer igjen i fremtiden, av hensyn både til de flinke barna og de mindre teoristerke barna.




 Det lå an til en spennende interpellasjonsdebatt. Vi fikk også avdekket litt av spredningen innenfor Høyre når det gjelder en del viktige ting på dette området.




Først litt om kompetansesentrene, som interpellanten også tok opp. Da vi behandlet den nevnte stortingsmeldingen og vedtok en viss nedbygging av disse kompetansesentrene, var det nettopp for å flytte ressursene ut til den enkelte kommune. De ressursene som var rettet mot enkeltindivider, skulle i større grad fordeles ut til den enkelte kommune. Men så sitter en del av disse kompetansesentrene igjen med kompetanse i forhold til atferdsproblemer. Atferdsproblemer er jo ofte knyttet inn mot systemer ved den enkelte skole. Det vil da ofte være riktig å se på måten en organiserer systemet på, for å prøve å avdekke om det kan være en av årsakene til atferdsproblemene ved en skole. Det er derfor naturlig at en del av dette arbeidet blir rettet inn mot systemene ved den enkelte skole. Jeg vil tro at det er det som i stor grad skjer.




Så har jeg lyst til å ta opp noe av det som går på ressurssituasjonen. Vi er i en situasjon der skolenes rammetimetall går ned. Det har vært en utvikling de siste årene at rammetimetallet, det timetallet som er til disposisjon – og da snakker jeg om grunnskolen – til gruppedeling, til individuelle tilbud osv., er blitt redusert. Dette er fakta som vi bare kan gå inn og se på i statistikken. Samtidig som dette rammetimetallet går ned, går timetallet på bakgrunn av enkeltvedtak opp. Altså: Det er åpenbart en klar og sterk sammenheng mellom den samlede ressurssituasjon som skolene har, og enkeltvedtaksbeslutninger, der en vedtar å gi den enkelte elev et visst antall timer til styrking innenfor et fagområde. Det er et prinsipielt og viktig spørsmål å ta fatt i, å tørre å prøve å avdekke den sammenhengen. Og hvis det er den type sammenheng, som jeg påstår at det er, og som jeg er ganske overbevist om at det er, blir utfordringen vår å sikre et minste timetall til hver klasse, til hver skole, for å redusere bruken av enkeltvedtakstimer. Vi må få en nedre ramme for timetallet. Hvis vi klarer å få det til, å sikre en minstestandard, et minstetimetall, føler jeg meg rimelig trygg på at antall enkeltvedtakstimer vil gå ned, og vi vil få en mer samlet bruk av disse ressursene. Vi vil få en mer målrettet bruk, og vi vil få en bedre bruk også i forhold til de elevene som trenger spesiell tilrettelegging.




Mitt spørsmål til statsråden blir, hvis jeg får lov til å stille et spørsmål – og det får jeg nok: Vil statsråden gå inn og se på om det er den type sammenheng som jeg påstår at det er?




 Det er et viktig tema denne interpellasjonen fokuserer på – kvaliteten på spesialundervisning. Kommuner og fylkeskommuner har fått ansvaret for opplæring av alle elever, men staten har valgt å opprettholde statlige kompetansesentre, som sitter inne med en høy faglig spisskompetanse når det gjelder opplæring av elever med store funksjonshemminger, for at disse sentrene skal gi utadrettet veiledning. På oppdrag fra kommuner gir de f.eks. skoletilbud for døve, døvblinde og hørselshemmede. I samarbeid med høyskoler og universitet gjøres det mye viktig FoU-arbeid, og Læringssenteret utvikler særskilt tilrettelagte læremidler.




For at ressursene skulle komme nærmere brukerne, ble 300 stillinger tatt fra kompetansesentrene i 1998 og gitt til PPT. De statlige spesialpedagogiske kompetansesentrene har fortsatt spisskompetansen når det gjelder det som er mest lavfrekvent og komplisert. Det satses sterkt på brukermedvirkning, og det må skje både på system- og individnivå.




Men Kristelig Folkeparti mener at samarbeidet mellom kompetansesentrene og kommuner og fylkeskommuner kan bli tettere, slik at kompetansen på disse sentrene utnyttes enda bedre. Det har pågått et viktig prosjekt gjennom Samtak, som interpellanten var inne på, men barn og unge med alvorlige psykiske vansker var ikke med i dette prosjektet. Derfor må det satses sterkere på disse nå, kanskje i samarbeid med helsesektoren. Elever med store sosiale og emosjonelle vansker faller ofte ut av videregående skole.




Grunnleggende lese- og skriveopplæring viser seg å være vanskelig. Noen elever får ikke nok trening, og det brukes ikke nok tid på innlæringen. Dette må også bli bedre, og jeg ser fram til en ny lærerutdanning hvor dette kan forsterkes. I dag er ikke alle lærere godt nok utrustet til å imøtekomme de behov elever med spesifikke lese- og skrivevansker har. Sakkyndig vurdering og tilrettelagt undervisning med individuell opplæringsplan er avgjørende for riktig behandling av dyslektikere. Det kreves kompetanseheving både i skole og PPT for å gi god hjelp. For voksne dyslektikere som skal ta grunnskole og videregående skole, etterlyser Aetat-kontorene en ansvarsdeling. Senter for leseforskning i Stavanger sier at det er viktig å satse på kompetanse hos lærerne. Kanskje kan man forsterke koordineringen mellom Statens utdanningskontorer og kompetansesentrene, slik at det sikres at ressursene kommer dit de skal.




Det drives mye godt arbeid i dag, men organiseringen kan bli bedre. Opplæringsloven er ganske låst på disse områder. Noe kan nok oppmykes der, slik at hver enkelt skole kan utfordres til å se nye muligheter. Men ett viktig tiltak som hjelper alle, er at det blir flere lærere pr. elev.




I den nye rapporten fra Manneråk-utvalget pekes det på at funksjonshemmede får sine rettigheter i skolen forholdsvis godt ivaretatt, og den lovmessige retten til spesialundervisning blir framhevet som utslagsgivende.




 Presidenten vil anta at det skal være færre elever pr. lærer, og ikke flere lærere pr. elev.




 Omgrepa tilpassa opplæring og spesialundervisning kan vera noko diffuse. Det er store moglegheiter for fleksible ordningar og ulik undervisning innafor systemet i dag, men det trengst openbert skolering av dei som jobbar innafor skulen.




Alle har rett til tilpassa opplæring. Dei fleste elevar følgjer den vanlege planen som høyrer klassetrinnet til, mens andre treng individuelle planar. Dei kan ikkje følgja klassens plan eller nivå. Den nye opplæringslova gjev spesialelevar ein sterkare rett til tiltak enn andre elevar. Så er det ulik tildelingspraksis frå kommune til kommune. Erfaringar frå mange kommunar viser at om dei greier å fordela ressursane slik at skulane får høve til generell styrking, ved at skulane har høve til klassedelingar, gruppeaktivitetar og individuell hjelp, så fører det til at elevane får det dei treng for å meistra oppgåvene sine. Utan den generelle styrkinga kjem mange elevar til kort. Dei tapar fagleg, og det fører igjen til at det blir behov for spesialundervisning. Så er det då eit dilemma: Vil spesialundervisning vera nødvendig for å sikra eit likeverdig utbytte for elevane, eller vil elevane oppleva dette som ein merkelapp – eit segregert tiltak – som dei ikkje kjenner seg vel med?




Det har vore mest fokus på dette med lærevanskar så langt i debatten. Elevar med sosiale vanskar er vel den gruppa som viser seg å ha større og større behov for hjelp. Dei har òg rett til undervisning i forhold til sine føresetnader, og Samtak – som det riktig har vore sagt – har sett fokus på elevar med sosio-emosjonelle vanskar. Det er altfor mange elevar som mistar gneisten tidleg i ungdomsskulen og treng alternative opplegg i periodar. Organiseringa av skuledagen kan gjerast meir fleksibel enn i dag. Lærarkreftene kan òg brukast meir fleksibelt. Det er viktig at skulane får hjelp til å finna moglegheitene.




Omgrepet åtferdsvanskar blir brukt, og det blir etter mi meining brukt i altfor stor grad. Det vi snakkar om her, er like mykje trivselsvanskar. Mange av dei som vi seier har åtferdsvanskar, er flotte ungdomar, men livet har floka seg til for dei, og dei trivst ikkje med det opplegget dei har – dei får gjerne ikkje tilpassa undervisning, og då førar det til f.eks. skulk eller utriveleg åtferd, noko som for dei er ei logisk løysing på den situasjonen dei kjenner at dei er i. (Presidenten klubber.)




Statleg pedagogisk støttesystem og kompetansesentre er nødvendige, ikkje minst for dei (presidenten klubber) kommunane som har små PP-kontor.




 Taletiden er ute.




 Sak nr. 3 her i dag er også et viktig tema. Tre poeng i den forbindelse:




Det er riktig som interpellanten sier, at hovedansvaret innenfor tilpasset opplæring ligger hos kommuner og fylkeskommuner. Ja, det er jo på grunn av lovgivningen. De er monopolister. De håndterer det aller meste her qua lovgivning. Fremskrittspartiet er bekymret over det store og økende omfanget av midler til spesialundervisning uten påviselig kontroll og evaluering. Vi stiller i den forbindelse spørsmål om hvorledes tilsynsmyndigheten utøver sitt tilsynsansvar, knyttet til at dette er en rettighet som faktisk er basert på opplæringslovens bestemmelser. Det er det ene.




Det andre poenget er at det kanskje kan bli en smule bedre sikring av kvalitet hvis foreldrene får bedre styring enn det de tilsynelatende har i dag, at de kanskje kan få større innflytelse på hvordan midler til spesialundervisning brukes, spesielt der hvor de kan peke på at eleven åpenbart kan ha bedre nytte av dem andre steder enn gjennom den spesialundervisningen som monopoleier påviser. Men dette er en rettighet etter enkeltvedtak, som er knyttet til den enkelte elev. Min partikollega fra Fremskrittspartiet pekte også på spørsmålet om hvem som eier pengene. Er det slik at foreldrene, sammen med eleven, kan ta med seg de pengene man har fått seg tildelt etter enkeltvedtak, også andre steder? I enkelte kommuner er det dessverre slik at disse pengene ser ut til å bli værende i kommunen dersom foreldrene skulle komme på tanker om å gå andre steder for å få dekket undervisningsbehovet til den eleven som har fått enkeltvedtaket.




Så til slutt det tredje poenget: I mange kommuner som har dårlig økonomi, har man gjennom mange år skrapt undervisningstilbudet. Derfor er det et godt tiltak at denne regjeringen igjen har lagt inn noen midler til ren undervisning. Vi er ofte i et skjæringspunkt her, dimensjoneringen til normalundervisning er blitt i knappeste laget. Det er lagt inn 100 mill. kr til én ekstra undervisningstime i norsk for 2.– 4. klassetrinn fra høsten. Mitt spørsmål til statsråden er: Hvordan vil man sikre seg at denne undervisningstimen faktisk blir en undervisningstime for elevene, og ikke forsvinner på veien i slunkne kommunebudsjetter hos skoleeieren?




 Presidenten er litt i tvil om hvem uttrykket «monopoleier» sikter til, men går ut fra at det i denne sammenheng i denne debatten dreier seg om en skoleeier.




 Jeg vil først si meg glad for at statsråden nevnte at det var viktig at det var nær kontakt med praksisfeltet, som det ble uttrykt. Jeg tror det er viktig at de som er fagfolk, har nær kontakt med skolen og med de elevene som er i sentrum for undervisningen.




Jeg er også svært glad for at statsråden var konkret når det gjaldt Sunnanå-utvalget. Jeg er også klar over at høringsuttalelsene viser at den enighet som lå i utvalget, er noe fliset opp, og at det er flere meninger enn det som kom fram der. Men jeg er glad for at vi snart skal få denne rapporten til behandling.




Ellers er jeg enig i det som representanten Eva Nielsen sa, at eleven skal være vinner. Det er altfor mange elever som gjennom hele grunnskolen har fått tildelt ekstratimer for å lære seg gangetabellen, men som aldri har lært den. Det er klart at en elev som på femte året går inn og får ekstratimer for å lære seg gangetabellen, ikke går til disse timene med lyst og glede. Det skapes ingen god læringssituasjon.




Ellers syns jeg debatten har vist at organiseringen er viktig for å lykkes. Det er viktig å definere dette som at det ikke betyr lik organisering overalt, men at organiseringen må tilpasses den enkelte kommune og den enkelte skole. Lokal tilpasning vil måtte være et nøkkelbegrep. Jeg er også klar over at når kompetansesentrene ble omlagt, var tanken at kompetansen skulle ut, og det ble opprettet stillinger i fylker eller i regioner. Det ble ofte slik at til disse stillingene kom rekrutteringen fra de lokale PP-kontorene, og de stillingene som ble ledige i de kommunale PP-kontorene, ble ikke alltid fylt opp. Fremdeles er det slik, i hvert fall i mitt fylke, som kanskje er det fylket som kom dårligst ut av akkurat den biten, at det er ledige stillinger på de kommunale PP-kontorene. Dermed er ikke kompetansen kommet ut i den grad som det var ønskelig.




Ellers vil jeg gjerne støtte representanten Reikvam i hans antakelse av at når rammetimetallene går ned, altså når det blir færre delingstimer, så går timene på bakgrunn av enkeltvedtakene opp. Jeg tror det må være udiskutabelt at det er slik det er. Det vil derfor være viktig at kommunene kan opprettholde en tilfredsstillende høyde på rammetimetallet. Når jeg sier at jeg tror det er slik det er, er det fordi jeg har en del års erfaring, bl.a. som rektor, og har sett hvordan dette henger sammen. Det er viktig at skolene kan se på disse timene som en helhet, og kan bruke dem til beste for de enkelte elever og for skolen som helhet.




Til slutt: 10 milliarder kr er mye penger. Kvantiteten er der, men kvaliteten kan utvilsomt bli noe bedre mange steder. Derfor er jeg enig med dem som måtte mene at dette området bør være under kontinuerlig vurdering.




 Har statsråden noe å si til sitt forsvar til sist?




 Jeg føler ikke noe behov for å forsvare meg, men jeg vil gjerne takke for debatten. Jeg tror det er en viktig debatt og en vanskelig debatt, som vi ganske sikkert vil komme tilbake til.




Jeg synes bl.a. representanten fra Senterpartiet her gav en god beskrivelse av hvordan det kan fungere godt, men også hvordan det kan fungere dårlig hvis man ikke får til det viktige samspillet lokalt. Jeg tror vi står overfor ganske store utfordringer. Undersøkelser viser at utfordringene i Norge faktisk er større enn i mange andre land, fordi spriket mellom såkalt sterke og svake elever inne i hvert klasserom statistisk sett er ganske stort, slik at utfordringene for hver enkelt lærer er store.




Jeg tror vi kanskje for diskusjonens del er nødt til å skille litt mellom det som er veldig omdiskutert i dag, nemlig elever med såkalte atferdsproblemer – det ble advart mot å bruke det uttrykket fordi livet bare hadde floket seg litt til, men det kan vel tenkes at det er skolen som har floket det til for enkelte av disse elevene – og andre elever som har funksjonshemninger av ulik art. Det er kanskje litt forskjellige problemstillinger vi står overfor. Jeg synes i hvert fall det er interessante påpekninger fra den forskningen vi har fått, og som jeg nevnte i mitt innlegg, at vi i den norske enhetsskolen har vært lite romslige og hatt lav toleranse for individuelle variasjoner. Det synes jeg er en viktig påpekning, at vi er mer opptatt av problemer enn av potensial og mestringsmuligheter og har kanskje også vært for redde for differensiering. Jeg mener at dette er viktig å ta opp, for det er ikke all differensiering som betyr stigmatisering.




Representanten Reikvam har nå tatt opp et Dokument nr. 8-forslag som dreier seg om å hjelpe litt til for elever som føler at skolen blir vel teoritung. Det er andre elever som trenger mer å strekke seg etter. Vi vet at det finnes mange alternative tilbud ute i Skole-Norge i dag som ikke er så godt kjent, som ikke bidrar til noen form for stigmatisering, men hvor både elever, lærere og foreldre faktisk er meget fornøyde. Det kan vel tenkes at også skolens og voksensamfunnets krav til atferd har vært for slappe, og at dette viser seg etter noen år.




Jeg tror som sagt at dette er en debatt vi kommer tilbake til. Jeg merker at det er veldig stor interesse for dette også blant foreldre og skoleinteresserte i det hele tatt.




Så et par bemerkninger til er par andre ting. Representanten Reikvam tok opp spørsmål om timetall osv. og hvilken påvirkning dette hadde på spesialundervisningen. Uten å ta stilling til de påstander som er kommet fra flere her om utviklingen i timetall osv., vil jeg bare si at jeg støtter representanten Reikvam i det at det kan ligge inne incentiver i systemet som vi ikke har ment å legge inn, som fører til en annen atferd så å si enn det vi hadde tenkt oss, og fører til en dårligere ressursbruk og urasjonelle løsninger. Det mener jeg det er vel verdt å gå inn i og studere nærmere. Slike systemfeil er ingen interessert i.




Og så helt til slutt: Grunnleggende lese- og skriveopplæring vil få en styrket plass i den nye lærerutdanningen.




 Da er vi ferdige med behandlingen av sak nr. 3.





                    
                    
                    

