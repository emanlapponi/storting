 Den innkalte vararepresentant for
Sør-Trøndelag fylke, Heidi K. 

Larsen

,
har tatt sete.

Representanten Karl N. Meløysund vil
fremsette to private forslag.

 Det ene forslaget går på åpning
av kommersiell fangst av kongekrabbe, og det andre går
på å iverksette tiltak for å hindre
at Finnmark mister flere trålerkonsesjoner, og tiltak til å fornye
fiskeriene i Finnmark.

 De fremsatte forslagene vil bli behandlet på reglementsmessig
måte. 





                    
                    
                    

 Stortinget mottok mandag meddelelse fra
Statsministerens kontor om at følgende regjeringsmedlemmer
vil møte til muntlig spørretime:

		statsråd Sylvia Brustad

		statsråd Tore Tønne

		statsråd Karita Bekkemellem Orheim

De annonserte regjeringsmedlemmer er til stede,
og vi er klare til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes reise seg. –

Vi begynner da med første
hovedspørsmål, fra representanten Valgerd Svarstad
Haugland.

  Eg ynskjer å stilla eit spørsmål
til statsråd Karita Bekkemellem Orheim.

I det siste har det vore ein del
i media rundt ei viss adopsjonssak.  Eg har ikkje tenkt å ta
opp den spesielle saka, for eg er klar over statsråden
si teieplikt. Men eg vil likevel legga til at det er jo sørgjeleg
at ein har stelt seg slik at denne saka har kome
i media – om det ikkje er statsråden
si skuld at den har kome dit.

Det eg vil spørja statsråden
om, gjeld det som stod i VG på søndag. Der seier
statsråden at ho ynskjer å sjå på retningslinene
og om praksisen er tilpassa dagens samfunn, og om vi t.d. kanskje
legg for mykje vekt på at ein i familien har ein sjukdom eller
ei funksjonshemming og for lite vekt på familiens
totale omsorgsevne. 

Det vart ved forskriftsendring
av den førre regjeringa foretatt ei oppmjuking når
det gjeld fysisk funksjonshemming i forhold til dei som søkjer
om å bli adoptivforeldre. Det er difor av interesse
for Stortinget å få veta kva statsråden
legg i at ho skal mjuka endå meir opp enn det
som vart gjort i førre omgang. Kva er det eventuelt som
skal mjukast opp i forskriftene når det gjeld retten til å bli
adoptivforeldre?

  Jeg har lyst til å begynne med å si
litt om den konkrete saken som har vært omtalt i media,
og som også representanten Valgerd Svarstad Haugland
har uttalt seg om, sammen med flere andre. Jeg har lyst til å si
at det er meget grove karakteristikker og beskyldninger som kommer
til uttrykk i denne saken, gitt av en enkelt saksbehandler ved SUAK.
Evneveik, mentalt tilbakestående, psykisk utviklingshemmet er
karakteristikker som er gitt, og som umiddelbart er akseptert både
av enkeltrepresentanter i denne salen og av media. 

Jeg vil på det aller sterkeste ta
avstand fra at jeg baserer mine avgjørelser på en
velmenende medfølelse. Jeg baserer dem faktisk på en
meget grundig sosialrapport, Barnevernutvalgets innstilling og kommunelegens
klare anbefaling. Dette mener jeg helt klart er faglige
anbefalinger og ikke følelser. Det er svært
sterkt å bli beskyldt for at en ikke setter barnas
beste foran de voksnes behov. 

Konklusjonene fra ulike fagmiljøer
vil selvfølgelig være forskjellige.
Det har vi mange eksempler på, og tidligere
statsråd Valgerd Svarstad Haugland vet også at
det er situasjonen.

Når det gjelder det konkrete spørsmålet
som representanten stiller, mener jeg at vi bl.a. er nødt
til å se på om den ankebehandlingen vi i dag har,
er riktig. Er det slik at det er et departement som skal foreta
en ankebehandling, eller burde vi gjøre som Kommunaldepartementet
har gjort når det gjelder deres beslutninger
i utlendingssaker? Det kan være vurderinger vi bør
gå inn og se nøye på. Så vet
vi også at det er ulike oppfatninger i forhold
til alder og funksjonshemming. Er det slik at om en har migrene, en
funksjonshemming, skal en ikke bli vurdert som en omsorgsperson
som er i stand til å være forelder for
et barn? Det er av de tingene vi er nødt til å gå nøye
inn og se på, og som jeg har gjort meg klare tanker om etter
det året jeg har sittet i statsrådsstolen.

  Eg spurde faktisk ikkje om den saka,
så eg hadde håpa at statsråden hadde
brukt tida si på å svara på spørsmålet
mitt. Det gjekk på retningslinene. No er det slik at vi
i dei retningslinene som er i dag, har mjuka opp for alder. Det
er ganske stor fridom til å variera i alderen
for dei som skal bli adoptivforeldre. Retningslinene for fysisk
funksjonshemming vart òg mjuka opp.

Eg vil òg referera til Sissel Grasli,
som deltok i Redaksjon 21 på måndag.
Ho tok avgjerda frå statsråden som eit teikn på at òg
psykisk funksjonshemma lettare skulle få høve
til adopsjon. Difor er det av interesse
for Stortinget å få veta om det er prosedyrane eller
innhaldet statsråden ynskjer å forandra
når det gjeld retningslinene. Den fyrste delen av svaret
viste at det var prosedyrane. Det er forholdsvis greitt å takla.
Men er det innhaldet som skal mjukast opp endå meir
i forhold til retningslinene? Det er det eg spør om, og
det er det eg ynskjer å få svar på.

  Det fikk representanten også et
helt klart svar på. Det er ikke bare prosedyrene
en skal se på, men en skal også gå inn
og se på en del av de sakene som har blitt omgjort av departementet.
De to siste årene er det blitt omgjort 19 saker. Da er
det viktig også å se på hva
slags type beslutninger SUAK har gjort som departementet
mener det er riktig å gå inn og endre
på. Da er det slik – og det har vi jo fått uttalt
i de siste dagene fra saksbehandlere i SUAK – at en faktisk
mener at alder kanskje er for liberalt praktisert i dag.
Jeg har ikke konkludert, men jeg sier at vi
kanskje bør se på det. 

Når det gjelder funksjonshemming,
er det ikke få enkeltrepresentanter også i
denne salen som har tatt opp saken med meg etter at SUAK
tok en klar avgjørelse i saken. Det betyr kanskje at Stortinget også vil være
interessert i at vi får en
gjennomgang av de kriteriene som SUAK foretar sine avgjørelser
etter. Det er to ting. Det er både prosedyre
og sak.

 Det blir oppfølgingsspørsmål – Harald T.
Nesvik.

  Nå var det statsråden selv som
brakte denne aktuelle saken på banen, så jeg vil
stille et spørsmål i den sammenheng. 

Alle faginstanser har frarådet
at denne adopsjonen skal finne sted. Så viser det seg i
media i dag, bl.a. i Sunnmørsposten, at det er en framtredende,
mangeårig fylkespolitiker fra statsrådens hjemfylke
som i et personlig brev bad for sin datters rett til adopsjon
i denne saken. Da vil jeg spørre statsråden: I
hvor stor grad har det påvirket statsrådens svar?

  Jeg vil gjenta det jeg sa i mitt svar til
Valgerd Svarstad Haugland. Det er at min avgjørelse ikke
er tatt på bakgrunn av en enkelthenvendelse fra en politiker
som representerer et helt annet parti enn mitt eget. Hvis en hadde
hatt innsyn i alle de henvendelsene som kommer til en
fagstatsråd, ville en ha sett at en ikke kan
la seg styre av følelser. Da tror jeg en hadde kommet til
kort. Men vi bygger helt klart på faglige vurderinger gjort
av kommunelege, av barnevernsnemnd
og av det sosiale apparatet, som har gitt en grundig sosialrapport
om denne saken.

Jeg har lyst til å si at når
kommunelegen konkluderer med at ekteparet vil kunne gi et barn et
svært godt og omsorgsfullt hjem, så synes jeg
at det blir sterkt når man kommer med påstander
om at en spiller på følelser, og at en ikke
har tatt utgangspunkt i barnets beste.

 Sonja Irene Sjøli – til
oppfølgingsspørsmål.

  Det er bra at departementet skal være
en reell ankeinstans, men da må det jo være som
en garantist for at potensielle adoptivforeldre får en behandling etter
retningslinjene, ikke for å overprøve
så klare og entydige råd som er gitt i denne saken.

Det er godt mulig at det er grunnlag for å gjennomgå retningslinjene
for utenlandsadopsjon. Men ser ikke statsråden
at hun nå foregriper en slik gjennomgang som hun selv foreslår,
ved å tillate adopsjon i dette tilfellet, i en
så omstridt sak?

I et innlegg i VG sier statsråden
at det er viktig å lytte til de faglige vurderinger som
har blitt gitt i hjemkommunen. Da er mitt spørsmål:
Mener statsråden at de faglige vurderingene som
er gjort i lokalmiljøet, er mye viktigere enn de klare
og entydige rådene som er gitt av de to sentrale instansene?

  Først har jeg lyst til å si
at jeg er litt fristet til å stille spørsmål
om hvilket grunnlag en har for å si at alle råd
har vært «klare og entydige», når
en ikke har hatt innsyn i denne saken. Her aksepterer
en en framstilling uten at en har hatt muligheten til å gå inn
og vurdere helheten i denne saken. 

Grunnen til at jeg benytter anledningen til å komme inn
på denne enkeltsaken, er at det har kommet så sterke påstander
fra Stortinget som det har gjort. Men når det knyttes opp
til det spørsmålet jeg fikk i sted, synes jeg faktisk
det er riktig å kommentere det på et generelt grunnlag,
for det er alvorlige beskyldninger man kommer med.

Jeg mener at et sosialkontor og en
kommunelege som har fulgt en familie gjennom mange år,
gjennom sin fagutdanning er i stand
til å gi en vurdering av et ektepar som søker
adopsjon. Det kan selvfølgelig være
ulike faglige skjønn og vurderinger. Selvfølgelig
vil det være det. Og bare for å avslutte:
Om en får egne biologiske barn eller
om en adopterer, er det ingen som kan gi en garanti for at en vil være gode
foreldre for all framtid.

 Grethe G. Fossum – til oppfølgingsspørsmål.

  Jeg har stor forståelse for at dette
er en vanskelig sak, og jeg er veldig lei for
at denne saken har fått stor medieomtale. 

Grunnen til at jeg tok ordet her nå,
er at jeg syns det er veldig vanskelig når
et menneske søker om å få lov til å adoptere
og blir hengt ut i mediene som evneveik og mentalt
tilbakestående – i
det hele tatt veldig gjennomsiktig i det lokalsamfunnet
hvor vedkommende kommer fra, med tanke på hvilken mental
tilstand hun er vurdert til å være i. 

Mitt spørsmål er derfor:
Hvilke tiltak vil statsråden ta for å få slutt
på den slags lekkasje fra SUAK? Og hva vil hun foreta seg
i forhold til de avisene som har gått ut med informasjon
om enkeltmennesker som er
lett gjenkjennelige, og som er veldig sårbare i denne situasjonen?

  Det er riktig, som representanten Fossum sier,
at denne saken er alvorlig på mange måter. Ikke
kun fordi en fagstatsråd får kritikk fra opposisjonen
på Stortinget – det tror jeg de aller fleste statsråder
kan leve med, slik skal det være i
et demokratisk system – men det som faktisk er ille, og
som jeg syns vi skal tenke over, er at det ute i en norsk kommune
sitter to mennesker som har søkt om adopsjon, og som har
anket sin sak. Det de har fått oppleve, gjennom ulike lederartikler
i snart alle landets aviser, er å bli fremstilt
som evneveik. Og jeg har lyst til å spørre: Hvem
er det i dag som bruker uttrykket «evneveik» uten å ha
hatt mulighet til å gå inn i saken og se på hva
som er situasjonen for denne familien? Det handler ikke
kun om en kvinne som søker om å få lov
til å adoptere et barn. Det er to mennesker som søker
om å få adoptere et barn, og som opplever en sånn
utbretting i all offentlighet. 

Jeg kan love at vi nøye
vil vurdere hvordan vi skal følge opp dette.

 Olav Gunnar Ballo – til
oppfølgingsspørsmål.

  Jeg oppfatter det slik at statsråden
skal representere en reell ankeinstans, og på den bakgrunn
vil jeg berømme statsråden for at hun kommer til
en annen konklusjon. Vi ser jo altfor ofte i innvandrings-
og flyktningsaker at man ikke gjør det.

Men det jeg vil spørre om, er: Hvis
rådene er så pass entydige i kommunen – fra
kommunelege, fra sosialapparatet, fra involverte – hva
kan da årsaken være til at man har kommet til
motsatt konklusjon i forhold til de anbefalingene som har vært
gitt? For det må jo i så fall være
uheldig hvis man har en faglig vurdering som ligger til grunn, og
som sterkt peker i én retning, at det fagnivået
som først skal vurdere det, så konkluderer motsatt
av de råd som fagfolk har gitt.

  Ja, det er meget tankevekkende. Dette har
vært en sterk sak på mange måter, og
det er ikke uten grunn departementet har gjort om beslutninger
som både SUAK og Faglig utvalg har gjort.

Jeg skjønner at både
Stortinget og media er interessert i å få innsyn
i enkeltdeler av denne saken, men jeg ber også om
forståelse for at vi av hensyn til de to personene dette
gjelder, ikke kan gå lenger enn det vi nå har
gjort.

Men det er mitt ansvar. Alle beslutningene
som foretas i denne saken, er mitt ansvar. Og jeg står
oppreist på den avgjørelsen vi har gjort i denne
saken. 

Når det så gjelder det med
at utlendingssaker ikke blir omgjort i departementet,
handler jo det om at en har gjort om på systemet – en
har lagt de avgjørelsene til et annet organ enn departementet.
Derfor sier jeg at ved en gjennomgang av dette er det
riktig å vurdere om ankeprosessen er god nok, om den er
reell og om enkeltmennesker i Norge får en god
nok behandling av offentlige myndigheter.

 Vi går da videre til neste
hovedspørsmål.

  Mitt spørsmål går
til den ærede helseminister.

Listeføringen av pasienter etter
fastlegeordningen utvikler seg til den rene skandalen, etter
mitt skjønn. Flere tusen døde pasienter
er ført på liste hos fastlege, familier som har
brukt fastlege i over ti år, blir splittet på flere
leger, mennesker bosatt på Vestlandet, får
listeført fastlege på Østlandet og vice versa,
og noen er ført opp til en fastlege som ikke
eksisterer – og endelig, ca. 300 000 norske borgere
får ikke fast legeordning fra 1. juni
fordi det mangler leger.

Enkelte medieoppslag
kan fortelle at fastlegene vil tjene opp til 700 000 kr
i året uten å ha sett en eneste av sine
listepasienter – og kommunen får ifølge
ordningen en ekstrautgift på ca. 300 mill. kr.

Mener fortsatt helseministeren at
vi har et fritt legevalg i fastlegeordningen?

  Ja, jeg mener faktisk det. Jeg mener også at
så langt viser arbeidet med gjennomføringen av
fastlegeordningen at dette går meget bra.

Det er mellom 3 millioner og 3,5 millioner
nordmenn som gjennom denne ordningen nå har sendt inn skjemaer og
blitt tildelt fastlege. Over 90 pst. har fått
fastlege som de har søkt om, og det er en meget bra uttelling.
I forhold til det man kunne forvente av praktiske problemer
med gjennomføringen av en så stor og omfattende
sak som denne, vil jeg si at de problemer som
oppstår, er meget små.

Men det er klart at det er mer enn nok av godt
stoff til oppslag av den type som representanten Alvheim
her viser til – mye av det må jeg si også var
forventet. Når man f.eks. viser til at døde mennesker
er tildelt fastlege, er det ikke vanskelig
statistisk sett å beregne når det går
en tre måneders tid, hvilket egentlig er en kort tid i
forhold til oppgaven her, fra 3,3 millioner sender inn søknad
om fastlege til de blir tildelt, hvor mange tusen som vil dø i den
perioden, som man ikke har mulighet til å fange
opp gjennom utsendelse. De er ikke uventet noen
av de problemstillingene som er kommet, men de er færre
enn det man måtte regne med, og jeg er meget optimistisk
med hensyn til mulighetene for å rette opp de feil som
her er oppstått, innen rimelig tid.

  Jeg takker statsråden for svaret,
men han kunne gjerne også ha opplyst hvor mange tusen
pasienter som ikke har fått den legen de tidligere hadde.
Det sies det ingenting om.

Jeg har registrert i media
at Norge kan bli innstevnet for ESA-domstolen fordi fastlegeordningen
i Norge de facto legger ned yrkesforbud for allmennleger
fra EØS-landene. Dette bryter med den frie etableringsrett som gjelder
innen EØS-området. Det vil ikke være
mulig, tror jeg, for en allmennlege fra EØS-land å kunne
livnære seg i norske kommuner uten å få refusjon
fra folketrygden, noe som bare er forbeholdt leger. Hvordan
ser helseministeren på dette problemet
som har dukket opp i forhold til fastlegeordningen og EØS? Og tror
helseministeren at Norge kan unngå en domfellelse
i ESA-domstolen?

  For det første har jeg ikke
noe problem med å opplyse
hvor mange som ikke har fått den fastlegen de
har bedt om. Hvis det er 93 pst. som har fått den
de har bedt om, er det 7 pst. som har fått en
som de ikke har bedt om, og det tror jeg vil tilsvare
i størrelsesorden 200 000. Det betyr ikke
at det ikke kan være andre som
har fått en annen lege enn den de har hatt fra
før, for det er ikke sikkert alle har
bedt om som fastlege den legen de har hatt fra før. Det
er et annet spørsmål, som jeg ikke har
et tall for.

Når det gjelder problemstillingen
omkring mulighetene for leger fra EØS-området til å etablere
seg i Norge, mener jeg i utgangspunktet at den i hvert
fall ikke på noen måte
er vanskeliggjort gjennom fastlegeordningen. Det
er en påstand jeg vil bestride. At det er vanskeligheter
med etablering for leger på tvers av landegrenser, er det,
men jeg tror at vi i Norge i stor grad legger forholdene
til rette for at det skal være mulig, og det
vil vi gjøre også i tiden fremover.

 Det blir oppfølgingsspørsmål – Harald T.
Nesvik.

  Vi har jo alle sett de oppslagene
som har vært rundt omkring i media om at vi alle
nå er blitt tildelt en lege. Det å bli tildelt
en lege syns i hvert fall undertegnede tilhører
et helt annet samfunn enn det norske, men det skal jeg la ligge.

Det jeg vil spørre statsråden
om, gjelder det som har med ESA og problematikken rundt det å gjøre.
La oss ta et enkelt eksempel: Det kommer en del leger som ønsker å etablere
seg i Norge. Etter at denne reformen nå har blitt
innført og borgerne i dette land har blitt fordelt på de enkelte
listene, hvordan vil da disse legene få bl.a. de samme
muligheter som norske leger til å motta refusjon fra
det offentlige ved å etablere seg i Norge, når alle
pasientene allerede er fordelt?

  Jeg mener at det i dette tilfellet
i prinsippet ikke vil være andre
problemstillinger knyttet til etablering for nye leger om de kommer
fra EØS-området, enn om det er nye norske leger
som skal inn i systemet. Jeg har vanskelig for å forstå at
dette kan være en problemstilling i forhold til
ESA, men er det det, får vi forholde oss til det som en
sak om den måtte komme. Den vil jeg ikke gå nærmere
inn på her. Men som sagt, problemstillingen slik jeg ser
den, er ikke annerledes for leger fra EØS-området.

 Åse Gunhild Woie Duesund – til
oppfølgingsspørsmål.

 I morgennyhetene i går kunne en høre
at pasienter som har behov for konsultasjoner hos en spesialist,
hvert år må få ny henvisning av sin fastlege.
Ordningen skulle være innført som en
følge av fastlegeordningen. Det er mange forskjellige årsaker
til at en har behov for jevnlig å gå til en spesialist
når en har en kronisk sykdom, f.eks. ved etterbehandling
for kreft. 

Hva er årsaken til at departementet
har knyttet en slik betingelse til fastlegeordningen? Etter
min mening fører det til unyttig bruk av tid og ressurser både
i helsevesenet og for pasienten selv. Syns helseministeren at dette
er en fornuftig bruk av ressurser i helsevesenet?

  Hensikten med dette er i hvert fall ikke
at det skal være unyttig bruk av de samlede ressurser
i helsetjenesten. Også i dag er det vanlige at
man skal ha henvisning fra en allmennlege for å gå til
spesialist, og det er naturlig at man viderefører det inn
i en fastlegeordning, og at det er henvisningen fra fastlegen som vil være
utgangspunktet. Men det er helt riktig, som representanten påpeker,
at det er mange som vil ha et jevnlig behov for å ha behandling
hos spesialist. Det er slik sett ikke noen mening
i at man gjennom fastlegeordningen skal gjøre det mer komplisert
enn det er i dag. Det vil være full anledning
til å ha løpende konsultasjon og behandling av
spesialist etter en førstehenvisning,
og det vil være meget enkle rutiner for å fornye
den fra ett år til et annet.

 Olav Gunnar Ballo – til
oppfølgingsspørsmål.

  Jeg registrerer at Fremskrittspartiet
gjør hva de kan for å så tvil om fastlegeordningen.

Det er en del tall jeg gjerne vil ha belyst,
eventuelt få bekreftet, fra statsråden.
Så vidt jeg vet, er det 99,5 pst. av den norske
befolkning som nå har sluttet seg til fastlegeordningen.
Et tall på 93 pst. har vært nevnt når
det gjelder oppfyllelse av valg av fastlege. 

I tillegg har det ved flere anledninger vært
trukket fram at legen vil kunne motta 700 000 kr
uten å motta en eneste pasient. Så vidt jeg har
forstått, representerer det tallet et tilskudd til praksisen
knyttet til de forpliktelser man har omkring pasientene, i størrelsesorden
1 000 til kanskje 2 000 pasienter, og så vil
tilskuddet variere. Men en selvsagt forpliktelse er nettopp
at pasientene da behandles, og at disse midlene, hvis man reserverer
seg mot å motta pasientene etter avtalen, heller ikke
vil komme til utbetaling. Kan helseministeren bekrefte det?

  Jeg tror jeg kan bekrefte alt det som blir
sagt her. Uten at jeg kan regne prosenttall i hodet nå,
er det ca. 25 000 som har valgt selv å stå utenfor
fastlegeordningen. Resten av befolkningen som har fått
anledning til å slutte seg til, har sluttet seg til fastlegeordningen.
Det er også riktig at det er 93 pst.
av dem som har valgt lege, som har fått den legen de har
bedt om ved første gangs tildeling. Man er allerede inne
i en omfattende prosess for å gjennomføre bytting
og forbedringer og opprettinger av de feil som er oppstått,
som vi måtte forvente ville oppstå i denne første
og meget omfattende gjennomgangen, men som altså har et
mindre omfang enn det snakkes om. Dette tallet 700 000 kr,
at man angivelig kan få det beløpet uten å se
en pasient, er et høyst teoretisk
tall. Det er jo en tildeling – det er klart at hvis gjennom
et år ingen av de pasienter en fastlege er tildelt, er
syk eller har annet behov for lege, er tilskuddet der
uavhengig av det, og det vil også i stor grad være
det motsatte i en lang rekke tilfeller.

 Vi går videre til neste
hovedspørsmål.

  Jeg ser at helseministeren blir stående,
og det har han god grunn til, for jeg har også et spørsmål
til ham. 

Om ikke fastlegeordningen er en skandale,
har iallfall prosjektet åpenbare innkjøringsproblemer.
Det har også en annen og kanskje enda
viktigere pasientrettighet, nemlig retten til fritt sykehusvalg.
Pasientene skal jo ha dette for å kunne få raskere
behandling der det er ledig kapasitet. Men det går dessverre ikke
mer enn en uke mellom hver gang vi får høre
at heller ikke denne reformen fungerer, til tross for
at man har hatt ganske lang tid på å forberede
seg. Det siste eksemplet ble vel dratt frem i Dagsrevyen på lørdag,
og det viser seg altså at det offentlige ikke
har greid å få et system til å fungere
slik at legene får informasjon om hvor det er ledig kapasitet. Likevel
finnes det en privat gruppe som kaller seg GetMedic, som har utviklet
et system, som er oppegående, nettopp for å kunne
gi pasienter rask behandling. Hvorfor ikke benytte seg
av dette? Hvorfor skal det offentlige bruke tid og masse
penger på å utvikle systemer når det allerede
finnes et og man kan kjøpe tjenester fra det private? Så mitt
spørsmål er: Vil departementet ved statsråden
ta kontakt med disse for å få systemet med fritt
sykehusvalg til å fungere?

  Igjen må jeg bare si at
jeg vil ikke hevde at fastlegeordningen, som skal tre
i kraft om kort tid, har «åpenbare innkjøringsproblemer»,
men at det med en så omfattende sak som det her er snakk
om, vil være en del problemstillinger i startfasen,
er ikke uventet. Jeg vil si de er mindre så langt
enn det man måtte forvente. 

For så vidt er det heller ikke
uventet at en så omfattende reform som fritt sykehusvalg
i en innkjøringsperiode vil ha svakheter. Nettopp
den problemstilling som representanten Høegh
her peker på, er både en forventet svakhet
og en problemstilling som jeg tror man også skal være
forberedt på vil være der en tid fremover.
Det har sammenheng med tilgangen på informasjon om ikke bare ledig
kapasitet, men kanskje også kvalitet og andre
sider ved behandlingstilbudene ved de enkelte sykehus. Det er ikke
vanskelig å forestille seg at når
man går over fra en situasjon hvor det ikke
har vært vanlig å gi den type informasjon
til befolkningen i en bred sammenheng, til en situasjon
hvor hele befolkningen skal kunne benytte seg av fritt
sykehusvalg basert på informasjon om det – ja,
da går man over fra en situasjon med informasjonsbrist
til en situasjon med et betydelig informasjonsbehov og
informasjonskrav. Det makter man ikke å oppfylle
fra en dag til en annen – jeg tror det vil ta tid. Det
vil være en oppgave for det offentlige uansett å sørge
for at den type informasjon kommer, og det vil være
en oppgave eller et marked også for
andre å sørge for, slik GetMedic gjør,
at den informasjonen kommer.

  Nå snakket statsråden i
to minutter uten å greie å svare på mitt
enkle spørsmål, nemlig: Vil han ta kontakt med
disse, som faktisk har et system oppe og går?
For det er jo ikke mindre alvorlig at fritt
sykehusvalg ikke fungerer for pasientene fordi om statsråden
har forventet at det ville være svakheter ved innføringen.
Det gjør ikke alvorligheten ved at det ikke fungerer,
mindre at man har forventet at det vil være
problemer. Men det er ganske alvorlig, synes jeg, overfor alle
de norske pasienter som gjerne ville hatt behandling raskere,
dersom staten sier nei takk i denne innkjøringsfasen
til et privat tilbud som er der, som ikke er dyrt, som kanskje
vil være billigere å benytte seg av
enn at det offentlige i alle regionene skal få dette
systemet opp og gå. Også når
det gjelder formidling av utenlandsbehandling, har tydeligvis det
offentlige store problemer – hittil
er det noen hundretalls pasienter som er formidlet. Også her
har GetMedic et tilbud å gi. Så jeg gjentar mitt
spørsmål: Når vil statsråden
ta kontakt for at norske pasienter skal få de rettighetene
vi har gitt dem?

  Det var ikke meningen ikke å svare
på spørsmålet – det er mulig
at jeg misforstod det litt også. Men det er kontakt både
med GetMedic og andre private som ønsker å utvikle
tilbud når det gjelder å formidle informasjon
om kapasitetsforhold og andre forhold ved behandlingsinstitusjoner
i Norge. Så det er ikke en problemstilling at
det ikke er kontakt med dem. En annen problemstilling
er: Skal det offentlige på en måte frasi seg oppgaven
med hensyn til selv å utvikle den informasjonen? Skal en
utelukkende basere seg på at det er private som gjør
det, eventuelt inngå avtaler med private om at
de skal gjøre det i stedet for det offentlige? Det er noen
problemstillinger der vi ikke har konkludert. Men det
er i hvert fall ikke slik at det ikke er kontakt
med dem, og det er også slik at jeg tilskynder
at privat formidling av den type informasjon skjer.

 I god tråd med kravet om
fastlegeordninger og annet har presidenten merket seg mange faste klienter
knyttet til oppfølgingsspørsmål. Vi starter
med Karin Andersen.

  Jeg hadde håpet at presidenten også i
dag skulle gjenta dette med faste kunder, for da kunne jeg ha svart
at kunden alltid har rett, og at presidenten antakeligvis også ville være
enig i det.

Jeg blir litt overrasket når statsråd
Tønne sier at han ikke har konkludert
på at det er et klart offentlig ansvar å sørge
for at fritt sykehusvalg blir tilgjengelig for pasientene uten egenandel,
og at det offentlige har et klart ansvar for å sørge
for at dette er på plass. Det bør lages en offentlig
pasientformidling som løser dette problemfritt for pasientene.
Og det bør etter SVs syn være en klar oppgave
for det offentlige, og ikke en åpning for et
nytt forretningsområde for enda flere som skal
tjene penger på folks behov for helsetjenester. 

Så spørsmålet blir
helt konkret: Vil statsråden sørge for at en slik
ordning er på plass, eller er det nødvendig for
Stortinget å komme med forslag om en slik ordning?

  Det skal ikke være
nødvendig for Stortinget å komme med et forslag
om en slik ordning. Jeg har trolig uttrykt meg uklart i mitt forsøk
på svar til representanten Høegh hvis det oppfattes
slik at jeg ikke hadde konkludert med at dette er et offentlig
ansvar. Det er et offentlig ansvar å sørge for
at det blir transparens i markedet – om man da kan kalle
det marked – dvs. at befolkningen har tilfredsstillende
informasjon om hvilke behandlingstilbud som er tilgjengelige for dem
ved de forskjellige behandlingsinstitusjoner i landet. 

Det jeg ikke hadde konkludert på,
gjaldt spørsmålet om i hvilken grad det offentlige
i utøvelsen av det ansvaret også skal
inngå avtaler med eller basere seg på at
det er private som også arbeider med den type
informasjonsformidling, og på hvilken måte
det skal skje. Det er spørsmål som jeg har til
vurdering, og som jeg ennå ikke har
konkludert på. Men det er uansett ikke et spørsmål om
at det offentlige 

ikke

 skal ha ansvaret
for å sikre at den informasjonen kommer. 

 Ola D. Gløtvold – til
oppfølgingsspørsmål.

  Jeg reagerte også på statsrådens
utsagn, som jeg synes var litt for defensive. Jeg mener
at det må være en offentlig sak og et
offentlig ansvar å drive denne pasientformidlingen. Og
jeg har tilleggsspørsmål til helseministeren:
Er det ikke slik at det er spesielt store problemer
med å få utført høykostmedisin
i Norge, jf. Rikshospitalet og dets situasjon? Hvordan er situasjonen
ved de andre regionsykehusene? Hvor mange av de pasientene
som skal behandles ut fra høykostmedisin eller
som langtidspasienter, er det som ikke får behandling
der? 

Jeg synes det er et tankekors at vi nå sender
en del ut av landet for behandling for relativt enkle lidelser,
mens disse som da har store problemer, ikke får
behandling, og jeg vil be helseministeren redegjøre litt
for situasjonen ved de andre regionsykehusene. Jeg tror
at vi trenger en nasjonal helseplan framfor
den reformen som helseministeren nå går inn for,
med nasjonal oversikt og nasjonal formidling – altså under
offentlig ansvar.

  Jeg klarer nok ikke med den tid
jeg har til rådighet, å redegjøre for
situasjonen ved landets regionsykehus
når det gjelder pasienter som må vente på behandling
for såkalt høykostmedisin. Det er en problemstilling
som jeg tror gjelder ved alle regionsykehus, men selvfølgelig ikke
minst i forhold til de landsdekkende funksjoner, enten de er ved
Rikshospitalet eller ved andre sykehus. Så det
er, for å si det slik, ikke en problemstilling som er begrenset
til situasjonen ved Rikshospitalet.

Når det så gjelder utenlandsbehandling
i den sammenheng, vil jeg si at det viktigste
utgangspunktet for det med behandling i utlandet har vært å få ned
ventetiden for pasienter, enten det nå er kompliserte saker eller
i og for seg enkle saker som skal behandles. Det kan jo uansett være like
ubehagelig for dem som må vente. Og da har det vært
naturlig at lidelser som har latt seg behandle relativt enkelt,
har kommet i første omgang. 

 John I. Alvheim – til oppfølgingsspørsmål.

  Dette med at fritt sykehusvalg ikke
fungerer, har vel sin bakgrunn i at fylkeskommunene så langt
har brukt de lange ventelistene som et spill for å skaffe
seg mer midler. Vi har den samme tregheten når det gjelder å sende
pasienter til utlandet, hvor de aller fleste sykehusene er veldig
tilbakeholdne med å anbefale pasienter å bli behandlet
i utlandet. 

Jeg har fått flere henvendelser fra
pasienter som settes på venteliste i opptil 12, 14, 18
måneder innen ortopedi, og som aldri
har fått noen forespørsel
fra sitt eget sykehus om de kunne tenke seg å bli
operert på et annet sykehus. Så dette med informasjon – som
helseministeren selv var inne på – tror
jeg er et veldig viktig punkt. Hva vil helseministeren ytterligere
gjøre for å sørge for at denne informasjonen ikke bare
kommer som en åpen informasjon, men at det nærmest
blir et pålegg til sykehusene å informere pasientene
på skikkelig vis? 

  Jeg skal være forsiktig
med å si at det som skjer, er et resultat av noe spill
om penger eller andre ting, men jeg er kjent
med, og mener også selv, at det går
for sent med å utnytte de mulighetene som ligger både
innenfor fritt sykehusvalg i Norge
og behandling i utlandet. 

Det er store forskjeller, men jeg er vel av
den oppfatning at det på mange vis har vært nok
informasjon til i hvert fall sykehusene og helsevesenet for øvrig
om at disse mulighetene eksisterer, og at det vil være
nødvendig å gi pålegg til de sykehus
som har den type ventetider som representanten Alvheim
her viser til, om at de skal gjøre det de kan når
det gjelder å utnytte mulighetene for behandling i utlandet.

 Vi går videre til neste
hovedspørsmål.

  Mitt spørsmål går til
kommunal- og regionalministeren.

I går vart ein rapport som er utarbeidd
på oppdrag frå Kommunal- og regionaldepartementet,
og som omhandlar utflytting av statlege arbeidsplassar frå Oslo,
gjort kjent. Det er gjort ei vurdering av Aetat si drifts- og brukarstøtte
i Steinkjer, av NSB sin kundetelefon på Fauske og Nasjonalbiblioteket
i Mo i Rana. Rapporten konkluderer med at staten ikkje
berre har gevinst når det gjeld lokalleige og løn,
men òg når det gjeld sjukefråvær,
stabilitet og rekruttering av arbeidskraft. Mitt spørsmål
vil då vera: På kva måte vil
denne rapporten få følgjer for kommunal- og regionalministeren
sitt arbeid?

  Den rapporten har, som representanten sa,
nylig kommet, så den må vi få lov til å gå gjennom
før jeg kan gi et svar på hvordan vi vil følge den
opp. 

Men Regjeringa har allerede gjort flere konkrete
ting. Det første er at vi nå har vedtatt
nye retningslinjer for en statlig lokaliseringspolitikk, som representanten
helt sikkert er kjent med. Nå skal hovedregelen være
at ved etablering av nye statlige arbeidsplasser skal de etableres utenfor
Oslo. Det skal særdeles gode grunner til for
at de skal etableres i Oslo. Dette prinsippet skal også gjelde ved
store omorganiseringer, og vi er også åpne
for å kunne flytte ut arbeidsoppgaver i eksisterende arbeidsplasser.
Dette er selvfølgelig avgjørende viktig hvis vi
skal greie å opprettholde
hovedtrekkene i bosettingsmønsteret, slik Arbeiderpartiet også er
særdeles opptatt av. 

Jeg kan dessuten nevne noen
andre konkrete ting som vi har gjort: flytting av Enøk-senteret
til Trondheim, Domstolsadministrasjonen til Trondheim, hvor Stortinget
har sluttet seg til Regjeringas forslag, sammenslåing av
Direktoratet for brann- og eksplosjonsvern og Produkt- og Elektrisitetstilsynet,
som flyttet til Tønsberg, flytting av Kystdirektoratet
til Ålesund, vernepliktsforvaltningen til Hamar og forvaltningsutdanningen
til Halden. Dette er konkrete arbeidsplasser som etableres utenfor
Oslo, og det kommer til å komme mer fra denne regjeringa
i nær framtid.

Vi kommer også til å foreta
en gjennomgang for å se om det er noe i departementssystemet eller
omkringliggende etater som det kan være mulig å flytte
ut, og vi har nedsatt en egen gruppe som ser på dette.
Svaret er: Dette er Regjeringa særdeles opptatt av. Vi
har allerede gjort en hel rekke ting og kommer til å gjøre
flere konkrete ting i nær framtid. I den sammenhengen kommer
vi selvfølgelig også til å gå nøye
gjennom denne rapporten, og vi vil så snart som mulig komme
med ytterligere tiltak, for jeg er helt enig i at det er mange gode
grunner for å etablere arbeidsplasser utenfor
det sentrale østlandsområdet, også med
tanke på de momenter som representanten nevnte, i forhold
til lokalleie, stabil arbeidskraft osv.

  Eg takkar for svaret.

Det er bra at statsråden er opptatt
av desse problemstillingane, og det er òg bra at Regjeringa
allereie har vedtatt retningslinjer for nyetablering
av arbeidsplassar. 

Denne rapporten slår etter
mitt syn i hel ein myte om at det berre er omsynet til distrikta
som skal liggja i botnen ved utflytting av arbeidsplassar. La meg
understreka at det synest eg er eit viktig omsyn, men det som er
det nye i denne rapporten, er at staten sjølv kan ha stor
gevinst ved utflytting. Då forventar eg at statsråden
viser ytterlegare engasjement i tillegg til det ho alt har vist,
og at ho kjem tilbake til Stortinget med ein plan for utflytting
der òg kostnadene er rekna ut.

  Det må ikke herske noen tvil
om engasjementet. Uten at jeg skal rose den regjeringa
jeg sitter i sjøl, må jeg si at jeg synes denne
regjeringa har fått til mye i løpet av ett år.
Jeg må også si at det i hvert fall allerede
er gjort flere konkrete ting når det gjelder utflytting
av arbeidsplasser, enn det som ble gjort den tida som
Bondevik-regjeringa satt, ifølge den oversikten jeg har.
Men det er ikke poenget, for jeg trur at Arbeiderpartiet
og Senterpartiet er ganske
enige om at det er viktig å etablere arbeidsplasser
utenfor Oslo, ikke bare, som representanten sier, av hensyn
til distriktene, men fordi det kan lønne seg både
for staten og for andre.

La meg bruke et eksempel. Når
RIMI-Hagen flytter sin regnskapsavdeling til Vågå i
Gudbrandsdalen, en liten distriktskommune, er det selvfølgelig
fordi det er lønnsomt for den bedriften. Der er det stabil
arbeidskraft. Der er det billigere lokalleie, og det er tilrettelagt
fra kommunens side. Det viser også at i den tida
vi lever i, med de teknologimuligheter og alt som vi har, spiller
det slik sett ingen rolle om arbeidsplassene ligger i en liten distriktskommune eller
om de ligger sentralt. Det gir våre distrikter
unike muligheter, og jeg skal garantere at engasjementet for dette
vil være like stort som det har vært det året
vi har sittet i regjering.

 Det blir oppfølgingsspørsmål – Marit Tingelstad.

  Jeg vil følge opp med et tema som
jeg har hatt oppe et par ganger i løpet av den
siste uken, og det gjelder utflytting av statlige arbeidsplasser generelt
og utflytting av Politiets datatjeneste til Gran spesielt, der Politiets
Materielltjeneste allerede er etablert.

Det ble ikke gitt noen
svar eller kommentarer verken fra statsråd Knudsen eller
statsråd Harlem i de aktuelle debattene. Jeg kan velge å tolke
det slik at den som tier, samtykker, men jeg tror nok det er litt
for naivt. Nå har gledelig nok Stortinget vedtatt at Politiets
datatjeneste og Politiets Materielltjeneste skal ha felles ledelse
lagt til Gran. Mitt spørsmål til kommunal- og
regionalministeren er om hun som fagstatsråd for regional
utvikling vil ta de nødvendige initiativ
for å få de nevnte institusjonene samlokalisert
til Gran, slik stortingsflertallets merknad i Innst. nr.
241 for 2000-2001 indikerer, og som ikke minst hennes
partifeller, i likhet med andre partier i Gran og
Oppland, er svært opptatt av skal skje.

  Nå kjenner jeg ordføreren på Gran
ganske godt, og det betyr at jeg har hørt ganske mye
om denne saken, for å si det på den måten.
Men jeg ber om forståelse for at jeg ikke kan
gi noe klart svar på det her og nå. Det jeg sier,
er at Regjeringa nå går gjennom alt som er av
konkrete ting. I det ligger selvfølgelig også det
som representanten tar opp i forhold til Gran kommune, og vi vil
komme tilbake med klarere svar i nær framtid. Jeg kan ikke
her over bordet i stortingssalen si et klart ja til det. Men det
er ingen tvil om at det er det prinsippet Regjeringa legger seg
på, og det vil bety flere konkrete arbeidsplasser
lagt ut til distriktene. Om det blir akkurat slik det er ønsket
på Gran eller andre steder, må vi
få lov til å se litt nøyere på,
men vi skal komme tilbake med ytterligere konkretisering
i løpet av veldig kort tid.

 Vi går videre til neste
hovedspørsmål.

  Jeg har et spørsmål til
helseministeren.

På NRK Dagsnytt i morges ble det meldt
at ut fra tall som Helsedepartementet selv sitter på, er
det 150 tannlegestillinger som nå er ubesatt,
særlig i Distrikts-Norge. Fylkene Troms, Møre
og Romsdal, Sogn og Fjordane og Hedmark skal være særlig
hardt rammet. Det er stor mangel på tannleger særlig
i Distrikts-Norge, og dersom denne utviklingen ikke snart
stanses, fortsatt ut fra Helsedepartementets egne tall,
vil vi i 2005 ha ca. 600 tannleger for lite. 

SV har tidligere tatt opp at man må komme
i gang med tannlegeutdanning ved Universitetet i Tromsø og har også foreslått
mellomløsninger bl.a. med et samarbeid
med Universitetet i Umeå for å benytte seg av
plasser der. Jeg vet også at det har kommet et
tilbud fra Universitetet i Umeå til Helsedepartementet
med forespørsel om det, uten
at spørsmålet så vidt jeg kjenner til,
har blitt besvart fra departementets side. Hva vil helseministeren gjøre
for å ta tak i denne situasjonen og bedre den
raskest mulig?

  Det er riktig som representanten Ballo sier,
at vi står overfor en økende tannlegeubalanse,
en mangel, om man vil bruke det begrepet, når
det gjelder tannleger til de hjemler vi har og de behov som vi ser
fremover. De tallene som refereres, kan jeg også bekrefte.
De stammer fra departementets egne prognoser for utviklingen.
Vi erkjenner at dette er et alvorlig problem, og at det vil bli
det. 

Når det gjelder tiltak for å rette
på den situasjonen, er det viktigste
tiltaket av langsiktig karakter å øke
vår egen utdanningskapasitet
for tannleger. Det er også andre tiltak
på utdanningssiden som er viktige, bl.a. utdanning av tannpleiere
som kan dekke en del av de behovene som det her også er
snakk om. Begge de tingene vil det komme forslag om i nær
fremtid, og om å gjennomføre slik utvidelse av
kapasiteten som vil følge av det. I den sammenheng vil
Regjeringen i nær fremtid også ta stilling
til hvor en skal legge en slik tannlegeutdanning, og jeg er i den
forbindelse fullt klar over de hensyn som gjør seg gjeldende
med hensyn til å legge en tannlegeutdanning til Tromsø.
Men det er altså spørsmål som vi vil
komme tilbake til i nær fremtid. 

For øvrig er det på kortere
sikt viktig å øke mulighetene for både
utdanning av norske i utlandet og rekruttering av tannleger
fra utlandet. Vi har tiltak i gang for det formål. 

Når det gjelder akkurat spørsmålet
om Umeå, må jeg få komme tilbake til
det når det er ferdig vurdert. 

  Jeg la merke til at helseministeren nærmest
litt i anførselstegn brukte begrepet «mangel».
Jeg mener han var ute med fingrene og gav et lite
hermetegn. Betyr det at helseministeren ser på dette også som
et fordelingsproblem, dvs. at man har fått en tetthet av
tannleger i deler av landet som relativt sett er for stor, slik
at man ikke bare bør utdanne flere
tannleger, men ta grep for å få til en bedre
fordeling av de tannlegene vi allerede har? I den forbindelse vil
jeg trekke fram at SV har foreslått et tettere samarbeid
mellom privatpraktiserende tannleger og den offentlige tannhelsetjenesten. Ser
helseministeren at det her kan være muligheter for en bedre
fordeling, ved at man klarer å rekruttere tannleger også til
privat praksis på steder der man i dag ikke klarer å rekruttere
til den offentlige tannhelsetjenesten?

  Representanten Ballo tolket mine
håndbevegelser riktig. Det var et hermetegn. Jeg mener ikke å trekke
i tvil at det totalt sett er en mangel i normal betydning av ordet.
Men det er i betydelig grad også et fordelingsproblem.
Det må komme til uttrykk bl.a. når vi vurderer
lokalisering av fremtidig utdanning, for vi vet at det er av betydning
for fremtidig lokalisering og rekruttering til de forskjellige deler
av landet også. Men jeg er i høyeste grad åpen
for de tanker som knytter seg til et bedre samspill mellom
offentlige og private innenfor tannhelsetjenesten,
som jeg er når det gjelder helsetjenesten for øvrig.
Men det er helt klart et område hvor vi kan gjøre
mer for å rette på de skjevheter vi i dag har
når det gjelder fordeling av tannhelsetjenester innen det
offentlige. 

 Det blir oppfølgingsspørsmål – Ola
D. Gløtvold.

  Det er ikke så lenge siden
vi behandlet tannhelsetjenesten her i Stortinget. Da gikk også Senterpartiet
inn for å få til en fullverdig tannlegeutdanning
i Tromsø. Det ble advart noe mot det, ikke minst
fra de faglige miljøer, og det ble sagt at det ikke var
så stor mangel på tannleger som man kanskje kunne anta.
Nå har vi fått tallene på bordet i dag,
ca. 600 tannleger i minus i 2005, og jeg vil da spørre:
Er det slik at vi har for dårlige oversikter, for dårlige
parametre når det gjelder en del av helsevesenet vårt,
slik at det også av den grunn blir for lite
forutsigbarhet og for liten evne til å handle
i tide? Vi vet at det tar seks-sju år før de som
begynner å utdanne seg i dag, er ferdigutdannet.

Jeg vil spørre helseministeren om
dette med fordeling og totaliteten når det gjelder mangel
på tannleger. Bør vi også her
ha en bedre nasjonal oversikt, og
er den reformen vi kanskje trenger i norsk helsevesen, inkludert tannhelsetjenesten,
en nasjonal plan og en oversikt som gjør
at vi kan fordele bedre, både geografisk og totalt?

  Jeg tror det i og for seg er naturlig at det
er en viss diskusjon om hvor stor mangelen er og hvordan dette vil
utvikle seg. Det vil det nok være mellom fagmiljøer
og andre også, fordi det dreier
seg om prognoser, og de vil alltid være beheftet
med usikkerhet. Jeg vil ikke av den grunn påstå at
de nødvendigvis er for dårlige, men det kan være
ulike vurderinger av hvordan usikkerheten kan tenkes å slå ut
fremover, som gjør at det vil være en
diskusjon om det. 

Uaktet den diskusjonen mener jeg
at det er uomtvistet at vi har en mangel, og vil ha en økende
mangel i årene fremover. At det skaper et behov for økt
utdanningskapasitet, er det ikke noen tvil om. 

Når det så gjelder dette
med en nasjonal plan, er jeg for så vidt
enig i at det er behov for det. Jeg er imidlertid ikke
enig i at det står i motsetning til de øvrige
reformer som nå gjennomføres i helsevesenet. Tvert
imot mener jeg at de bedrer forutsetningene for å utvikle
den type planer. 

 Da går vi til siste hovedspørsmål.

  Mitt spørsmål går
til familieministeren.

Vi registrerer for tida at familieministeren
igjen er i ferd med å flytte grenser innenfor
familiepolitikken, og da ved å innføre en ny praksis
i adopsjonsspørsmål. 

Jeg lyttet til statsrådens svar tidligere
i dag, og jeg registrerte at alt innhold i svaret dreide seg om
to voksne mennesker som hadde søkt om adopsjon, og som
statsråden på en måte gav uttrykk
for ble behandlet på en urettmessig måte både
av politikere og av presse. Jeg trodde at familieministeren kanskje
var mer opptatt av barnets situasjon og barnas beste,
og jeg registrerer at statsråden også i
forskjellige medier har lagt vekt på det. Og da vil jeg
utfordre statsråden på: Hva
er det som er lagt til grunn i denne adopsjonssaken, som er til
det beste for barnet?

 Presidenten vil bemerke at spørsmålet har
vært reist som hovedspørsmål tidligere
i dag.

  Men jeg kan godt gi et svar, president.

Først har jeg lyst til å ta
veldig sterk avstand fra det spillet jeg nå føler
at enkelte representanter i denne salen begynner med, og det er å danne
et inntrykk av at en ikke tar utgangspunkt i barnas beste.
Det har ikke representanten Sandberg eller andre
i denne salen et eneste grunnlag eller holdepunkt for å si,
og det er påstander som er tatt helt ut av – ja,
jeg vet ikke hvilket uttrykk jeg skal bruke – all
sammenheng. 

Det vi tar utgangspunkt i i alle
de vurderingene vi gjør i forhold til ankebehandling i
vårt departement, er selvfølgelig hensynet til
barnas beste. Jeg understreket i mitt tidligere innlegg, og representanten
Per Sandberg har ingen holdepunkt for å si at ikke
denne regjeringen setter barnets beste foran alt. Det
vil imidlertid være ulike faglige vurderinger
om hva som vil være akseptabelt, på hvilket
grunnlag en kan gi en adopsjon, men det blir helt feil å si
at vi ikke har bygd på faglige vurderinger i
den saken vi har behandlet i departementet. 

  Jeg takker for svaret.

Når det gjelder mitt grunnlag for å uttale
meg, vil jeg, om jeg ikke får det utdypet gjennom
spørretimen, i hvert fall gjøre statsråden
oppmerksom på at jeg kommer til å følge
saken opp i Stortingets kontroll- og konstitusjonskomite, for det
er klart at det som blir sagt her i spørretimen i dag,
er ikke godt nok i forhold til denne saken. Det er ikke
godt nok at statsråden her på en måte
gjør vedkommende person funksjonsfrisk gjennom sine
svar, når fagmiljøet har konkludert på en
helt annen måte. Jeg gjør også oppmerksom
på at departementets eget uavhengige utvalg gikk imot denne
saken når det gjaldt adopsjon.

Vi har også fått
reaksjoner internasjonalt på denne
saken, og mitt andre spørsmål, som kanskje ikke
er stilt tidligere i dag, lyder slik: Hva vil dette si for alle
de i Norge i dag som ønsker en utenlandsadopsjon,
når reaksjonene blir på denne måten? 

Jeg vil også gjerne følge
opp med et vesentlig spørsmål: Ville statsråden
ha konkludert likedan hvis det hadde vært snakk om et norsk
barn?

  Selvfølgelig hadde vi konkludert
likedan hvis barnet var norsk. Representanten vet utmerket godt
at de retningslinjene vi forholder oss til, er like for
norskadopterte og utenlandsadopterte barn. Jeg ber også om
forståelse for at det, som sagt, er to mennesker som sitter
ute i en kommune og har krav på en ordentlig behandling
av sin sak. De har krav på at myndighetene går
inn og vurderer det på en ordentlig måte. 

Å gi den type karakteristikker som
er blitt gitt i denne saken, og som jeg nå også føler
at representanten Per Sandberg prøver på, synes
jeg at vi skal avstå fra. Jeg synes vi skal ha tillit til
de vurderingene som er gjort – hvis da ikke sosialkontor,
kommunelege og barnevernsutvalget har gitt feilaktige opplysninger
i denne saken. Da vil det være meget alvorlig.
Men det er de opplysningene vi har bygd på i den beslutningen
vi har tatt i denne saken.

 Tiden for den muntlige spørretimen
er omme, og vi går over til den ordinære spørretimen.





                    
                    
                    

 Det blir noen endringer
i den oppsatte spørsmålslisten, og presidenten
viser i den sammenheng til den oversikt som er omdelt på representantenes
plasser i salen.

De foreslåtte endringer i dagens spørretime
foreslås godkjent. – Det anses vedtatt.

Endringene var som følger:

Spørsmål 2, fra representanten
Morten Lund til nærings- og handelsministeren, vil bli
besvart av landbruksministeren på vegne av nærings-
og handelsministeren, som er bortreist. Etter anmodning
fra landbruksministeren blir dette spørsmålet
flyttet og besvart før spørsmål 7, som
skal besvares av samme statsråd.

Spørsmål 12, fra representanten
Einar Steensnæs til olje- og energiministeren, vil bli
besvart av justisministeren på vegne av olje- og energiministeren,
som er bortreist.

Spørsmålene 13 og 14, fra
henholdsvis representantene Inge Lønning
og Rolf Reikvam til kirke-, utdannings- og forskningsministeren,
vil bli besvart av justisministeren på vegne av kirke-,
utdannings- og forskningsministeren, som er bortreist.





                    
                    








        

Spørsmål 1


    
        

Spørsmål 3


    
        

Spørsmål 4


    
        

Spørsmål 5


    
        

Spørsmål 6


    
        

Spørsmål 2


    
        

Spørsmål 7


    
        

Spørsmål 8


    
        

Spørsmål 9


    
        

Spørsmål 10


    
        

Spørsmål 11


    
        

Spørsmål 12 


    
        

Spørsmål 13 


    
        

Spørsmål 14


    



                    

 Dette spørsmålet,
frå representanten Morten Lund til nærings- og
handelsministeren, vil bli svara på av landbruksministeren
på vegner av nærings- og handelsministeren. 

 Jeg har følgende spørsmål
til nærings- og handelsministeren:

«Miljøverndepartementet har
i klagesak vedrørende Hustadmarmor A/S bestemt
at støy fra bedriftens transport på offentlig
vei skal tillegges bedriftens støybilde når støykravet
på 50 dBA skal tilfredsstilles. Bedriften må legge
ned lokale masseuttak og 50 arbeidsplasser for å greie
dette. Norsk næringsliv kan bli hardt rammet av dette prinsippet
for støyfastsettelse. 

Er de industripolitiske konsekvenser av vedtaket
utredet og vektlagt tilstrekkelig?»

 Miljøverndepartementet traff
vedtak i klagesaken vedrørende Hustadmarmor A/S
den 2. februar i år. I vedtaket ble det bestemt
at eiendommene til tre av de nærmeste naboene skulle innløses etter
forurensningsloven, bl.a. som følge av mye støy.
Det ble også bestemt at bedriften skulle
overholde en døgnkontinuerlig støygrense
på 50 dBA fra 1. januar 2002.

Miljøvernministeren har god kjennskap
til forholdene ved Hustadmarmor A/S, og Regjeringen er
opptatt av å sikre et godt miljø rundt
bedriften, samtidig som arbeidsplasser opprettholdes.

Det følger av en høyesterettsdom
fra 1993 at forurensningsloven også gjelder for
regulering av veitrafikkstøy på offentlig vei
inn til en industrivirksomhet. På bakgrunn av dette har
forurensningsmyndighetene ofte inkludert veitrafikkstøy
som er direkte knyttet til bedriften, i sine tillatelser.
Det er derfor ikke noe nytt når dette legges
til grunn også overfor Hustadmarmor A/S.
For Hustadmarmor A/S gjelder dette imidlertid bare
for kjøretøy
som oppholder seg på selve bedriftsområdet og
på tilførselsvei ned til bedriften. Støy
fra kjøretøy fra massetakene
via riksveien er følgelig ikke omfattet av utslippstillatelsen. 

Bedriften opplyste selv i forkant av Miljøverndepartementets
vedtak at de ville kunne overholde en støygrense på 50 dBA
innen utgangen av året. Ved å utvide
og tilpasse støydempingstiltakene
noe mener Miljøverndepartementet
at bedriften vil kunne overholde denne støygrensen, også når
trafikkstøy i direkte tilknytning til bedriften er inkludert.
For å klare dette forutsettes det at bedriften iverksetter
planlagte støyreduserende tiltak, som f.eks. bygging av
støyvoll. Ettersom det er vanskelig å foreta
nøyaktige beregninger i forkant når det gjelder effekten
av støyreduserende tiltak, vil man ikke kunne
si med sikkerhet om tiltakene er tilstrekkelige før de
faktisk er gjennomført. Dersom det mot slutten av året
skulle vise seg vanskeligere enn forutsatt å oppfylle
departementets krav, må det eventuelt søkes
om fornyet vurdering av spørsmålet.

Det er selvsagt ikke Regjeringens
hensikt at de lokale massetak skal måtte nedlegges for
at støykravet skal kunne overholdes. Når det gjelder
de lokale gruvene, har imidlertid bedriften opplyst at en stadig
større andel av råstoffet i framtiden
vil komme fra fjerntliggende gruver. Transporten fra disse gruvene
vil gå sjøveien, slik at biltrafikk vil få mindre
og mindre betydning for overholdelse av støykravet.

I tillegg vil innløsningen av eiendommene
til tre av bedriftens nærmeste naboer få betydning
for beregningen av støyen. Etter at disse er
innløst, vil det være lenger avstand
mellom bedriften og naboene. Nærmeste målepunkt
for beregning av støy vil derfor ligge lenger unna bedriften,
noe som vil føre til at støyen
blir svakere, og at det blir mindre problematisk å overholde
støykravet.

På bakgrunn av ovenstående
mener jeg at de industripolitiske konsekvensene av vedtaket
er tilstrekkelig utredet og vektlagt.

  Jeg takker for svaret. Jeg synes det er positivt
at det kan bli en ny vurdering mot slutten av året hvis
det viser seg vanskelig å gjennomføre
dette. 

Bedriften har sagt at når det gjelder
støy fra bedriften, skal de greie det kravet som er fastsatt,
men det er det nye momentet, også støy
fra veitrafikk som kommer av bedriftens transport, som gjør
det vanskelig. De har sagt at det gjør det umulig, fordi
det er betydelig støy. 

Det at denne høyesterettsdommen fins,
er jo ikke noe nytt, men konsekvensen av den må være
ny, ettersom Prosessindustriens Landsforening – PIL – skriver
følgende i et brev til departementet:

«Dette
vil legge så sterke begrensninger på bedrifters
mulighet til vekst og verdiskapning at vi mener saken
må ses i en industripolitisk sammenheng.»

PIL mener altså at dette
er alvorlig og vil få så stor betydning for så mange
bedrifter rundt i landet at de rett og slett ber om at Regjeringen
sammen med dem foretar en gjennomgang av konsekvensene. Er Regjeringen
villig til å ta industrien på alvor og foreta
en slik gjennomgang?

  Jeg vil selvfølgelig ikke
utelukke at Regjeringen er villig til å diskutere alle
sider av sin politikk med parter som føler seg berørt, så det
vil sikkert være fullt ut mulig. 

Samtidig har jeg lyst til å minne
om utgangspunktet for at vi har denne type støykrav.
Det er jo for at naboer til industribedrifter skal ha en rimelig
god situasjon, der støy ikke blir en så stor
ulempe at man rett og slett definerer det som forurensning
av bomiljøet. Og da er det jo ikke urimelig at
all støy må tas i betraktning. Det vil være
veldig vanskelig å si som så:
Vel, det er klart at det er veldig mye støy i nærheten
av huset ditt, men noe av det skyldes biltrafikk, og derfor skal
det ikke tas i betraktning. Jeg må si at det å ha
med en totalvurdering er helt avgjørende for naboen, og
slik sett er i hvert fall ikke innfallsvinkelen å forstå som
urimelig.

  Jeg har forståelse for dem som synes
det er urimelig at det stilles forskjellige krav til veitrafikkstøy
og til bedriftstøy. 

Reglene er slik at på den ene siden
av huset der det går en vei, kan det godtas 72 dBA
når støyen kun kommer fra veien, og
da målt utvendig. Hvis det på den andre
siden av huset fins en bedrift, skal støyen være
under 50 dBA. Det gjøres altså forskjell på det
offentliges ansvar for å treffe tiltak mot støy
og bedriftenes ansvar for å treffe tiltak, og det er meget
kostbare tiltak i dette tilfellet. Så fattes det vedtak
om at i tillegg til støyen fra bedriften skal
en også medregne trafikkstøyen som en
ellers også har langs en vei. 

Synes statsråden at en slik grov forskjellsbehandling når
det gjelder typer støy og det offentliges ansvar i forhold
til private bedrifters ansvar, er det vi fortsatt skal leve
med framover?

  Det som er mitt utgangspunkt for svaret her
i dag, er at det er truffet et vedtak overfor Hustadmarmor A/S
som jeg finner rimelig og logisk begrunnet. Det er også uttalt
overfor bedriften, og bedriften har uttalt mulige tiltak for å møte
dette kravet. Det anbefales nå at de tiltakene gjennomføres. Utgangspunktet
er at det er grunner som taler for at det vil kunne gå bra – både
det at dersom tiltakene ikke er tilstrekkelige i seg selv,
så skal de kunne vurderes på nytt, og det faktum
at eiendommene til tre av de nærmeste naboene allerede
er bestemt innløst, slik at målepunktene også blir
forskjellige. Så jeg tror i hvert fall at vi i denne lille
debatten kan enes i ønsket om at summen
av dette skal føre til at Hustadmarmor kan drive
videre.





                

 Dette spørsmålet,
frå representanten Einar Steensnæs til
olje- og energiministeren, vil bli svara på av justisministeren
på vegner av olje- og energiministeren. 

 Jeg vil gjerne stille følgende spørsmål,
som vil bli besvart av justisministeren: 

«I svar 14. mai 2001 fra olje- og
energiministeren på spørsmål til skriftlig
besvarelse om å ta større hensyn til fiskeriene
ved fremtidige tildelinger av konsesjoner, svarer statsråden
at han vil sørge for at dette hensynet «får ein
sentral plass i vurderingane». Seismikkens virkning på tobisfisket
er omdiskutert. Mangelen på vitenskapelige undersøkelser
fører til at avgjørelsene ikke fattes
på et tilstrekkelig sikkert grunnlag.

Vil statsråden ta initiativ
til at det igangsettes en relevant vitenskapelig undersøkelse?»

 I forbindelse med konsesjonstildelinger vurderer
man de mulige virkningene petroleumsvirksomhet kan få for
miljø og fiskeri. Det blir stilt vilkår
om at rettighetshaverne forplikter seg til å gjennomføre
ulike undersøkelser i enkelte områder
hvor dette er nødvendig. Enkelte områder
blir ikke gjort tilgjengelig for petroleumsvirksomhet,
andre får strenge krav i forhold til de operative
sidene ved virksomheten. Det blir også gjennomført
grundige konsekvensutredninger i forbindelse med utbygging av nye
petroleumsfelt. Jeg vil understreke at det har vært foretatt
store vitenskapelige undersøkelser, og det har blitt gjennomført
store forskningsprogrammer vedrørende fisk, miljø og
petroleumsvirksomhet. 

I forbindelse med utlysingen av Nordsjøtildelingene
i 2000 ble det nedsatt en arbeidsgruppe med representanter fra aktuell
industri/næringsliv, fra forskningsmiljø og forvaltning.
Siktemålet var å identifisere kunnskapsbehov og
således klargjøre forskningsbehov.
På dette grunnlag vil Regjeringen foreta en helhetlig gjennomgang
av dette arbeidet og de utredninger som for øvrig foreligger
vedrørende de miljø- og fiskerimessige
konsekvenser av petroleumsvirksomheten i Nordsjøen. Siktemålet
er å identifisere grunnlaget for nye utredninger av de
samlede konsekvensene av eksisterende og fremtidig petroleumsvirksomhet
i Nordsjøen. Dette arbeidet er godt i gang. 

  Jeg er klar over de undersøkelser
og samtaler som foregår mellom fiskerinæringen
og olje- og energiindustrien i forhold til nye konsesjonstildelinger.
Problemet her er at det skjer lite, og at de
undersøkelser som fiskerinæringen etterspør,
bl.a. Sør-Norges trålerlag, dessverre ikke
er kommet til utførelse. Dermed oppstår det en
usikkerhet om virkningen av den seismikken som utføres
på feltene. Det som mangler, er et konkret
løfte om å følge dette opp i en egen
vitenskapelig undersøkelse. 

Jeg vil gjerne utfordre
justisministeren på, til tross for at hun ikke
er fagminister, om det går an å være
noe mer forpliktende i forhold til det å følge
dette opp i en konkret vitenskapelig undersøkelse. 

  Jeg oppfatter det slik at man har satt ned
denne arbeidsgruppen, som nettopp består av representanter
fra både fiskeri, petroleumsvirksomhet, forskningsmiljøer
og forvaltning, for å identifisere hvor man mener
at vi mangler kunnskap og dermed forskning. Det er på bakgrunn
av den gjennomgangen vi deretter beslutter hvor det er grunn til å gjennomføre helt
konkrete vitenskapelige undersøkelser. 

Slik sett er svaret nei – foreløpig – men
det er fordi vi vil ha det faglige grunnlaget for hvor det er viktigst å gjennomføre
nye vitenskapelige undersøkelser før man beslutter å igangsette
det. 

  Som statsråden sikkert skjønner,
er det resultatene og konklusjonene til denne arbeidsgruppen som
her etterlyses. En mener at arbeidsgruppen nå har
hatt tilstrekkelig tid til å vurdere de ulike behovene.
Jeg vil gjerne be om at statsråden videreformidler et sterkt ønske
om at arbeidsgruppen avgir et resultat, og håpet
om at det resultatet blir en vitenskapelig undersøkelse
som tar for seg seismikkens virkning på tobisfisket. 

  Jeg føler meg sikker på at den
egentlige olje- og energiministeren også deler ønsket om
at de skal bli ferdige så raskt som mulig. Jeg skal i alle
fall ta med meg dette ønsket fra representanten Steensnæs
til statsråd Akselsen. 





                

 Dette spørsmålet,
frå representanten Inge Lønning til
kyrkje-, utdannings- og forskingsministeren, vil bli svara på av
justisministeren på vegner av kyrkje-, utdannings- og forskingsministeren. 

 Jeg har følgende spørsmål
til kirke-, utdannings- og forskningsministeren: 

«Stavanger Kristne
Friskole fikk i oktober 1997 godkjennelse for
1.–4. klassetrinn, med et elevtall på 259 som
skolen la til grunn i sin søknad om en fullt
utbygget 1–10 skole i 2004. Skolen søkte om godkjennelse
av mellomtrinnet i mars i fjor, men har ennå ikke
fått svar. De forhold som lå til grunn for begrensningen
til 1.–4. klassetrinn er nå borte. 

Hva er årsaken til at Kirke-, utdannings-
og forskningsdepartementet ser på dette som en
ny søknad, og når kan skolen vente svar?»

 Som representanten Lønning påpeker,
fikk skolen kun godkjenning etter privatskoleloven
for 1.–4. klassetrinn i oktober 1997. Dette innebærer også at
skolen kun har godkjente undervisningsplaner for disse fire
klassetrinnene, jf. privatskoleloven § 4. 

Stavanger Kristne Friskole
søkte 23. mars 2000 og 18. mai 2000 om å få ta
inn to elever på 5. klassetrinn skoleåret 2000–2001.
Departementet avslo denne søknaden 19. juli 2000,
fordi skolen ikke har godkjente undervisningsplaner for
dette klassetrinnet. Avslaget var i samsvar med anbefalinger fra
Statens utdanningskontor i Rogaland, og det er ikke påklaget
av skolen. 

23. juni 2000 mottok Kirke-, utdannings-
og forskningsdepartementet to søknader fra Stavanger
Kristne Friskole datert henholdsvis 18. mai
2000 og 7. juni 2000. I disse søknadene ber skolen
om å få godkjent 5. og 6. klassetrinn fra skoleåret
2001–2002 og 7. klassetrinn fra skoleåret 2002–2003.
Årsaken til at departementet anser dette som en ny søknad etter
privatskoleloven, er at privatskoleloven § 4,
som jeg har nevnt tidligere, forutsetter at departementet skal godkjenne
de undervisningsplanene som skolene bruker. 

Jeg kan ellers bekrefte at departementet nå har
imøtekommet søknaden fra Stavanger
Kristne Friskole. 

 Jeg takker statsråden for svaret. 

Er den siste opplysningen i svaret fra statsråden
slik å forstå at det er gått i brevs
form et offisielt svar til skolen, og er dette svaret imøtekommende?

  Svaret er ja på begge deler, så vidt
jeg kjenner til.

Jeg har en kopi av brevet som har
gått til skolen, og representanten kan helt sikkert få en kopi
av det.

  Ja, da takker jeg nok en gang. Det er jo en
verdig avslutning.





                

 Dette spørsmålet,
frå representanten Rolf Reikvam til kyrkje-, utdannings-
og forskingsministeren, vil bli svara på av justisministeren
på vegner av kyrkje-, utdannings- og forskingsministeren,
som er bortreist. 

 Jeg har følgende spørsmål
til kirke-, utdannings- og forskningsministeren:

«Det er stor mangel på farmasøyter.
Ved innføring av ny apoteklov 1. mars 2001 var det over
100 ledige stillinger. Dette rammer distriktene spesielt. I en merknad
i Budsjett-innst. S. nr. 12 for 2000-2001 var vi bekymret for at
denne situasjonen kunne oppstå. Universitetet i Tromsø kan
utvide opptakskapasiteten fra 27 til 35. Det er dårlig
ressursutnyttelse å ha
kapasitet stående ledig. 

Vil statsråden legge til rette slik
at Universitetet i Tromsø kan øke inntaket allerede
til høsten?»

 Det tas i dag årlig opp 90 studenter
til farmasistudiet, 63 i Oslo og 27 i Tromsø.
Utdanningen i Tromsø ble etablert i 1994, med et opptak
på 20. I august 1998 ble Farmasibygget ved universitetet ferdigstilt
og tatt i bruk. Samtidig ble opptaket økt til 27. Fordi
farmasiutdanningen er femårig, innebærer dette
at vi til nå i liten grad har sett effekten av etableringen
av dette studiet i Tromsø.

Innføring av ny apoteklov vil etter
alt å dømme innebære økt behov
for personale knyttet til betjening, drift og ledelse av apotek.
Opptakskapasiteten til reseptarutdanningen er tredoblet siden 1998,
medregnet økningen på 30 i høst ved etablering
av reseptarutdanning også ved Høgskolen
i Nord-Trøndelag.

Studieplasser i farmasi er relativt dyre. Når
de samlede ressurser til høyere utdanning de senere år
er blitt redusert som følge av en viss søkersvikt,
har det vært særlig vanskelig å omdisponere
til spesielt kostnadskrevende
utdanninger. Jeg vil også peke på at
det har vært problemer med å skaffe
tilstrekkelig med kompetent undervisningspersonell.

Revidert nasjonalbudsjett er nå lagt
fram. Her ligger det ikke inne midler til økt
opptak. Hvorvidt det skal settes av midler til å øke
opptaket ved dette studiet, er som kjent et budsjettmessig spørsmål
som må vurderes i forhold til statsbudsjettet for 2002.
Økning av opptaket til farmasiutdannningen i Tromsø vil
bli nøye vurdert i den forbindelse.

Per Ove Width hadde
her overtatt presidentplassen.

  Jeg takker for svaret, men det var jo ikke
særlig oppløftende i forhold til det problemet som
jeg tok opp.

Jeg går ut fra at statsråden
er enig i at vi har og vil få mangel på farmasøyter
i tiden fremover. I og med at vi har kapasitet ledig – det
er mulig å øke utdanningskapasiteten ved å ta
opp åtte flere studenter pr. år, noe
som betyr at vi kan ta opp ca. 40 flere studenter i løpet
av utdanningsperioden – er det litt merkelig at statsråden ikke i
sterkere grad er opptatt av å øke utdanningskapasiteten, ta
i bruk den ledige kapasiteten slik at vi kan unngå den krisen
som helt åpenbart kommer, og som vi allerede ser tendenser
til.

Selv om dette er dyre studieplasser,
og selv om dette vil koste en del – hvis vi øker
opptaket fra august, vil det kanskje koste 400 000  kr – hadde
jeg håpet at departementet allerede nå ville
gi et klart signal til Universitetet i Tromsø om at en
skal øke kapasiteten, og at det vil bli stilt penger til
disposisjon.

 Jeg kan ikke gjøre så mye annet
enn å gjenta svaret. Jeg forstår at representanten Reikvam
skulle ønske svaret var et annet, men det kan jeg
da ikke gi.

 Jeg forstår at hun ikke
kan gi et annet svar. Men jeg hadde ønsket at
hun ville reflektere litt over dette. Det ville jo være
mulig for statsråden å reflektere over behovet
for denne utdanningen i og med at statsråden jo også er
kjent med problemet. I sitt svar sier hun at det sannsynligvis
vil bli mangel på farmasøyter i tiden fremover,
selv om vi har økt utdanningskapasiteten de siste årene.
Så jeg hadde mest håpet at statsråden
ville reflektere over om dette er et behov som hun ser vil komme,
om det er behov for å gjøre noe med det, og om
vi kan dekke opp dette på andre måter,
eksempelvis ved import av ferdigutdannede farmasøyter.
Jeg hadde, som sagt, håpet på noen refleksjoner.

 Jeg tror ikke det er noen tvil
om at kirke-, utdannings- og forskningsministeren ser behovet for å øke
opptaket til farmasiutdanningen i Tromsø, så dette
er et utslag av det evinnelige dilemmaet både dette storting
og Regjeringen har i avveiningen mellom det man ser er ønsker
og behov, og de rammene man har til disposisjon. Men jeg understreker
at spørsmålet om å øke opptaket
i forbindelse med statsbudsjettet for 2002 ennå ikke
avklart.

 Sak nr. 1 på dagens kart
er dermed ferdigbehandlet. 





                

