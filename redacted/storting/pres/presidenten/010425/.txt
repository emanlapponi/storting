 Representantene Hilde Frafjord 

Johnson

 og Tor 

Nymo

,
som har vært permittert, har igjen tatt sete.

De innkalte vararepresentanter, for Hordaland
fylke Kurt-Arne 

Langeland

, og for Rogaland
fylke Olaf 

Gjedrem

, har tatt sete.

Representanten Harald T. Nesvik vil fremsette
et privat forslag.

  På vegne av representanten John I.
Alvheim og meg selv vil jeg fremme forslag om endring i pensjonstrygden
for fiskere slik at fiskere som blir uføretrygdet før
fylte 60 år, får tilbake innbetalt premie til
pensjonstrygden for fiskere.

  Representanten Leif Helge Kongshaug vil
fremsette et privat forslag.

 På vegne av representanten Lars Sponheim
og meg selv vil jeg fremme et forslag om en femårig opptrappingsplan
for satsingen på merkevarebygging av Norge som reisemål.

  Forslagene vil bli behandlet på reglementsmessig
måte.





                    
                    
                    

  Stortinget mottok mandag meddelelse fra
Statsministerens kontor om at følgende regjeringsmedlemmer
vil møte til muntlig spørretime:

		utenriksminister Thorbjørn
Jagland

		statsråd Grete Knudsen

		statsråd Ellen Horn

De annonserte regjeringsmedlemmer er til stede,
og vi er klare til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes reise seg. –

Vi starter da med første hovedspørsmål,
fra representanten Jan Petersen.

  Mitt spørsmål går
til utenriksministeren, og det gjelder utvidelsen av antallet faste
medlemmer i Sikkerhetsrådet. 

Det er jo godt forankret i Stortinget at Norge
bør gå inn for en utvidelse, og det er godt forankret
at Japan og Tyskland kan bli nye medlemmer. For øvrig har
standpunktet vært at det skal plukkes ut en representant
for hver av tre viktige regioner, men Norge har ikke tatt standpunkt
til hvilket land som i så fall skal representere f.eks.
Asia.

Nå ser jeg at Regjeringen allikevel
har tatt det standpunktet at India skal representere Asia, og mitt
spørsmål er: Hvorfor har ikke Regjeringen søkt å forankre
det standpunktet i Stortinget?

  Jeg tror man da først må si
hva man mener med «forankret i Stortinget». Da
Norge gikk inn for Japan og Tyskland, som daværende statsminister
Gro Harlem Brundtland gjorde, overfor FNs generalforsamling, var
det overhodet ikke diskutert med Stortinget, slik jeg har fått
opplyst. Vi har gravd i absolutt alle arkiver og ikke funnet noe
spor av det. Så slik sett kan man si at dette tilligger
Regjeringen. Men det foreligger en innstilling om Japan og Tyskland
i etterhånd og de tre regionene. I debatten ble det fra
flere, bl.a. fra saksordføreren, fra Erik Solheim og fra
Haakon Blankenborg, tatt opp spørsmål om Indias
plass. Utenriksminister Vollebæk svarte den gangen:

«Jeg
er ikke uenig med representanten Solheim».

Og han la til:

«… og
jeg tar med meg både hans og representanten Blankenborgs
oppfordring om å se positivt på en plass for India
i Sikkerhetsrådet.»

På det grunnlag har Regjeringen signalisert
til India at vi ser positivt på Indias plass som en global
kandidat. Dette landet representerer en sjettedel av jordens befolkning.
Det er det største demokratiet i verden, og jeg tror det
neppe er mulig å komme utenom India hvis Sikkerhetsrådet
skal utvides. Men jeg må legge til: Dette er en pågående
prosess, som for øvrig står ganske stille, og
vi må hele tiden være forberedt på å være
i en dialog om disse spørsmålene med andre land.

  Jeg synes at dette var en meget svak forankring
i Stortinget, ikke minst fordi det nettopp har vært behandlet
en sak om dette spørsmålet. Hva som så sies
av enkeltrepresentanter i debatten, er et annet spørsmål.
Dette standpunktet bryter også med den linje som bl.a.
USA har lagt seg på.

Mitt tilleggsspørsmål er
følgende: Vil utenriksministeren behandle de to øvrige
regionene på samme måten som man nå har
behandlet Asia, nemlig at Norge også der bestemmer seg
for en kandidat?

  Det er en misforståelse at Norge
har plukket ut en kandidat fra den ene regionen, Asia. Jeg sa at
vi anser India for å være en global kandidat på linje
med Japan og Tyskland. Så kommer det tre regioner i tillegg,
slik Stortinget også har sagt, og som det har ligget i
kortene hele tiden.

For øvrig er jeg forundret over uttrykket «enkeltrepresentanter» når
det faktisk var saksordføreren for saken som tok opp dette,
og lederen for den største fraksjonen i utenrikskomiteen,
Haakon Blankenborg. Og daværende utenriksminister Vollebæk
svarte at han så positivt på det som ble sagt,
og at han ikke var uenig i det.

Jeg føler at det er ganske viktig
at norsk utenrikspolitikk har konsistens, og at den kan vare utover
regjeringsskiftene. Og det Vollebæk den gang sa, er selvfølgelig lagt
merke til av andre enn de som sitter i denne salen, bl.a. av det
diplomatiske korps. Vi er blitt spurt om det Vollebæk den
gang sa, også er den nye regjeringens linje, og det har
vi svart positivt på at det er det faktisk.

 Det blir oppfølgingsspørsmål – Kjell Magne
Bondevik.

  Det er absolutt gode grunner for at India
bør bli et nytt medlem av Sikkerhetsrådet når
det blir utvidet. Men dette spørsmålet har også en
relevans i forhold til en pågående konflikt mellom India
og Pakistan når det gjelder Kashmir. Som kjent har India
ennå ikke fulgt opp en mangeårig resolusjon fra
FN om bl.a. avholdelse av folkeavstemning for å søke
en løsning på den pågående Kashmir-konflikten.

Mitt spørsmål til utenriksministeren
er derfor om dette spørsmålet er tatt opp med
India, og også om en vurderer spørsmålet
om en støtte til Indias medlemskap i Sikkerhetsrådet
i lys av dette, slik at ikke det blir en uforbeholden støtte,
men at en også kan bruke prosessen i forbindelse med en
utvidelse av Sikkerhetsrådet til om mulig å fremme
en løsning på den ulykksalige Kashmir-konflikten.

  Jeg vet ikke om daværende utenriksminister
Vollebæk, som satt i daværende statsminister Bondeviks
regjering, vurderte dette spørsmålet, slik Bondevik
nå ber om at vi skal gjøre. Faktum er at vi har
tatt utgangspunkt i at dette er verdens største demokrati,
representerer en sjettedel av jordens befolkning og kommer fra den
tredje verden. Vi anser det for å være vanskelig å komme
utenom dette store landet hvis Sikkerhetsrådet skal utvides.

Så kan man trekke inn mange andre
spørsmål som vi har dialog med India om. Det skal
vi fortsette å ha, men jeg tror ikke man skal blande for
mange kort i forbindelse med Sikkerhetsrådets reform. Det
er vanskelig nok som det er, å få utvidet Sikkerhetsrådet.
Det er stor motstand mot det. Vi har ansett det for å være
nødvendig å få større representasjon
fra den tredje verden, og da er det vanskelig å komme utenom
jordens absolutt største demokrati, som også kan
bli det største landet når det gjelder folketall,
om noen få år.

 Carl I. Hagen – til oppfølgingsspørsmål.

  Jeg merker meg at utenriksministeren refererer
til forrige utenriksminister, Vollebæk, at han så positivt
på Indias kandidatur. Det er vel slik at man ofte kan si
at man ser positivt på et eller flere kandidaturer uten
at man derigjennom endelig har slått fast at det er det
kandidaturet man vil støtte. Jeg synes det er stor forskjell
fra den forrige regjeringen, som så positivt på det,
til at statsministeren nå på besøk i
India slår fast at Norge vil støtte kandidaturet
til India.

Jeg vil gjerne spørre utenriksministeren
om han er enig i at det er en distinkt forskjell på disse
to tingene. 

Så vil jeg spørre: Hvis det
viser seg at det f.eks. er et flertall i Stortinget – nå har
det vært kritiske merknader fra Høyres leder og
fra Kristelig Folkepartis parlamentariske leder, og jeg kan slutte
meg til de to – som eventuelt ikke vil støtte
Indias kandidatur, er da utenriksministeren enig i at det er flertallet
i Stortinget som bestemmer dette, og ikke Regjeringen alene?

  Hvis det viser seg at det er et flertall i
Stortinget for å gå imot at verdens største
demokrati og snart det største landet i folketall skal
holdes utenfor Sikkerhetsrådet i forbindelse med en reform,
en utvidelse av Sikkerhetsrådet, får vi drøfte det
der og da. Jeg tviler på om et slikt flertall vil etablere seg
når det kommer til stykket. Da ville man i så fall komme
på kant med svært mye, ikke bare i norsk utenrikspolitikk,
men også med veldig mye utenfor våre egne grenser.
Så la oss drøfte det der og da.

For øvrig vil jeg legge til: Det er
en prosess. Vi er i dialog med mange andre land, ikke minst de nordiske
landene, som det er sterk tradisjon for å koordinere seg
med, når det gjelder FN-spørsmål. Vi
må hele tiden forholde oss til den prosessen og se hvilke
standpunkter vi har. Det er ikke fastlagt et mønster på forhånd
her.

Noen går inn for en stor utvidelse
av Sikkerhetsrådet, andre ikke for noen. Vi har lagt oss
midt imellom. Det vi nå har sagt, rimer godt med det som
er sagt her i Stortinget.

  Presidenten vil understreke at det
ikke er anledning til å ta telefoner i stortingssalen.
Dette retter seg spesielt til Bjørn Hernæs, som
nå sitter med en telefon. 

– Bjørn Hernæs,
det er ikke anledning til å sitte med telefon i salen!

Vi går videre til neste hovedspørsmål.

  Jeg har et spørsmål til
næringsministeren.

Det halvstatlige investeringsfondet på 5 milliarder
kr er kommet et skritt nærmere. Regjeringen foreslår
et statlig investeringsselskap som skal plassere statens penger
i et antall regionale fond sammen med private, et selskap som skal
være uavhengig av Nærings- og handelsdepartementet.
Regjeringen har ved flere anledninger sagt at nye statlige arbeidsplasser
ikke skal opprettes i Oslo-området. Senest da regionalmeldingen
ble presentert ble dette sagt, men det står også i
langtidsprogrammet.

Hovedselskapet, altså det rent statlige,
kommer til å bli svært viktig. Der kommer strategien
for denne investeringsvirksomheten til å bli lagt, der
blir det bestemt hvor mye som skal investeres i de ulike fondene,
og sannsynligvis i hvilke byer de skal plasseres. Det vil også bli
bestemt hvem som skal sitte som styremedlemmer i de ulike regionale
fond.

Kan statsråden love at hovedbasen
for det statlige investeringsselskapet ikke skal ligge i det sentrale østlandsområdet?

  Forrige fredag la Regjeringen frem stortingsmeldingen
for Stortinget, så den ligger nå i Stortinget
til behandling. 

Regjeringen har ikke gått inn i lokaliseringsdiskusjonen,
fordi det har vært meget viktigere å sørge
for å få nok investorer til dette fondet som er
villige til å gå inn på de forretningsområdene,
som faktisk Stortingets flertall har lagt til grunn, som dreier
seg om bioteknologi, det marine området, IKT, miljø og
energi. Det som har vært vår hensikt, er at de
fondene som eventuelt blir fylt opp i forhold til forretningsideen,
de vil komme på de stedene som virksomhetene er. Men vi
må ta én ting av gangen. Det aller viktigste nå er å få tak
i de investorene som skal være med sammen med staten. 

  Mitt spørsmål dreide seg
om det rent statlige investeringsselskapet som skal forvalte 2,5 milliarder
kr, og som skal få med private investorer. Det må selvfølgelig
komme i gang før man får de private med. 

Vi har en sterk sentralisering, og det trengs
en ny tankegang for å stoppe den. Da er det noen arbeidsplasser som
er viktigere enn andre med hensyn til hvor de ligger, og jeg mener
at hvor dette Grete Knudsen-fondet blir plassert, vil gi et kraftig
signal. Det er viktig at plasseringen ikke blir slik at den forsterker
sentraliseringen og de distriktsopprørene som vi har. Jeg
mener at plasseringen av fondet er så viktig at Stortinget
faktisk må avklare den. Jeg mener også at det
av andre årsaker enn sentraliseringen er sunt å spre
fondsforvalterne i dette landet. 

Den forrige regjeringen arbeidet for at Trondheim skulle
styrkes som finanssenter. Ikke minst fins det der et godt og sterkt
miljø for innovasjon og kommersialisering, og SIVA er en
landsdekkende innovasjonsaktør som har lyktes godt. 

Vil statsråden legge vekt på det
jeg her nevner, ved valg av lokalisering?

  Det som er det aller viktigste nå,
det er at vi får med oss private investorer i forhold til
forretningsideene som Stortingets flertall har lagt opp til, inkludert
også Senterpartiets Morten Lund. Så det første
og viktigste ansvaret for den statlige delens virksomhet vil være å fremskaffe
pengene. Det er det aller, aller viktigste! Så må man
i neste omgang se hvor det kommer fondsinvestorer nok og virksomhet
nok til at de forskjellige fondene eventuelt vil plassere seg, for
som Regjeringen har lagt opp til, vil det antakelig bli flere fond.
Det vil ikke bare være ett fond. Og hvis det er investeringsvilje
fra Trondheim, Bergen, Stavanger, Tromsø – fra
alle dem som har vært aktive og utviklet denne modellen –vil
også de ulike fondene kunne bli plassert der. Men å bestemme
seg på forhånd, lenge før man har fått
inn de pengene, synes å være fullstendig galt.

 Vi går videre til neste
hovedspørsmål.

 Jeg har et spørsmål til utenriksministeren.

Jeg har registrert at utenriksministeren har
fått kraftig motbør fra kretser innenfor Arbeiderpartiet
og fagbevegelsen for sin Midtøsten-politikk. Etter min
mening er mye av denne kritikken dypt urettferdig. Hvis en skulle følge
den, ville det bl.a. ødelegge mye av Norges rolle i fredsarbeidet. 

Så mitt spørsmål
er i korthet følgende: Vil utenriksministeren holde fast
på sin linje i Midtøsten-politikken?

  Jeg tror ikke det er riktig å si
at vi har fått «kraftig motbør».
Det har vært visse synspunkter fra enkelte kretser som
fra et presseorgan har blitt betydelig overdrevet til det formålet,
synes jeg. 

For øvrig vil jeg si at jeg og denne
regjering kommer til å holde fast ved den linje som vi
har, og det er å bistå partene til å komme
tilbake til forhandlingsbordet, og å bistå de
palestinske myndighetene nå til å overkomme den økonomiske
krise. Vi leder den komiteen på internasjonal basis som
arbeider med dette. Jeg reiser i morgen til New York for å sluttføre
arbeidet i den komiteen som FNs generalsekretær og USAs
president oppnevnte for å se på årsakene
til volden, og jeg vil komme med anbefalinger om hvordan man skal
dempe volden og komme over i en forhandlingsfase igjen. Vi tror
at våre anbefalinger kan bety noe for begge parter. Vi
har arbeidet på det grunnlaget, og vi fortsetter å arbeide
på det grunnlaget. 

  Jeg takker for svaret. Hvorvidt det ikke er «kraftig
motbør» det som bl.a. er kom- met fram i Dagsavisen,
er vel et forsøk på å redusere kritikken.
Hvis en leser ord og uttrykk som her er brukt, har jeg litt vanskelig
for å forstå at dette ikke kvalifiserer til et
såpass beskjedent uttrykk som «kraftig motbør».
Men det er ikke det viktigste her. Det viktige er, og det er jeg tilfreds
med, at utenriksministeren på tross av denne kraftige kritikken
fastholder sin linje i Midtøsten-politikken, og det vil
han ha vår støtte for her i Stortinget.

Problemene er flere, bl.a. at palestinernes
leder, Yasir Arafat, ikke offentlig har villet ta avstand fra all
voldsbruk. Det har provosert israelerne. Og problemet på den annen
side er selvsagt bl.a. at Israel har hatt overreaksjoner mot den
voldsbruk som har funnet sted fra palestinernes side. Ellers trengs
det etter mitt syn også en regional tilnærming
til denne konflikten, hvor en også må trekke inn
forholdene til de omkringliggende land. 

Jeg tror jeg avslutter med dette. Jeg har egentlig
ikke behov for noe tilleggsspørsmål, for jeg var
godt tilfreds med utenriksministerens svar og håper han
føler at det er en støtte. 

  Jeg kan bare svare det at Norge i FN har stemt
for at Israels svar på intifadaen har vært overdreven
maktbruk, men vi har også stått på linje
med andre viktige aktører i dette som peker på de
problemene som voldsbruken på palestinsk side fører
til. Det har vært terroraksjoner mot den israelske befolkningen,
og det har ført til en stemning på den siden også som
gjør at det er vanskelig å ta opp igjen fredsforhandlingene. 

For øvrig vil jeg også legge
betydelig vekt på de israelske bosettingene og de sikkerhetsproblemene
som det skaper, og de negative holdningene som dette nå skaper på palestinsk
side. Så det er mange fasetter av denne konflikten. Jeg
tror at når Mitchell-rapporten kommer på bordet – vi
skal sluttføre arbeidet med den i New York i morgen og
fredag – så vil det bli en balansert framstilling,
og vi håper at det kan danne grunnlag for å komme over
i en bedre fase.

 Det blir oppfølgingsspørsmål – Kristin Halvorsen.

  Om Kjell Magne Bondevik er fornøyd
med at norsk utenrikspolitikk når det gjelder Midtøsten,
står fast så er ikke vi fornøyd med at
norsk Midtøsten-politikk står fast når
alt annet forandrer seg i forverret retning.

Det er rett og slett slik at det etter siste
valg i Israel har oppstått en forverret situasjon. Sharon
er valgt på en krigserklæring mot palestinerne.
Norge var blant de siste som sa klart fra om at det er forskjell
på en makt som okkuperer et land, og de som blir okkupert.
Vi syntes det var pinlig at da Israel rykket inn i Gaza og Powell,
den amerikanske utenriksministeren, tok avstand fra dette, EU kom
på banen og Israel trakk seg ut, først da syntes Norge
at det var på sin plass å protestere, når
alle de andre hadde protestert. Er det ikke rett og slett på tide
at Norge skjerper tonen overfor Israel?

  Den framstillingen som gis her, er direkte
gal. Vi var før amerikanerne. Vi var før EU. Jeg
ringte utenriksminister Shimon Peres og sa fra om den norske holdningen
til deres innmarsj i A-områdene i Gaza, og sa at man burde
trekke seg ut, fordi det var områder som Israel hadde overgitt
til palestinske myndigheter. Dette skjedde før Colin Powell kom
på banen. Det skjedde før jeg visste at han ville komme
på banen, og det skjedde før også EU
kom ut med sin erklæring. Så dette er direkte
galt. Men jeg har sett at noen har framstilt det slik som Kristin
Halvorsen nå gjør, og hun bygger på den
framstillingen. Men det er galt. Holdningen min stod i Dagbladet
morgenen etter dette skjedde, og den stod på trykk i Dagbladet
før Colin Powell hadde kommet med sin uttalelse – faktisk
mange timer før.

 Vi går videre til neste
hovedspørsmål.

  Jeg har et spørsmål til
utenriksministeren som gjelder den måte Norge ivaretar
sine forpliktelser på Svalbard på etter Svalbardtraktaten. 

Ifølge avismeldinger er det en gryende,
muligens voksende, uenighet med hensyn til Norges syn på verneinteressene
og Russlands synspunkter når det gjelder å utøve sine
rettigheter til næringsvirksomhet – altså den
klassiske konflikten: verneinteresser mot næringsvirksomhet. Det
jeg gjerne vil spørre utenriksministeren om, er om han
kan forsikre Stortinget om at Norge, hvis vi skal ha en veldig tøff
holdning overfor Russland, sikrer seg støtte fra Svalbardtraktatens
andre signatarmakter, slik at vi ikke risikerer at vi går
så høyt på banen at vi også kan støte
fra oss andre viktige land i en slik eventuell konflikt – som
kan komme.

  Jeg håper ingen norsk regjering – nåværende
eller framtidig – vil gjøre det som Hagen nå anbefaler,
nemlig å drive spill blant Svalbardtraktatens andre signatarmakter.
Svalbardtraktaten slår utvetydig fast at Norge har full
suverenitet på Svalbard, at vi har rett til å utøve
vår myndighet der, forutsatt at vi ikke forfordeler eller
diskriminerer noen som har signert traktaten. Vi er selvfølgelig
ikke i noen konsultasjoner med andre land om hvordan vi skal forholde oss
til det som er norsk myndighetsutøvelse, som vi har rett
til å utøve på vegne av Norge i forhold
til signatarmaktene. Det ville etter min oppfatning være å bringe
oss inn i en situasjon vi ikke bør komme inn i, der nettopp land
vil kunne betvile norsk suverenitet over Svalbard.

Når det gjelder miljøvernbestemmelsene,
er de i samsvar med Svalbardtraktaten. Vi vil selvfølgelig
ta tilbørlig hensyn til dem som er til stede på Svalbard,
men innenfor de rammer som denne miljøvernloven gir. Det er
helt på det rene at miljøet må være øverst
på dagsordenen når det gjelder Svalbard. Men samtidig
må vi sikre at de landene som ønsker å være
der, som har vært der, og har lange tradisjoner for å være
der, kan drive næringsvirksomhet. 

Kortene må ikke blandes, slik Carl
I. Hagen nå forsøker på – at
vi på Svalbard så å si skulle inngå allianser med
andre land i forhold til én signatarmakt. Det vil jeg sterkt
advare mot.

  Jeg er ikke enig i den framstillingen av mitt
spørsmål som utenriksministeren nå gir. Opp
gjennom årene har det vært flere saker når
det gjelder den rettighet til suverenitetshevdelse som Norge har etter
Svalbardtraktaten. Det jeg vil forsikre meg om at Regjeringen har
til hensikt å følge, er at man ikke skal bidra
til at det blir en voksende konflikt i forbindelse med Norges suverenitetshevdelse
og utøvelse av de myndigheter som vi er tillagt etter traktaten,
og at man har det formål med å hevde suvereniteten
at det ikke skal kunne vokse fram noen store konflikter. Det har
vært nok konflikter allerede rundt Svalbard. Jeg går
ut fra at utenriksministeren er enig i at formålet er at
vi utøver suvereniteten i henhold til traktaten, til full
tilfredsstillelse for de andre signatarmaktene.

  Det er en måte å skape forvirring
om norsk svalbardpolitikk på, og det er den som Carl I.
Hagen nå anbefaler oss. Jeg kjenner ikke til noe tilfelle
der vi har konsultert en gruppe blant land som har signert denne
traktaten. Jeg kjenner til at vi i forbindelse med bergverksdriften
i 1925 konsulterte alle land som er signatarmakter, og de godkjente
den. Men jeg kjenner ikke til at vi har konsultert noen land, eller
en gruppe land, i forhold til dette. Det ville være å bringe
oss inn i en situasjon som vi ikke bør bringes inn i.

Det er én måte å sikre
at det ikke blir forvirring og problemer rundt Svalbard på.
Det er at Norge har en fast linje, en forutsigbar linje, og at en
ikke diskriminerer noen i forhold til det som er norsk lovgivning.
Men vi må holde fast ved at det er norsk suverenitet som
gjelder helt og holdent på Svalbard. 

 Vi går videre til neste
hovedspørsmål. 

  Jeg vil gjerne stille utenriksministeren et
spørsmål:

Er det slik at utenriksministeren gjerne ønsker
debatt om utenrikspolitiske spørsmål? Jeg må si
det har forundret meg ved flere korsveier at utenriksministeren
når det kommer fram kritikk – særlig
når det gjelder diskusjonen om Norges holdning til situasjonen
i Midtøsten og det som mange oppfatter å være
en for servil holdning i forhold til Israels overgrep – gjør
så godt han kan for å underkjenne hvor mange det
er som reiser slik kritikk, og sier at vi som diskuterer utenrikspolitikk
i Norge, egentlig driver en innenrikspolitisk debatt, av helt andre
hensyn enn det som er situasjonen i Midtøsten. Dette toppet seg
sist ved at Jagland mente at folk som kritiserte Norges rolle i
Midtøsten, satt hjemme og kokte! 

Er dette en måte å oppmuntre
til en skolert debatt om norsk utenrikspolitikk på?

  Jeg er litt forundret over hva som har skjedd
her i salen i dag. 

Først tar man opp en formell debatt
om retten for det absolutt største land i verden til å sitte
i FNs sikkerhetsråd, dersom det skulle bli utvidet, nemlig
India – kanskje med henblikk på å sikre
noen marginale stemmer ved valget, hva vet jeg. Så begynner
man å reise tvil om norsk Svalbard-politikk, som er forutsigbar,
som er fast. Og så kommer man med en direkte gal opplysning
om hva vi har gjort i Midtøsten, og hva vi står
for der – det var jo det forrige spørsmålet,
fra Kristian Halvorsen. Jeg er litt forundret over det. 

For øvrig ønsker jeg debatt
om norsk Midtøsten-politikk. Jeg forstår veldig
godt de holdningene som er i deler av det norske folk, og som er
i Arbeiderpartiet. Jeg skrev i en artikkel i Dagsavisen søndag
at det at man nå retter sine øyne mot Israel,
er naturlig, fordi de har det største maktapparatet, og
palestinerne mangler sin frihet. Det er i tråd med arbeiderbevegelsens
solidaritetsinstinkt å ta parti mot den som har det største
maktapparatet, når man ser hva som foregår. Men
det betyr ikke at man skal beskrive norsk utenrikspolitikk på en
helt feilaktig måte, som jeg føler foregår
i mange kretser nå. Det er en helt feilaktig fremstilling å si
at vi ikke har tatt avstand fra Israels voldsbruk. Men
vi har, som det internasjonale samfunn for øvrig – i
hvert fall de vi må koordinere oss med, som i hovedsak
er EU, Russland og USA – også pekt på at
det er to parter, og at det foregår vold også fra den
andre parten, som fører til at situasjonen blir nesten håpløs
for dem i Israel som ønsker å gjenoppta fredsforhandlingene.
Det må man også peke på. Man må ha
et balansert bilde i denne konflikten.

  Det er ikke slik at SVs leder deltar i noe
slags forfølgelsesraid på utenriksministeren på ulike
utenrikspolitiske felt, og ønsker å misforstå.
Jeg tror neppe det er klokt – riktignok av utenriksministe-
 ren – å kalle enkelte velgergrupper, særlig
i Oslo-området, for «marginale stemmer» og
koble det til spørsmålet rundt en eventuell indisk
deltakelse i Sikkerhetsrådet.

Men det er ganske slitsomt å delta
i en utenrikspolitisk debatt hvis den holdningen som utenriksministeren
har hver gang det kommer fram kritikk, er at den er feilaktig – hver
gang kritikken blir ganske sterk når det gjelder hvilken
rolle Norge skal ha når Oslo-prosessen er død, når
det ikke lenger er mulig å være en nøytral
brobygger mellom to parter, og når det faktisk er sånn
at det trengs et vestlig land som sier at det er forskjell på en
okkupant og en som blir okkupert. At man utfordrer utenriksministeren
på det, må da være en legitim, høyst
nødvendig og svært viktig politisk debatt for
Det norske storting – og ellers – å ta.

  Når det gjelder India, synes jeg
at man må løfte dette spørsmålet
opp fra et slikt nivå som hva man eventuelt kan tjene på i
en valgkamp her i Norge. Det dreier seg om verdens største demokrati,
og det representerer 1/6 av jordas befolkning. Da må man
se på det, istedenfor å ha et helt annet perspektiv
når man skal drøfte det. Det var det jeg pekte
på.

For øvrig har norsk utenrikspolitikk
og Midtøsten-politikk tatt utgangspunkt i det som Kristin
Halvorsen sier. Det er tre viktige pilarer i norsk Midtøsten-politikk:
Det er delingsplanen av 1947, som slår fast opprettelsen
av staten Israel, og som gav palestinerne rett til en egen stat. Det
er resolusjonene i Sikkerhetsrådet – 242 og 338 – som
slår fast at de okkuperte områdene det er snakk
om, er okkuperte, og at Israel er en okkupant, og som for øvrig
også slår fast, indirekte, at palestinerne har
en rett til en palestinsk stat. Og det tredje er Oslo-avtalen, som
slår fast at de to partene skal forhandle om dette spørsmålet. Det
er på det grunnlaget vi har ført norsk Midtøsten-politikk.

 Det blir oppfølgingsspørsmål – Lisbet Rugtvedt.

  Jeg vil gjerne følge opp kritikken
av Midtøsten-politikken. 

Mange føler altså behov for
klarere reaksjoner mot Israel, og Dagsavisen skriver i
dag at EU varsler at Israels opptreden kan få konsekvenser
for handelen med Israel. Noen generell boikott av Israels varer ønsker
ikke SV å gå inn på, men å la
være å importere varer fra israelske bosettinger
i palestinske områder virker fornuftig, slik SV ser det.

Er utenriksministeren enig i at vi bør
innføre restriksjoner mot import av varer fra israelske
bosettinger i palestinske områder?

  Det må jeg svare nei på.
Jeg tror ikke en slik boikott vil være mulig å gjennomføre
uten at man i så fall måtte boikotte israelske varer
mer i sin alminnelighet.

Hvis SV går inn på det, må jeg
minne om at det, etter det jeg trodde i hvert fall, har vært
bred enighet i Stortinget, iallfall mellom Arbeiderpartiet og SV
og flere andre partier, om at ensidige boikotter fra ett land ikke
er særlig hensiktsmessig. Det er jo det USA har drevet
med, og som vi har kritisert USA veldig sterkt for. Jeg trodde SV stod
for at boikottaksjoner skulle forankres i FNs sikkerhetsråd.
Nå går man ikke bare til å skulle boikotte
et bestemt land, men deler av et lands handel. Jeg tror man da slår
inn på en linje som det ikke er mulig å håndtere,
og som også står i motstrid til det som er formulert
av politikk på dette området gjennom mange, mange år.
Vi var glade for at Colin Powell kom og sa at man nå måtte
redusere de ensidige boikottene fra USAs side. Og så skal man
da gå den motsatte vei fra norsk side!

 Kjell Magne Bondevik – til
oppfølgingsspørsmål.

 Når det gjelder akkurat den siste
runden om Midtøsten, har jeg tidligere gitt uttrykk for
at Regjeringen i hovedsak har vår støtte, så det
skal jeg ikke forfølge. 

Det som gjorde at jeg bad om ordet, var at
jeg reagerte ganske sterkt på måten utenriksministeren
karakteriserte tidligere spørsmål i denne spontanspørretimen
på, at dette var spørsmål om en forestående
norsk valgkamp og velgergrupper i Norge. Etter mitt syn er spørsmålet
om Indias plass i Sikkerhetsrådet og forholdet til Kashmir-konflikten
og også Midtøsten-konflikten i seg selv så viktige
utenrikspolitiske spørsmål at det må kunne
reises i en spontanspørretime uten å møte
en slik holdning fra utenriksministeren.

Derfor er mitt spørsmål:
Mener ikke utenriksministeren at spørsmålet om
Indias plass i Sikkerhetsrådet og forholdet til Kashmir-konflikten
og også Midtøsten-konflikten i seg selv er så viktige
utenrikspolitiske saker at de må kunne drøftes
uten å møte den holdning at dette har med en forestående
norsk valgkamp å gjøre?

  Jeg bare konstaterer at det er trukket inn
i valgkampen på en svært uheldig måte,
som vil innebære at man fjerner seg fra det som er perspektivet
i denne saken, nemlig at det dreier seg om verdens største
demokrati. Norge har i lang tid tatt til orde for at de fattige
landene skal bli bedre representert i Sikkerhetsrådet.
Når det kommer til det spørsmålet at
man faktisk får den muligheten, reiser man en stor debatt,
til tross for at tidligere utenriksminister Knut Vollebæk
sa seg enig ved å uttrykke: Jeg er ikke uenig, og jeg ser
positivt på at man reiser det spørsmålet.
Da blir det et spørsmål om en mangel på kontinuitet
som jeg vil påpeke her, og som det må finnes en
grunn til.

For øvrig mener jeg at det er feilaktig å påstå at
Norge reagerte etter USA og EU når det gjelder Israels
maktbruk i Gaza for kort tid siden. Det er direkte feil å fortsette å påstå det,
og det må det være mulig for en norsk utenriksminister
også å påpeke. Jeg synes at debatten
må føres ut fra de faktiske forhold, og ikke ut
fra hva som det påstås at vi gjør.

 Vi går videre til neste
hovedspørsmål.

  Mitt spørsmål går
til kulturministeren.

Det er kjent at både den sittende
regjering og også veldig mange i Norge er veldig opptatt
av når vi går inn i IT-tidsalderen, at vi skal
ha kritisk kompetanse og en kulturbasert kompetanse. Jeg er av dem
som mener at den norske konversasjonsleksikontradisjonen har bygd
opp det i en årrekke og gitt oss noe unikt kunnskapsmessig
og kulturpolitisk.

Vi har nå på mange måter
fått klare meldinger om at databasen til Store Norske leksikon
er i fare. Det er fra dem som driver med det, før de eventuelt
skulle gjøre noe som er til skade for denne basen, tatt
kontakt overfor den sittende regjering for å finne praktiske
løsninger. Ser kulturministeren nå praktiske løsninger
som gjør at vi kan beholde denne unike databasen som grunnlag
for norsk kultur, men også som grunnlag for å drive – skal
vi si – kritisk kompetanseopplæring på nettet?
For det er jo slik at når sannheten er et tastetrykk unna,
må det også være databaser som er et
tastetrykk unna, som holder god kvalitet, og som vi kan stole på 100 pst.

  Fra statens side er det en klar intensjon å finne
fram til en løsning når det gjelder den nasjonale
kunnskapsbasen. Vi har hatt drøftelser, og vi har i dag
innkalt Kunnskapsforlaget til drøftelser om hvordan forhandlingene
omkring fremtiden til den nasjonale kunnskapsbasen skal kunne se
ut. Det er en rekke spørsmål som må avklares.
For oss er det ikke forlaget i seg selv som skal reddes, men denne
unike nasjonale kunnskapsbasen, som vil være av stor betydning
også  for folks forhold til teknologi og for Norge som
kulturnasjon.

  Jeg takker statsråden for at hun
gir uttrykk for en aktiv og positiv holdning.

Jeg tror det er svært avgjørende
at man finner en praktisk løsning, fordi jeg opplever i
møte med mye av det som vi kan kalle for det moderne IT-landskapet,
at folk faktisk får en kunnskap som er så fragmentarisk
at de ikke skjønner hva de ser. I land utenfor vårt
eget, f.eks. andre nordiske land, satser man i dag mange penger – titalls
millioner – på å bygge opp en slik database
som vi nå har hatt i nesten 100 år. 

Jeg vil bare med dette på det sterkeste
oppfordre statsråden til at det blir funnet en løsning,
og at vi sørger for at denne unike skatten nettopp i IT-tidsalderen
blir i behold, slik at den generasjonen som nå bruker tastetrykkene,
også får nok kompetanse med seg på veien
til at man på Internett klarer å skjelne mellom
søppel og det som er av høy kvalitet. Jeg oppfatter
statsråden slik at det vil hun. Dette er da et sterkt oppmuntrende
tilrop til henne om å holde trykket.

  Informasjonssektoren er i stor endring, og
gammelt innhold etterspørres i mange nye sammenhenger.
Det er en rekke spørsmål som må avklares
for å sikre denne unike kunnskapen, som vil være
av stor betydning for Norge som kulturnasjon.

Regjeringen er veldig opptatt av å finne
en løsning. Vi må avklare en rekke forhold både
når det gjelder andre aktører, og når
det gjelder den kommersielle delen av dette. Dette skal vi komme
tilbake til, og vi setter stort trykk på å finne
fram til en løsning, eventuelt gå inn på en
prøveordning over to–tre år for å se
hvordan basen vil kunne nyttiggjøres av skolebarn, biblioteker
osv.

 Vi går videre til neste
hovedspørsmål.

  Jeg har et spørsmål til
næringsministeren. Under Bondevik-regjeringen tok seks departementer
et felles initiativ for å fremme entreprenørskap
og næringskompetanse hos barn og unge. Landbruksdepartementet,
Fiskeridepartementet, Kommunaldepartementet, Miljøverndepartementet,
Kirke-, utdannings- og forskningsdepartementet og Næringsdepartementet
tok dette tverrfaglige initiativet, og Kirke-, utdannings- og forskningsdepartementet
skulle være en samordner. Mange næringsorganisasjoner
var veldig glade for at dette initiativet ble tatt. Det er nå kommet
mange signaler fra miljøet om at de savner Regjeringens
engasjement. Hva vil næringsministeren gjøre med
dette?

  Fra Nærings- og handelsdepartementets
side har en fulgt opp dette initiativet. Vi har hatt en rekke samråd
og møter – og internasjonale møter om
entreprenørskap, også når det gjelder
den yngre garde. 

Vi har også lagt opp til å få vedtatt
direktivet som gjelder entreprenørskap, og vi har hatt
et godt samarbeid med Kirke-, utdannings- og forskningsdepartementet, som
har vært med i de praktiske forberedelsene når
vi har gjennomført de helt konkrete debattene og arbeidet sammen
med dem som er i konkret virke.

  For å få dette til å bli
en ordinær virksomhet i skolehverdagen er finansieringen
et kjernespørsmål. Jeg har erfaring fra det fra
den jobben jeg hadde tidligere også. Varige ordninger må til
for å få dette på plass. Vil Næringsdepartementet
ta et tyngre ansvar for dette?

  Det har vi faktisk gjort. Det er vi som konkret
har fulgt dette opp i praksis, og jeg føler på en
måte at jeg må få frem hva det helt konkret dreier
seg om, for å vite på hvilke områder
dette ikke måtte være fulgt opp. 

Når det gjelder Kirke-, utdannings-
og forskningsdepartementets holdning, er den nettopp at entreprenørskap skal
være en integrert del av skolehverdagen – det
skal ikke være noe som skal komme utenpå.

 Vi går videre til neste
hovedspørsmål.

 Jeg har et spørsmål til nærings-
og handelsministeren. 

For nesten to år siden etablerte Bondevik-regjeringen et
program for «Et enklere Norge», som skulle innlemmes
i den nye regjeringens program om en fornyelse av offentlig sektor.
En forutsetning var at det skulle komme rapporter hvert halvår
om fremdriften i dette. Nå har ikke det skjedd. NHO har
i en rapport konstatert at en del av disse prosjektene har stoppet
opp, blitt forsinket eller ikke gjennomført, og vi har
fortsatt 649 skjemaer og registreringsplikter som selvstendige næringsdrivende
skal forholde seg til. Når kan våre gründere
og industrialister i dette landet regne med å se konkrete
resultater av Regjeringens arbeid, noe som virkelig betyr noe når
det gjelder å redusere og forenkle skjemaveldet i Norge?

  Når det gjelder den NHO-rapporten
som representanten Hedstrøm viser til, viste den samtidig
at det var en god del av tiltakene som faktisk var gjennomført.
Videre har Regjeringen lagt opp til et mye bredere fornyelsesarbeid,
som «Et enklere Norge» inngår som en
del av. 

For svært kort tid siden avgav Næringslovutvalget
en innstilling når det gjelder å se konsekvenser
både av lover og forskrifter, og det har nå skissert
en ordning som det mener vil være langt bedre for å sikre
en enklere saksgang. Rapporten deres vil på vanlig måte
bli sendt på høring. Så Regjeringen har
en bred tilnærming, samtidig som vi søker å følge
opp de tiltakene som kom fra den forrige regjeringen.

  Det er riktig som statsråden sier,
at det er ni prosjekter som har fulgt fremdriftsplanen eller som
har blitt gjennomført av de 46 prosjektene som NHO har
gått inn i. Men dette har vært enklere prosjekter
og prosjekter som ikke har betydd svært mye, slik at det
norske næringsliv er i ferd med å miste troen på at
det vil skje noe i praksis som kan underlette deres hverdag. 

Den tidligere nærings- og handelsminister
gav et løfte om å redusere skjemaveldet med 25 pst.
i løpet av to år. Kan statsråden gi noen
signaler om det samme, slik at næringslivet kan få troen
tilbake på at dette ikke bare blir prek, men at man gjennomfører
noe som betyr noe i praksis for norsk næringsliv?

  Nå ble det gjort en undersøkelse
av hvor meget tidligere statsråd Sponheim i praksis maktet å forenkle,
og han nådde nok på langt nær det målet
som han selv hadde satt seg på dette området.
Jeg husker ikke nøyaktig, men det var i hvert fall langt
under de 25 pst. som var satt opp. Jeg tror det er fornuftig
ikke å gi noen garantier, men å ha en offensiv
holdning til hva som skal gjøres. 

Blant annet det med døgnåpen
forvaltning, som man nå arbeider med, vil gjøre
sitt til at næringslivet kan gå inn og få informasjon
hele døgnet på områder de er tjent med.
Hele byggesaksområdet, som er et tilbakevendende område,
vil også bli forenklet ved at man kan bruke en døgnåpen
forvaltning. Og ikke minst har man dette med forskrifter som følger
av lover, som nå da Næringslovutvalget
har lagt frem et forslag om. 

 Det blir oppfølgingsspørsmål – Lars Sponheim.

  Det er bra at Regjeringen har satt i gang
en bred og omfattende forenkling når det gjelder systemer
og avbyråkratisering på mange områder, men
det er også viktig å få en forenkling
som oppleves som en enklere hverdag på områder
hvor bedrifter og borgere sliter, og det handler «Et enklere
Norge» om. Derfor er det urovekkende at det som er gjennomført
av disse prosjektene, slik NHO-rapporten viser, i all hovedsak ble
gjennomført før regjeringsskiftet. I rapporten
sier man at en stor del av prosjektene er sterkt forsinket eller skrinlagt,
og det handler om den enkelte hverdagen for disse bedriftene. 

En ambisjon om 25 pst. reduksjon av skjemaveldet
vil bli nådd hvis det store prosjektet med Skattedirektoratet og
Finansdepartementet og Næringsdepartementet gjennomføres,
hvor næringsoppgavene kan leveres elektronisk. Da kommer
det store raset når det gjelder skjemaforenkling. Den ambisjonen
synes jeg min etterfølger også bør ha.
For det er en konsekvens av dette prosjektet som nå pågår. 

  Det er jeg helt enig i, og det er også under
oppfølging. I tillegg har vi i prosjektet som den tidligere
regjeringen satte i gang og fulgte opp etter Jagland-regjeringen,
nemlig næringsvennlige kommuner, også vist til
at det er andre problemer i hverdagen som man må løse
lokalt, der hvor både næringslivet og den kommuneansatte
møtes. 

Det er mange områder vi må gå inn
på, på bred front, men det store grepet i tillegg
til dette med det elektroniske, som representanten Sponheim nevner,
er jo å se på forskrifter som følger
av lovene, å kunne gå inn og se på konsekvensene
av de lovene som dette huset faktisk vedtar.

 Da er vi kommet til siste hovedspørsmål.

  Jeg har et spørsmål til
nærings- og handelsministeren.

Vi holder på å bygge nye
fregatter, og vi bygger også et nytt kystvaktfartøy,
som har en bredde som tilsier at man må langt av gårde
før det kan tas i dokk. Næringsministeren er kjent
med at det i lang tid har vært arbeidet for å få en
vedlikeholdsbase i Harstad-området. Og mitt spørsmål
blir da: Når kan man forvente at Regjeringen tar stilling
til hvorvidt det skal etableres en vedlikeholds- og servicebase
for de nye fregattene i Harstad-området?

  Representanten Bastesen nevnte en vedlikeholdsbase,
en tørrdokk, i Harstad, men understreket at dette dreier
seg om et forsvarsmessig vedlikehold av fregatter og kystvaktfartøy.
I tillegg til dette har både LO, NHO og de lokale instansene
i Nord-Norge sagt at dette skal være en tørrdokk
som også skal drive på ren kommersiell basis.
Det vil altså si at det vil være en stor andel
som skal bygges for private midler og drives med private midler.
Ut fra at dette er en todeling, har Forsvarsdepartementet og Nærings-
og handelsdepartementet invitert de involverte grupperingene til
møte i departementet den 2. mai, ikke bare for å få klarlagt
hva staten skal bidra med i forbindelse med det forsvars- og beredskapsmessige,
men også hvordan den private delen skal finansieres.

  Jeg takker statsråden for svaret.

Det var ikke noe svar på spørsmålet
mitt, som gjaldt når det var forventet at man tok et standpunkt.
Det har vært jobbet med denne saken i et par år
i alle fall. Og det er greit nok å skyve det over på de
private, men tross alt må statens andel og ikke minst SNDs
andel av lånekapitalen klargjøres. 

Jeg forstår godt ut fra statsrådens
dialekt at det er en viss beslutningsvegring når det gjelder
denne saken. Hun hadde vel helst sett at det var i hennes hjemområde
det hadde blitt jobbet mest, men nå er spørsmålet:
Når kan man forvente at Regjeringen tar et standpunkt i
denne saken? Selv om det skal være et møte 2.
mai, er spørsmålet altså om når
dette vil skje.

  Nå er ikke jeg forsvarsminister,
og det er jo forsvarsministeren som håndterer de beredskapsmessige
forholdene. Når det gjelder SND, er det automatikk i forhold
til hva man går inn i og kan være med og bidra
til på den private siden.

Det er viktig at vi ikke nå fortsetter å gå rundt
grøten. Vi må få klarhet i hva den private
delen skal delta i, og så får man diskutere samfunnets
del samtidig. Man kan ikke skyve alt dette over på samfunnet
alene. Det er en umulighet, for samfunnet skal ikke bygge private
tørrdokker. Det skal gjøres av de private.

 Tiden for den muntlige spørretimen
er nå omme, og vi går over til den ordinære
spørretimen.





                    
                    
                    

 Det blir noen endringer i den oppsatte spørsmålslisten,
og presidenten viser i den sammenheng til den oversikt som er omdelt
på representantenes plasser i salen. 

De foreslåtte endringer i dagens spørretime
foreslås godkjent. – Det anses vedtatt.

Endringene var som følger: 

Spørsmål 3, fra representanten
Einar Steensnæs til finansministeren, vil bli tatt opp
av representanten Olaf Gjedrem.

Spørsmål 5, fra representanten
Bent Høie til kommunal- og regionalministeren, vil bli
besvart av finansministeren på vegne av kommunal- og regionalministeren, som
er bortreist.

Spørsmål 9, fra representanten
Erik Dalheim til miljøvernministeren, vil bli besvart av
arbeids- og administrasjonsministeren som rette vedkommende. Etter
anmodning fra arbeids- og administrasjonsministeren blir dette spørsmålet
flyttet og besvart etter spørsmål 2, som skal besvares
av samme statsråd.

Spørsmål 12, fra representanten
Bjørn Hernæs til justisministeren, vil bli tatt
opp av representanten Børge Brende.





                    
                    








        

Spørsmål 1


    
        

Spørsmål 2


    
        

Spørsmål 9


    
        

Spørsmål 3 


    
        

Spørsmål 4


    
        

Spørsmål 5 


    
        

Spørsmål 6


    
        

Spørsmål 7


    
        

Spørsmål 8


    
        

Spørsmål 10


    
        

Spørsmål 11


    
        

Spørsmål 12


    
        

Spørsmål 13 


    
        

Spørsmål 14


    
        

Spørsmål 15


    
        

Spørsmål 16 


    



                    

  Dette spørsmål,
fra representanten Erik Dalheim til miljøvernministeren,
vil bli besvart av arbeids- og administrasjonsministeren som rette
vedkommende. 

  Jeg vil stille følgende spørsmål
til arbeids- og administrasjonsministeren:

«Papir basert på retur av
drikkekartonger er i dag et hovedprodukt fra Hurum Fabrikker AS.
Skal man lykkes i materialgjenvinning av avfall, må innsamling,
produksjon av nye produkter og salg av disse sees som en helhet.
Staten har sitt prosjekt Grønn Stat knyttet til denne utfordring. 

Hva er i denne sammenheng status på statens
innkjøpsrutiner knyttet til returbaserte papirprodukter?» 

  Statlige anskaffelser er et desentralisert
ansvar. Det vil si at det tilligger den enkelte virksomhet å gjennomføre
sine innkjøpsprosesser i henhold til gjeldende rammebetingelser.
Det er altså ikke slik at staten har faste, felles innkjøpsrutiner
utover det som følger av sentrale rammeavtaler og gjeldende
regelverk. 

Statens forvaltningstjeneste har inngått
slike rammeavtaler med to leverandører som leverer papir
laget av returemballasje. Imidlertid utgjør slikt papir
en liten del av det totale avrop over rammeavtalene. Årsakene er
at slikt papir ikke oppfyller kravene til arkivbestandighet. Derfor brukes
det hovedsakelig til trykksaker som ikke er ment å ha varig
verdi. Videre benyttes produkter som permer og skilleark laget av
resirkulert papir. 

Staten ønsker å legge til
rette for en bærekraftig utvikling og bidra til å ivareta
miljøhensyn gjennom offentlige innkjøp så vel
som på andre områder. Sammen med Miljøverndepartementet
har vi initiert prosjektet Grønn Stat, der hovedtemaet
er å finne metoder og tiltak som kan redusere miljøbelastninger
fra statlige virksomheter. Ett av elementene i dette prosjektet
er å øke andelen emballasje og papirprodukter
basert på/laget av returmasse. Prosjektet Grønn
Stat, som er et treårig prosjekt, går ut dette året,
2001, og skal deretter evalueres. Et annet element er for så vidt å søke å publisere
og distribuere informasjon elektronisk, og således redusere
bruken av papir som sådan.

I løpet av 2001 tar vi sikte på å utarbeide
en innkjøpspolicy for offentlige anskaffelser hvor et av
satsingsområdene vil være å tenke nytt
for å ivareta miljøhensyn ved innkjøpsvirksomheten.
Dette skal gjøres innenfor rammen av gjeldende regelverk
for offentlige anskaffelser.

Ny lov om offentlige anskaffelser, som er basert
på EUs innkjøpsdirektiver og dermed EØS-relevant,
vil tre i kraft 1. juli i år. Her heter det i § 6
at statlige organer skal ta hensyn til livssykluskostnader og miljømessige
konsekvenser av anskaffelsen under planleggingen av den enkelte
anskaffelse.

Dette medfører at man skal vurdere
miljømessige konsekvenser av anskaffelsen på sikt,
og at man kan stille krav til et produkts miljøkvaliteter.
Den offentlige oppdragsgiver må da dokumentere at de krav
som stilles, er påkrevd for å nå de forventede
miljømålene han har oppstilt. Kravene må knytte
seg til produktets nytteverdi og ikke til produksjonsprosessen som
sådan.

Det er imidlertid ikke noe i veien for at man
kan stille krav til produktet som også vil få konsekvenser
for produksjonsprosessen. Kravet må rette seg mot resultatet
av produksjonsprosessen.

Det kan også stilles krav til at leverandøren
av produktet har en sertifiseringsordning for sine produkter, og det
kan stilles krav til miljøhensyn som er knyttet til levering,
emballasje, returordninger og gjenbruk i forbindelse med produktet
som anskaffes.

Jeg vil også si at Nærings-
og handelsdepartementet, som er regelverksforvalter på området,
er i ferd med å utarbeide en veileder for miljøbevisste
anskaffelser tilpasset det regelverk som trer i kraft 1. juli.
Arbeids- og administrasjonsdepartementet vil søke å samarbeide
med Nærings- og handelsdepartementet og Miljøverndepartementet
og fokusere på de mulighetene man har til å vektlegge
miljøhensyn når vi skal utarbeide innkjøpspolicy for
staten.

Gunnar Breimo hadde
her overtatt presidentplassen.

  Jeg vil takke statsråden for et betryggende
svar. De rutiner som nå etableres, virker veldig betryggende. 

Det som er en utfordring knyttet til dette,
som vi registrerer bl.a. i mitt distrikt, er at når bedrifter
bygger opp kompetanse knyttet til å produsere eksempelvis
papir av en ønsket kvalitet, er man naturligvis i en vanlig
forretningsmessig situasjon avhengig av at man får et salgsvolum
som gjør at bedriften ikke går konkurs før
man er på plass med gode innkjøpsrutiner i eksempelvis
statlig sammenheng. 

Jeg vil spørre statsråden
om man også i en slik sammenheng har en viss kontakt med
bedrifter som kan levere tilfredsstillende produkter, slik at det
er et samspill mellom slike bedrifters behov for å få solgt
produkter – naturligvis av tilfredsstillende kvalitet – i
et perspektiv som også er tilpasset inneværende år.
Det som er situasjonen her, er jo at man i løpet av 2001
tar sikte på å opparbeide en policy. Jeg vil tro
at det også er strategier knyttet til at det allerede er
innkjøpsordninger på plass.

  Selvsagt er vi her åpen for debatt,
dialog og diskusjon med de enkelte bedrifter, der de enkelte bedrifter
kan få informasjon om både statens nåværende
og fremtidige politikk på dette området, slik
at de kan foreta de nødvendige markedstilpasninger til
fremtiden. 

Det vi imidlertid ikke kan gjøre,
er å inngå leveringsavtaler med de enkelte bedrifter
som vil være i strid med statens anskaffelsesreglement,
som forutsetter at det skal være konkurranse basert på de
krav til produktet som staten stiller. Derfor er min innfallsvinkel
at vi skal jobbe videre med å stille de miljøkrav
som er nødvendige for at vi i staten fortsatt skal kunne
være ledende på å utvikle den grønne
stat, men ved siden av dette også sørge for at vi
har en åpen, frisk og god dialog med næringslivet, samtidig
som vi sørger for å ivareta de konkurransemessige
hensyn.

  Det er ingen flere spørsmål
fra meg, det var meget betryggende det som statsråden her
sier.

  Da blir det ikke noen flere svar
heller. Vi går da tilbake til spørsmål
3.





                

  Dette spørsmålet,
fra representanten Einar Steensnæs til finansministeren,
vil bli tatt opp av representanten Olaf Gjedrem.

  «Under behandlingen av kraftverksbeskatningen
ble det særlig fokusert på kommunekryssende anlegg
når det gjelder beskatning. Ifølge ordføreren
i Hjelmeland mister kommunen 5 mill. kroner i skatt fordi regelverket
avskjærer Hjelmeland som magasinkommune eiendomsskatt på kraftutbyggingen.
Statsråden lovet å følge opp denne saken,
men hittil har intet skjedd. 

Når kan de berørte kommunene
forvente en avklaring?» 

 Jeg er kjent med den problemstilling representanten
refererer til. Hjelmeland kommune hevder at dersom kommunefordelingen
av eindomsskattegrunnlaget for kraftanlegg hadde blitt basert på fordelingsreglene
i skatteloven § 18-7, ville kommunen fått
høyere eiendomsskatteinntekter av kraftanlegg i skatteåret
2001 enn hva de vedtatte kommunefordelingsregler leder til. Etter
informasjon jeg har fått fra Hjelmeland kommune, dreier
det seg etter kommunens syn om en forskjell i skatteinntekter på ca. 3,5 mill. kr.

De vedtatte regler for forenkling av eiendomsskattegrunnlaget
for kommunekryssende kraftanlegg ble basert på departementets
forslag i Ot.prp. nr. 1 for 2000-2001. Ved fremleggelsen
av forslaget ble flere alternative fordelingsmodeller vurdert, herunder
en mulig fordeling etter den modell som benyttes som grunnlag for
fordeling av hhv. formues-, inntekts- og naturressursskatt mellom kommuner
med kommunekryssende anlegg.

I proposisjonen ble det bl.a. lagt til grunn
at disse fordelingsreglene ikke har den nødvendige forankring
i de verdier som er beskatningsobjekt etter eiendomsskatteloven § 4.
Kommunefordeling basert på reglene i skatteloven § 18-7
for eiendomsskatteformål ville således forutsette
og innebære en endring av eiendomsskattelovens objektbegrep.
Videre ble det lagt til grunn at fordeling etter skatteloven § 18-7
også ville lede til omfordelingsvirkninger mellom kommunene
i forhold til tidligere system.

I Ot.prp. nr. 1 ble det imidlertid uttalt at
det tas sikte på en revurdering av eiendomsskattens omfang
generelt og av kommunefordelingsreglene for kraftanlegg spesielt i
forbindelse med den forestående generelle revisjon av eiendomsskatteloven
som oppfølging av NOU 1996: 20, Ny lov om eiendomsskatt. 

I samarbeid med Skattedirektoratet er det for øvrig nylig
igangsatt et større oppfølgingsarbeid i forhold
til effektene av ikraftsettelsen av eiendomsskatteloven § 8 for
kraftanlegg. Blant annet skal det innhentes opplysninger om endring
av eiendomsskatteinntektene mv. fra alle kommuner som har mottatt
fastsatte eiendomsskattegrunnlag på kraftanlegg for skatteåret
2001. 

I denne forbindelse er Skattedirektoratet også i
ferd med å foreta en sentral og samlet registrering av
gjeldende kommunefordelingsnøkler fastsatt etter skatteloven § 18-7.
Innhenting av dette materialet vil bl.a. danne grunnlag for en vurdering
av effektene av en mulig overgang til bruk av skatteloven § 18-7
som fordelingsregel. 

Ovennevnte materiale forventes først å foreligge
i løpet av sommeren. 

Jeg vil først kunne foreta en vurdering
av spørsmålet om eventuell omlegging av kommunefordelingsreglene av
eiendomsskattegrunnlaget for kraftanlegg når nevnte informasjon
er innhentet og materialet er vurdert i departementet. Tilsvarende
vil jeg først da kunne vurdere om det er grunnlag for eventuelt å forsere
mulige forslag om omlegging av kommunefordelingsreglene for kraftanlegg
i forhold til den forestående generelle revisjon av eiendomsskatteloven.
Også andre muligheter enn fordeling etter skatteloven § 18-7
vil bli vurdert i denne sammenheng. 

  Eg takkar for svaret, som gjev opningar for å imøtekomma
intensjonen i spørsmålet. 

Det ligg vel på to nivå – regelendringar
og eventuelt kompensasjonar for eit plutseleg bortfall av forventa
inntekter. Hjelmeland kommune kom i ein vanskeleg situasjon på grunn
av at det var umogleg å ta omsyn til bortfallet av inntekter,
som etter det som er opplyst til meg og departementet tidlegare,
var på 5 mill. kr. Det ville f.eks. for Oslo ha
tilsvara ca. 1 milliard kr, så beløpet
er stort for ein liten kommune. Det er ikkje budsjettert med eit
slikt bortfall. Derfor var det positivt då finansministeren
under debatten i Odelstinget 14. desember sa at

«jeg
vil gå nøye inn i og vurdere utslagene også for enkeltkommuner,
og så vil jeg foreta en oppsummering og vurdere om det
er grunnlag for å legge fram for Stortinget en vurdering
av slike utslag. La meg få lov til å be om tid
til å komme tilbake igjen». 

Eg vil gjerne oppfordra statsråden
til raskt å koma med ein kompensasjon for dei 5–10
kommunane dette gjeld, slik at dei ikkje skal koma i ein vanskeleg
budsjettsituasjon på grunn av ei regelendring som rammar
relativt blindt. 

  Representantens tilleggsspørsmål
bekrefter noe som jeg var noe usikker på, og det er at
man i spørsmålet har blandet sammen to forskjellige
ting. Det man i spørsmålet konkret spør
om, er nye kommunefordelingsregler for kommunekryssende kraftanlegg,
noe jeg også svarte på, mens henvisningen til
beløp kan tyde på at man tenker på utslagene
av endringene ved innføring av eiendomsskatteloven § 8
fra inneværende år. Der er det riktig at jeg har uttalt
i Odelstinget det som representanten viser til, men det er altså et
annet spørsmål enn det jeg konkret svarte på. 

Når det gjelder spørsmålet
om utslag for enkeltkommuner, som representanten viste til i sitt
tilleggsspørsmål, og som deler av spørsmålet
også kunne vise til, har jeg sagt at det vil vi følge
nøye. Det gjør vi. Som jeg også viste
til i mitt svar, vil vi foreta en gjennomgang av virkningene i alle
kommuner. Det vil vi ha klart i løpet av sommeren, men
jeg tar sikte på at vi allerede i tilknytning til revidert
nasjonalbudsjett kan gi noen vurderinger i tilknytning til det materialet
som vi så langt har klart å få innhentet. 

Jeg håper at jeg har gitt tilfredsstillende
svar på begge mulige tolkninger av spørsmålene. 

  Eg innrømmer at det er forskjellige
fasettar i angrepet på denne situasjonen, men kommunen
opplever det som 

ei 

sak, bortfall av
inntekter. Det er fleire løysingsmoglegheiter, slik eg
sa i mitt første tilleggsspørsmål. 

Eg konstaterer at statsråden er relativt
positiv til å gå inn i ei slik vurdering, og eg
vil då konkret stilla eit nytt spørsmål:
Kan det vera ei moglegheit for at statsråden i samband
med framlegginga av revidert nasjonalbudsjett vil ta ei vurdering
og eventuelt vurdera ein kompensasjon for desse 5–10 kommunane
som kjem noko skeivt ut, og som er i ein prekær situasjon
og har forventingar til statsråden sin gjennomgang?

  Jeg må igjen komme tilbake til de
to elementene i spørsmålet. Når det gjelder § 18-7,
som det konkret ble spurt om i spørsmålet, er
det en større sak som ikke er knyttet direkte til de dagsaktuelle
fordelingsspørmålene. Det får vi komme
tilbake til, slik jeg redegjorde for i mitt første svar. 

Når det gjelder spørsmålet
om utslagene for enkeltkommunene av innføring av eiendomsskatteloven § 8, tar
jeg sikte på å komme tilbake til det i revidert
nasjonalbudsjett, slik representanten ber om. Samtidig ber jeg om
forståelse for at en samlet oversikt over virkningene for
alle kommuner vil vi først ha i løpet av sommeren
når vi får inn alt det materialet vi har bedt
om tilbakespill på. Men jeg tar sikte på at vi
vil komme tilbake med en gjennomgang og drøfting i revidert
budsjett, som jeg antar vil være tilfredsstillende i forhold
til det behov representanten her peker på. 





                

 Dette spørsmålet,
fra representanten Bent Høie til kommunal- og regionalministeren,
vil bli besvart av finansministeren på vegne av kommunal-
og regionalministeren.

  Jeg tillater meg å stille følgende spørsmål
til ministeren:

«Daglig leder i Lothe Bygg AS i Sandnes
har 34 år bak seg i byggebransjen. Statens bygningstekniske
etat har nylig gitt han avslag på søknad om sentral
godkjenning som totalleverandør av næringsbygg «på grunn
av utilstrekkelig relevant praksis til kompensasjon for manglende
utdanning». Han har i løpet av de siste 13 årene hatt
totalansvaret for bygningsareal på 107 000 kvadratmeter. 

Hvilken erfaring mener statsråden
skal til i denne type saker for å kompensere for manglende
utdanning?» 

  Foretaket Lothe Bygg AS har fått
godkjenning for det prosjekteringsområde representanten
Bent Høie tar opp i sitt spørsmål. Her
gjelder spørsmålet om daglig leder også skal
ha godkjenning for dette konkrete fagområdet. Departementet
har nylig foreslått regelendringer som er ment å tydeliggjøre
at sentral godkjenning er en foretaksgodkjenning og ikke en godkjenning
av enkeltpersoner. Konkret går endringene ut på at
det er den faglige ledelsens samlede kompetanse som skal vurderes,
og ikke de faglige lederne enkeltvis, slik som i dag. Det må antas
at denne endringen vil resultere i færre klagesaker.

Ettersom den delen av vedtaket som vedrører
daglig leder, er påklaget og skal behandles i klagenemnda
for den sentrale godkjenningsordningen, ønsker jeg ikke å kommentere
denne saken spesielt, men nøye meg med å komme
med noen generelle betraktninger.

Reglene i godkjenningsforskriften er utformet
slik at det skal være mulig å legge vekt på lang
praksis hos faglig leder. Det vanlige er at redusert utdanning kan
kompenseres gjennom praksis av lengre varighet. Ved særskilt
lang praksis bør man kunne vurdere om kravet til utdanning
kan frafalles.

Man skal imidlertid være klar over
at for godkjenning av ansvarlig foretak for arbeider som berører
næringsbygg der konsekvensene av mangler er alvorlige eller oppgavene
er vanskelige, er hovedregelen at faglig leder skal kunne vise til
utdanning på nivå med ingeniørhøyskole
og i tillegg fem til seks års relevant praksis. For slike
byggverk er det viktig at foretakets faglige ledelse har et minimum
av utdanning for å sikre en betryggende byggeprosess og
et sluttresultat i tråd med de myndighetskrav som gjelder.

Hvorvidt forholdene i dette tilfellet tilsier
at godkjenning bør gis, er det nå klagenemnda
som skal ta stilling til etter en konkret faglig vurdering.

  Jeg kan for så vidt også ta
en mer generell tilnærming, for hvis dette avslaget er
riktig begrunnet, er det faktisk slik at en i denne type vurderinger
lar teoretisk utdannelse vekte 90 pst., mens denne personens 30 års
erfaring pluss 13 år som leder av denne bedriften vekter
10 pst. Er denne generelle vektingen i samsvar med Regjeringens
syn på realkompetansens betydning ved denne type godkjenninger?

  Nå er det slik som jeg sa i mitt
første svar, at når det gjelder næringsbygg
der konsekvensene av mangler er alvorlige og oppgavene er vanskelige,
er hovedregelen at faglig leder skal kunne vise til utdanning på nivå med
ingeniørhøyskole og i tillegg fem eller seks års
relevant praksis. Man har sett det slik at på slike byggverk
er det viktig at foretakets faglige ledelse har et minimum av utdanning
for å sikre en betryggende byggeprosess og et sluttresultat
i tråd med de myndighetskrav som gjelder.

Som sagt: Hvorvidt forholdene i dette tilfellet
tilsier at godkjenning bør gis, er det nå klagenemnda
som skal ta stilling til. Jeg ber om forståelse for at
man da bør overlate til klagenemnda å foreta denne
vurderingen før jeg går inn i denne konkrete saken.

  Det må vel i hvert fall være
mulig å få et svar på hvordan Regjeringen
vurderer vektleggingen mellom praksis og utdanning i denne type
saker. Snakker man om en fordeling på 50/50 eller
60/40 eller, som i dette tilfellet, 90/10?

Lothe Bygg AS ligger i et område der
det er mange gründere som har etablert denne type bedrifter,
som sannsynligvis også kan være i samme situasjon.
Vil en ta noe initiativ til å få revidert dette
lovverket, slik at mennesker ikke på en måte må oppleve
et yrkesforbud i en næring der de har drevet på i
nesten en generasjon?

  I det første svaret gav jeg en presisering
i forhold til den kompetansen som 

samlet

 skal
være til stede i den enkelte bedrift, og ikke løsrevet
for hver enkelt faglig ansvarlig. Jeg sa også at det vanlige
er at redusert utdanning kan kompenseres gjennom praksis av lengre
varighet, og at man ved særlig lang praksis bør
kunne vurdere om kravet til utdanning kan frafalles. Det ligger
i bunnen. Det er for så vidt svar på representantens
hovedspørsmål. 

Men så er det slik at man i forhold
til særlig kompliserte bygg og bygg der konsekvensene av
mangler er alvorlige, eller der oppgavene er vanskelige, stiller
noe strengere krav enn i forhold til bygg av enklere karakter. Det
ber jeg om forståelse for, og jeg ber også om
forståelse for at det er hensynet til at man ivaretar sikkerheten, og
at man ivaretar myndighetskravene, som her må være grunnleggende.
Men det er altså gitt en betydelig fleksibilitet generelt
i forhold til muligheten for redusert krav om utdanning ved lang
praksis. Men, som sagt, dette blir noe strengere praktisert der
konsekvensene av feil vil være særlig store. 

Når det gjelder denne konkrete saken,
viser jeg igjen til at den er til behandling.





                

 Dette spørsmålet,
fra representanten Bjørn Hernæs til justisministeren,
vil bli tatt opp av Børge Brende.

 «Statsråden uttrykker overfor media
bekymring over de høye advokathonorarene og antyder i den
forbindelse tiltak for å skjerpe konkurransen mellom advokater.
Samtidig innfører Regjeringen  24 pst. moms på advokattjenester
fra 1. juli 2001.

Hvordan forklarer statsråden sammenhengen
i disse forslagene?» 

 Da Stortinget vedtok å speilvende
hovedregelen om merverdiavgift på tjenester, var advokattjenester
en av en lang rekke tjenesteformer som ble vurdert unntatt. Det
ble da ikke funnet tilstrekkelig tungtveiende grunner til å gjøre
unntak. Og det er derfor for så vidt riktig som representanten
Brende indirekte sier, at tjenester som selv uten moms er dyre,
blir dyrere med moms.

Rettshjelpsordningen er det mest treffsikre
virkemidlet for å støtte dem som trenger det mest.
For å kompensere for merverdiavgiften blir inntektsgrensene
for fri rettshjelp økt betydelig fra 1. juli, slik at langt
flere vil ha krav på fri rettshjelp. Samtidig er det besluttet
at det ikke skal beregnes egenandel av merverdiavgiften for dem som
får fri rettshjelp. De vil altså ikke merke prisøkningen
i det hele tatt.

For privatpersoner som ikke får dekket
utgiftene av den offentlige rettshjelpsordningen, vil ikke merverdiavgiften
være den største utgiftsposten, men den prisen
det beregnes moms av. Den opplever mange som høy.

Som justisminister er jeg opptatt av at menigmann skal
ha tilgang til gode og rimelige juridiske tjenester. Jeg arbeider
derfor med mulighetene for å sette ned et utvalg som skal
se på tiltak for å sikre dette. Det vil være naturlig å se
på bl.a. om konkurransen i advokatmarkedet fungerer godt
nok, om noe kan gjøres for at det skal bli enklere for
privatpersoner å orientere seg i advokatmarkedet, om man
bør utvide adgangen for andre enn advokater til å yte
juridiske tjenester, og i det hele tatt om man kan bidra til å organisere
den juridiske tjenesteytingen slik at den i større grad
enn i dag kan dekke vanlige folks behov for enkle juridiske tjenester
både bedre og billigere. 

Det er altså ikke slik at man bare
kan ha én tanke i hodet på en gang, man kan snarere
si tvert imot. Det at det innføres moms på advokattjenester,
gjør behovet enda større for å se hva
man kan gjøre for å sikre seg at grunnprisen – som
faktisk er det største elementet i den prisen en bruker
av advokattjenester betaler – blir lavest mulig. Selv om
jeg aksepterer momsreformen, er det altså ikke slik at
jeg ikke er opptatt av folks rettssikkerhet og vil arbeide for bedre
tilgjengelighet og billigere advokattjenester for folk
flest.

  Jeg er helt enig med justisministeren når
hun sier at advokattjenester ofte er dyre i dag, og at det er en
høy terskel for vanlige folk å benytte seg av
advokattjenester. Både i skilsmissesammenhenger og i andre
sammenhenger er det fryktelig dyrt.

Men hvis justisministeren mener at tjenestene
allerede er dyre, må det være en brist i logikken
når hun samtidig mener at det er fornuftig at de skal bli
24 pst. dyrere. Poenget er at med den momsreformen som
Regjeringen, sammen med sentrumspartiene, har fått flertall
for i Stortinget, blir det langt dyrere for vanlige folk å bruke
advokattjenester. De næringsdrivende slipper unna, for
de har jo et momsregnskap, slik at de kan trekke dette fra.

Men det justisministeren sier, er at hun nå vil
arbeide for å se på mulighetene for å nedsette
et utvalg som skal se på dette. Det er jo veldig forpliktende – å nedsette
et utvalg når man ikke har noe annet å gjøre!
Altså: Ser ikke justisministeren den manglende logikken
i å gjøre det dyrere enn det er fra før,
når det allerede er for dyrt?

  For å ta det siste først:
Jeg er enig i at den formuleringen ikke var helt heldig. Grunnen
til at jeg sa at vi ville se på «mulighetene for å sette ned
et utvalg», er at vi ikke endelig har besluttet i hvilken form
dette arbeidet skal pågå. Derfor ville jeg ikke
si «sette ned et utvalg» nå, for akkurat
formen på det er noe vi arbeider med. Men at det arbeidet
skal igangsettes, og at det må gjøres et arbeid
for å finne tiltak som er fornuftige og kan virke, er ikke
noe vi bare kan ta ut av hatten. Hadde vi kunnet det, hadde vi gjort
det for lenge siden.

Når det gjelder det andre temaet,
om det er en brist i logikken, gjør jo momsen at det man
kjøper, blir dyrere, uansett hvordan man vrir og vender
på det. Hele momsreformen er basert på at man
i størst mulig grad skal likebehandle bruken av moms på både
varer og tjenester, fordi det på mange områder
har vært en meningsløs forskjellsbehandling av
ulike typer tjenester og varer. Det er mange nødvendige
og viktige varer og tjenester som i dag er momsbelagt, og det er
mange andre tjenester enn advokattjenester som blir momsbelagt.
Dette er en av mange måter staten skaffer inntekter på,
for å sikre inntekter for velferdssamfunnet, og det er
den grunnleggende begrunnelsen for momsreformen.

  Nå var jo momssystemet meningsløst
fra før, og det blir ikke mindre meningsløst når man
nå får halv moms på cola og potetgull
fra 1. juli og 24 pst. moms på treningstimer.
Men det er nå så – la det ligge. Det
er ikke et tema her. 

Jeg må si at jeg faktisk hadde forventet
at vi med Hanne Harlem som justisminister skulle få et
friskt pust inn i Justisdepartementet. Men jeg er jo glad for at
statsråden tar selvkritikk på den mest byråkratiske
formuleringen jeg har hørt på lenge – at
man skal arbeide for å se på mulighetene for å nedsette
et utvalg. Vanligvis har man i hvert fall handlekraft nok til å nedsette
et utvalg hvis saken er vanskelig nok. Poenget her er at det er
jo handling man er ute etter. Altså: Det blir 24 pst.
dyrere å bruke advokat fra sommeren. Det rammer spesielt
de som er svake, og selv om man da også skal justere inntektsgrensene for
dem som får fri rettshjelp, er jo allerede de satsene veldig
lave. Poenget er at fra 1. juli vil de som bruker advokattjenester – og
det er i en vanskelig situasjon mange trenger dem, f.eks. ved skilsmisse
og vanskelige familieforhold, eller noe som vedrører eiendommer
e.l. som forsikringsselskapene ikke dekker – måtte
betale 250-     300 mill. kr mer. Det blir 24 pst. dyrere, og det
er kanskje allerede et underforbruk av en del av disse tjenestene.

Så sier justisministeren at hun muligens
skal se på muligheten for å nedsette et utvalg.
Det er veldig lite handlekraftig. Kan ikke justisministeren nå si
at hun vil gå tilbake til finansministeren, se på virkningene
av den økte momsen på advokattjenester og komme
med noe mer håndfast?

 Jeg har allerede tatt selvkritikk for at den
formuleringen var for byråkratisk, men jeg forstår
representanten Brendes behov for å gni det inn med salt
og sukker – eller hva jeg skal kalle det. 

Jeg har ikke tenkt å gå tilbake
og si at vi ikke skal innføre momsreformen på advokattjenester.
Det har Stortinget vedtatt, og det forholder jeg meg til. Vi har
vedtatt å øke inntektsgrensene for fri rettshjelp,
og det betyr faktisk at noe sånt som 20-30 pst. av befolkningen
kommer under disse inntektsgrensene. Vi øker dem veldig
kraftig, slik at hvis man først har inntekt under grensen,
vil man altså få fri rettshjelp og komme helt
unna virkningen av momsreformen på advokattjenester. Dette
er faktisk å beskytte de svakeste. 

Så erkjenner jeg at det er andre grupper
utover det som også kan være interessert i billigere
advokattjenester. Det er jeg opptatt av å gjøre
noe med, ved bl.a. å se på advokatmarkedet. Jeg
tror det er mye å hente der, men da er vi nødt
til å finne de gode virkemidlene. Derfor setter jeg i gang
et arbeid for det. 





                

  Det foreligger ikke noe referat.





                    
                    
                    

