 Representanten John I. Alvheim vil framsette
et privat forslag.

 På vegne av representanten Harald
T. Nesvik og meg selv fremmer jeg forslag om å tillegge
Helsedirektoratet godkjennelsesmyndighet for bemanningsplanene ved
sykehjem og i hjemmesykepleien, slik at behandlings- og
pleietrengende syke eldre
sikres et faglig forsvarlig nivå på bemanningen,
uavhengig av bosted.

 Representanten Øyvind Korsberg vil framsette
et privat forslag.

 På vegne av representantene Kenneth
Svendsen, Jan Arild Ellingsen, Thore A. Nistad, Per Roar
Bredvold, Ulf Erik Knudsen, Øyvind Vaksdal og meg selv fremmer jeg
forslag om at tillatelse til bruk av snøscooter i særskilte
løyper gjøres generell, og at myndigheten gitt
med hjemmel i lov flyttes fra fylkesmannen til den enkelte kommune.

 Representanten Inga Marte
Thorkildsen vil framsette et privat forslag.

 På vegne av representantene May Hansen,
Heikki Holmås og meg selv framsetter jeg forslag om tiltak
for å ivareta ofre for incest.

 Forslagene vil bli behandlet på reglementsmessig
måte.





                    
                    
                    

 Stortinget mottok mandag meddelelse fra
Statsministerens kontor om at følgende regjeringsmedlemmer
vil møte til muntlig spørretime:

	statsråd Hilde Frafjord
Johnson

	statsråd Einar Steensnæs

	statsråd Kristin Krohn Devold

De annonserte regjeringsmedlemmene er til stede,
og vi er klare til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes reise seg. –

Vi starter da med første
hovedspørsmål, fra representanten Øyvind Vaksdal.

 Mitt spørsmål går
til olje- og energiministeren.

Regjeringen har flere ganger uttalt at den ønsker økt bruk
av gass i Norge. Men til tross for disse fagre ord opplevde vi i
fjor at Regjeringen inngikk en avtale med Sosialistisk Venstreparti
om å utsette denne utviklingen. Nok en gang viste Regjeringen
sin totale mangel på handlekraft i
energispørsmål.

I høst fikk vi høre
at Regjeringen skulle komme til Stortinget med en oppfølging
av denne gassmeldingen før påske. Men denne er
nå utsatt til juni, noe som medfører at et vedtak
i Stortinget først kan gjøres neste vinter. Igjen
får vi oppleve beslutningsvegring og handlingslammelse
fra Regjeringens side, noe som etter hvert er blitt et
mønster.

Vil statsråden gjøre rede
for hvorfor det er så viktig for Regjeringen å hindre
det norske folk og norsk næringsliv i å få rikelig
tilgang til energi til fornuftige priser?

 Denne regjeringen har tatt initiativ
til en rekke viktige tiltak for økt innenlands bruk av
gass. Da Regjeringen la fram sin gassmelding i fjor, kunne jeg konstatere
at Regjeringen på de aller fleste områdene fikk
bred tilslutning til sin strategi. Den strategien sluttet ikke
Fremskrittspartiet seg til.

Jeg har ved flere anledninger forklart både
Fremskrittspartiet og representanten
Vaksdal hva som ligger i Regjeringens strategi, bl.a. ønsket
om å få bygd flere gasskraftverk med CO2-håndtering,
og at Regjeringen er positiv til å la de tre konsesjonene
som er gitt for konvensjonelle gasskraftverk på både
Skogn, Kårstø og Kollsnes, få gå,
slik at det er opp til eierne hvorvidt disse gasskraftverkene skal
bygges eller ikke. Eierne har til nå konstatert
at gassprisen i forhold til prisene i kraftmarkedet er slik at det ikke
vil være lønnsomt å bygge disse
gasskraftverkene.

Jeg har også i forhandlinger
som gjaldt budsjettforliket i fjor, blitt enig med Arbeiderpartiet
om at det skal legges opp til en ny stortingsmelding som mer konkret skal
følge opp bl.a. et program for tilskudd til pilotanlegg.
Denne meldingen vil bli fulgt opp våren 2004, slik som
forutsatt. Det er et omfattende arbeid, hvor bl.a. NVE har flere
oppdrag med hensyn til å utrede kostnader og tekniske løsninger
og andre viktige avklaringer som kan gi et beslutningsgrunnlag
for Stortinget til å vurdere de ulike forslagene. Denne
meldingen kommer altså i løpet av våren
2004, nøyaktig slik som Stortinget
har foreslått.

 Jeg takker statsråden for svaret,
som i grunnen understreket den manglende strategi Regjeringen har
på dette området.

I den ordinære spørretimen
for en uke siden konfronterte jeg statsråden med hans oppfølging
av Stortingets vedtak på forskjellige energiområder,
noe han åpenbart ikke likte. Han kalte dette «stadige» og «utidige» anklager.
Da jeg så stilte spørsmål om Regjeringens
oppfølging av Stortingets vedtak av 9. mars 2000,
om at norske gasskraftverk skulle underlegges samme rammebetingelser
som andre innen EØS-området, fikk jeg
følgende svar:

«Denne
statsråden følger til punkt og prikke alt hva det
Stortinget som ble valgt i 2001, har bestemt.»

Jeg er noe forundret over dette. Betyr dette
at statsråden bare vil følge de vedtak
som er fattet etter denne tid, er dette i tilfelle svært
alvorlig. Eller vil statsråden her og nå bekrefte
at han akter å følge stortingsvedtak uansett, og
uavhengig av om han liker dem eller ikke?

 Dette er veldig enkelt å besvare,
for Regjeringen følger selvfølgelig alle
de vedtak som et storting har gjort. Men dersom et nytt storting fatter
nye vedtak og legger andre tidsplaner og framdriftsplaner,
vil også det være bestemmende
for Regjeringens egne framlegg. Jeg har gjentatte ganger
understreket overfor Stortinget og overfor representanten Øyvind
Vaksdal at Regjeringen selvsagt til punkt og prikke følger
opp Stortingets vedtak. Da synes jeg det er ille at representanten
Vaksdal gjentatte ganger kommer tilbake og påstår
det motsatte.

Jeg vil oppfordre representanten
Vaksdal til å påvise konkrete saker der statsråden
og Regjeringen ikke følger opp stortingsvedtak
som forutsatt. I disse sakene som jeg har ansvaret for, som gjelder
oppfølging av gasskraftverk, som gjelder oppfølging
av økt bruk av gass i Norge, har jeg, til punkt og prikke,
på alle punkter, fulgt opp det som Stortinget
har vedtatt.

 Det blir oppfølgingsspørsmål – Øyvind Korsberg.

 Energiforskningsmiljøet i Trondheim
er i front når det gjelder utvikling av teknologi for CO2-fritt
gasskraftverk. Det de sier, er at en slik løsning ligger
ca. ti år fram i tid dersom man også skal gjøre
dette kommersielt mulig med hensyn til prisen i kraftmarkedet. Når
statsråd Steensnæs og andre bruker uttrykk
som «gammeldags teknologi» om den teknologien
som fins i dag, som er den beste på markedet,
er det altså snakk om dagens teknologi.

Arbeiderpartiet har stadig tatt til orde for
at Norge skal bygge gasskraftverk innenfor
rammen av våre klimaforpliktelser. Hvor mange
gasskraftverk kan bygges i Norge slik situasjonen er nå,
de neste årene, uten at det skjer utenfor rammen av våre
klimaforpliktelser? Da snakker jeg om den teknologien
som fins i dag, og ikke om den framtidsteknologien som
andre tar til orde for.

 Regjeringen tar på alvor å kunne
kombinere viktige hensyn til energiforsyning og forsyningssikkerhet
med de internasjonale forpliktelsene vi har tatt på oss
når det gjelder miljø og klima. Det
mener vi på forsvarlig vis kan gjøres
ved at Regjeringen satser betydelige midler på å utvikle
teknologi som kan framskaffe gasskraftverk med CO2-håndtering.
Det forklarer Regjeringens strategi og vilje til å satse.
Vi har sagt oss villige til både å medfinansiere
en vesentlig del av et pilotanlegg for gasskraftverk og å medfinansiere
de ekstra kostnadene som et fullskala gasskraftverk vil
medføre.

Hvis en nå legger denne strategien
til side og bare ønsker å satse
på konvensjonelle gasskraftverk, er det åpenbart
at det ikke vil være forenlig
med våre internasjonale forpliktelser – altså i
strid med det som også Stortinget har vedtatt.

 Rolf Terje Klungland – til
oppfølgingsspørsmål.

 Norge som velferdsnasjon er bygd opp fordi våre
forfedre utnyttet de naturressursene som vi har hatt, og har. Norge
har ca. 40 pst. av gassressursene i Vest-Europa og 1 pst.
av befolkningen. Land rundt oss skal nå bruke
gassen for å nå sine miljøforpliktelser.
Land rundt oss vil faktisk subsidiere
norsk gass i forhold til alternative energikilder. Men i Norge har
vi en regjering og en statsråd som bare snakker
fint, og ikke har kommet til noen handling.

Mitt spørsmål til statsråden
blir derfor: Hvorfor er det denne labre interessen i Regjeringen?
Har det sammenheng med at Bondevik I-regjeringen valgte å gå av
fordi de ikke ville bygge gasskraftverk, noe som har ført
til at vi har fått økte CO2-utslipp?

 Jeg er veldig glad for at Arbeiderpartiet
var sammen med Regjeringen om årets budsjett, hvor bl.a.
satsing på gasskraftverk med CO2-håndtering fikk
betydelig oppmerksomhet. Nettopp på bakgrunn
av budsjettavtalen med Arbeiderpartiet
jobber nå Olje- og energidepartementet med en egen stortingsmelding
som mer konkret skal følge opp den stortingsmeldingen
som Regjeringen framla i fjor. Det er en ansvarlig
satsing for å sikre forsyningssikkerhet, samtidig som denne
strategien gjør at vi kan innfri de internasjonale klimaforpliktelsene
vi har inngått. Jeg er veldig glad for at Arbeiderpartiet
har støttet opp om dette – også bredt – når
det gjelder stortingsmeldingen. Jeg går ut fra at også representanten
Rolf Terje Klungland hører med i den enigheten
som ligger bak budsjettforliket.

Vi jobber målrettet for å realisere
disse gasskraftverkene. Jeg synes det er veldig interessant
at vi nå også får et internasjonalt
initiativ her, som gjør at vi mer realistisk kan
se for oss at dette kan realiseres innenfor
en rimelig tidsramme, helst før 2010. Men dette avhenger
av hvordan teknologien utvikler seg.

 Ingvild Vaggen Malvik – til
oppfølgingsspørsmål.

 Representanten Vaksdal framhevet på en
utmerket måte det gassforliket som regjeringspartiene inngikk
med SV i fjor, om en ansvarlig energipolitikk
og en ansvarlig utredning
om bruk av gass innenlands i Norge. Men samtidig, i forbindelse med
den gassmeldingen, var det også en enstemmig
komite som gikk inn for norsk tilslutning til EUs fornybar-direktiv. Alle
i komiteen var med på den merknaden
i innstillingen. Det er et direktiv – nå er ikke
jeg i utgangspunktet veldig tilhenger av EU-direktiver, men det
hender at det vokser blomster også på gjødseldynger – som går
ut på å øke andelen fornybar elproduksjon.

Jeg vil gjerne at statsråden forteller
oss om status i forhandlingene med EU, og når vi kan få en
norsk tilslutning til dette direktivet, som vi gjentatte ganger
har etterlyst å få på bordet i Stortinget.

 Jeg vil gjerne bekrefte at Regjeringen er positiv
til å implementere fornybar-direktivet i norsk lovgivning,
og at Norge slutter seg til dette direktivet. Det er likevel
slik at Norge er i en helt unik situasjon når
det gjelder fornybar el i forhold til samtlige andre EU-land.
Det skyldes vår miljøvennlige vannkraft, som gjør
at allerede 99 pst. av vår el produseres av vannkraft.
Det gjør også at vi har spesielle behov
for tilpasning til fornybar-direktivet. Dette er vi i dialog
med EU om. Jeg har håp om at vi skal få et positivt
resultat. Jeg kan ikke si noe nærmere om tidsplanen
og framdriftsplanen. Men jeg kan forsikre om at dette er et direktiv
som i sin innretning, intensjon og målsetting
helt samsvarer med det som Regjeringen ønsker å oppnå.

 Vi går videre til neste
hovedspørsmål.

 Jeg har et spørsmål til forsvarsministeren.

Ifølge en NTB-melding i går,
som er gjengitt i Aftenposten, hevdet bl.a. Russlands forsvarsminister
sist helg i München at NATO-ledelsen i Afghanistan
sikrer seg lojalitet fra krigsherrene og andre afghanske
ledere ved å tillate narkotikahandel. Det blir i artikkelen
vist til at opiumsproduksjonen har eksplodert i Afghanistan
siden Taliban-regimet ble styrtet. FN anslår at det i fjor
ble produsert 3 600 tonn opium i Afghanistan, en økning
på 6 pst. fra året før. Dette
utgjorde to tredjedeler av all opium i verden. Det snakkes om narkotika
til en verdi av 16 milliarder kr.

Jeg vil spørre statsråden
om det er riktig at ISAF-styrkene og for den saks skyld også de
andre styrkene som er i Afghanistan, ser gjennom fingrene
med narkotikahandelen, noe som da fører til at den er sterkt økende.

 La meg først få si at jeg
deler representanten Marit Nybakks bekymring knyttet til opiumsproduksjon
og narkotikaeksport fra Afghanistan. Det er intet nytt problem.
Afghanistan har vært den
største eksportøren av opiumsprodukter i mange,
mange år, også i den tiden jeg satt
som leder av justiskomiteen. Dette problemet
viser bare at situasjonen i Afghanistan
må angripes på en rekke områder
og på langt flere områder enn det som handler
om det militære. Skal vi få bukt med opiumsproduksjonen
i Afghanistan, må det skje ved at organisasjoner som jobber
med bistand, med alternativ utvikling, alternativ virksomhet, gir
bøndene i områder i Afghanistan
noe annet å livnære seg av. Vi må ha
samarbeid med dem som driver sivil institusjonsbygging,
med politi og rettsvesen. Vi må ha samarbeid
med Afghanistans legale myndigheter, president Karzai og hans regjering,
og gi dem mulighet til å sette makt bak sitt regime også ute
i distriktene. Og så må vi selvfølgelig
gjennom militære operasjoner gi sikkerhet i regionene.

NATO må forholde seg til
det som er NATOs mandat. ISAF må forholde seg til det som
er ISAFs mandat. Og det har først og fremst vært
sikkerhet og stabilisering. Men grunnen til at både
Kofi Annan og president Karzai har vært så opptatt
av å få NATO og ISAF til å engasjere seg
utenfor Kabul, er nettopp behovet for å skape
en trygghetssituasjon i regionene som gjør at de nasjonale myndighetene
kan utøve reell nasjonal kontroll over
regionene. Derfor tror jeg det beste virkemidlet NATO
kan bruke i dag, nettopp er å få fortgang
i utviklingen av de PRT-ene – Provincial Reconstruction Team – som
nå SACEUR la en plan for i München forrige
helg, og at Norge er villig til å ta sin del
av ansvaret, slik at det blir trygt nok i den enkelte region til
at man kan slå ned på kriminell atferd og uønsket
atferd, herunder eksport og produksjon
av narkotika.

 Jeg takker statsråden for svaret, og
jeg deler langt på vei det hun sier.

Norge deltar jo nå i stabiliseringsstyrken
i ISAF, og det er vel også der vi kommer til å konsentrere
oss i Afghanistan. Det er som kjent nå en NATO-ledet
styrke. Dermed har også Norge et medansvar
for å bidra til at afghanske myndigheter
prøver å få bukt med narkotikatrafikken.
Og husk at dette er et sikkerhetsproblem også for nabolandene,
altså de sentralasiatiske landene, bl.a. Usbekistan, tatt
i betraktning at ruten nordvestover går gjennom Usbekistan.
Den britiske statsråden Bill Rammell sa på en
ekspertkonferanse i helgen at hvis dette problemet ikke
løses, vil man aldri få en trygg og
bærekraftig framtid i Afghanistan. Dermed vil jeg også oppfordre
statsråden til at den norske regjeringen i enda
større grad engasjerer seg i dette veldig vanskelige spørsmålet,
men et spørsmål som må løses.

 Her er det ingen tvil om at mitt engasjement
er sterkt. Særlig koblet opp mot den forrige
jobben jeg hadde i Stortinget, som leder av justiskomiteen,
ser jeg hvor tett sammenheng det er mellom narkotikaproduksjon
og narkotikaeksport og militær uro og mangel på stabilisering.
Det er ingen tilfeldighet at to av de områdene der Norge
har hatt den største militære tilstedeværelsen,
Kosovo og Afghanistan, også er de områdene
som sliter med å være involvert i narkotikaforbrytelser.
Det er derfor det er så viktig, som jeg understreket, at
man har et tett samarbeid både
på bistandssiden, på militærsiden og
knyttet til sivil institusjonsbygging.

Jeg vet også at dette med
dialogen med de sentralasiatiske land vil være
ett av punktene som vil bli diskutert på toppmøtet
i NATO i Istanbul i slutten av juni. Og det samarbeidet
som NATO har lansert i EAPC, der vi nå har inkludert
land som Tadsjikistan, Usbekistan, Kirgisistan osv. i NATO-arbeidet
i regionen, gir oss også muligheter til å få resultater
med hensyn til narkotikatrafikk.

 Det blir oppfølgingsspørsmål – Rita Tveiten.

 Eg har eit oppfølgingsspørsmål
til utviklingsministeren.

Stortinget har gitt si støtte til
at Afghanistan har vorte eit nytt
samarbeidsland for Noreg, og det har frå norsk side
vorte lagt vekt på dette med utvikling av levekår,
utvikling av demokratiske institusjonar og trygging av kvinner sin
situasjon. Det er i den samanhengen viktig at det er eit godt samarbeid
og ei god samkøyring mellom interessefelta til
forsvarsministeren og utviklingsministeren.

Eg vil derfor spørja utviklingsministeren
om kva slags næringspolitiske tiltak som kan verta sette
i verk frå norsk side i dette samarbeidet for
at bøndene i Afghanistan
skal finna andre næringsvegar enn å dyrka
opiumsvalmuar, og eventuelt om det er noko som
kan gjerast med norske importreglar for å letta
adgangen for legale varer frå Afghanistan
til Noreg.

 Dette er et meget viktig spørsmål,
og det er ingen tvil om at vi følger dette tett fra norsk
side. Narkotikaproduksjonen og den eksplosive økningen
i denne har vært hovedtema, et viktig tema, i mine
samtaler i Afghanistan i fjor høst,
i september, både med aktører på FN-siden
og ikke minst med afghanske myndigheter.

Vi mener, i likhet med det forsvarsministeren
sier, at det er veldig viktig å ha en helhetlig tilnærming
til dette som adresserer – for å si det slik – både
tiltakssiden, kontrollsiden og det som går på bøndenes
situasjon, det å sikre dem et utkomme. I tillegg
er lønningene innenfor
opiumsproduksjonen så mye høyere at det til og
med går ut over bistandsprosjekter, i den forstand at lønningene
er såpass lave der at man heller produserer opium.
Dette må vi altså ha en helhetlig tilnærming
til.

Hvorvidt vi fra norsk side skal være
med i et landbruksrelatert utviklingsprogram i Afghanistan, er ikke gitt,
fordi vi har en arbeidsdeling mellom giverne. Det er primært
det britiske utviklingsdepartementet, DFID, som har hovedansvaret
og er såkalt ledende giver på dette området.
(Presidenten klubber.) Vi samarbeider nå med dem og med
andre givere om hvordan vi kan sikre at det kommer tiltak
på bakken.

 Presidenten må av og til
minne om taletiden.

Kjetil Bjørklund – til oppfølgingsspørsmål.

 Dette oppfølgingsspørsmålet
går til forsvarsministeren.

For å kunne utvide ISAF i Afghanistan
er man pr. i dag avhengig av å alliere seg med lokale krigsherrer.
Er stilltiende aksept av opiumsproduksjonen en forutsetning for å kunne
utvide ISAF til et større område i Afghanistan,
og mener statsråden at kamp mot narkotika i Afghanistan
er en arbeidsoppgave for NATO?

 At NATO arbeider med å utvide
ISAF utenfor Kabul, er ikke en stilltiende aksept av narkotikaproduksjon,
og det forutsetter ikke samarbeid
med narkotikaprodusenter. NATO utvider utenfor Kabul etter
sterk oppfordring fra Kofi Annan på vegne av FN – et
eget FN-vedtak som ble formidlet til forsvarsministermøtet
i Colorado Springs i oktober – og vi utvider utenfor Kabul etter
sterk oppfordring av president Karzai. Grunnen til at president
Karzai og Kofi Annan vil at vi skal gjøre dette, er at
de legale myndighetene i landet skal ha økt mulighet til å utøve
legal kontroll. Det vil også si å bekjempe
narkotikakriminalitet. Dette er ikke en oppgave NATO
kan løse alene. Hva som er NATOs oppgave i Afghanistan,
er beskrevet i det mandatet FN gav til ISAF-styrkene, for det er
det mandatet NATO baserer seg på.

 Vi går til neste hovedspørsmål.

 Jeg vil gjerne stille spørsmål til
utviklingsminister Frafjord Johnson.

Israel bygger på okkupert jord en
mur som er fordømt av en hel verden, fordømt av
FN og også fordømt av Norge, en mur
som det er svært vanskelig å se
har en begrunnelse, i hvert fall sett fra et norsk ståsted.
Jeg forstår at utviklingsministeren har vært på et
besøk i Israel på de okkuperte områdene
og også ved muren og har hatt en sterk opplevelse
knyttet til det. Det er klart at det er veldig lett å få øye
på håpløsheten i de palestinske
barneøynene når man står foran
denne store muren, som jo i realiteten er en skammens mur, en mur
som understreker det nesten apartheidliknende system som det dessverre
er blitt i Israel.

Mitt spørsmål til utviklingsministeren
er: Hvordan ser hun for seg at vi fra Norges side kan
bidra til at Israel følger folkeretten? Dette er fordømt
av FN. Hvordan kan Norge bidra enten med bistand eller
på annet vis til at Israel river den muren som en hel verden
ber Israel om å rive?

 Til representantens orientering var jeg kun
hos de palestinske selvstyremyndighetene,
og ikke på den israelske siden eller
hadde samtaler med israelske myndigheter. Det var primært
et utviklingsrelatert besøk, som fokuserte på konsekvensene
av dagens kritiske situasjon for det palestinske
folket og for myndighetene. Det er ingen tvil om at situasjonen er både
kritisk og til dels også dramatisk flere steder.

Regjeringens holdning til muren, som også representanten
viste til, er helt klar: Den er i strid med folkeretten. Israel
handler ikke i samsvar med FNs entydige krav om å reversere
byggingen av muren. Det er ingen tvil om at dette ikke bare
har konsekvenser for palestinerne, men det vanskeliggjør også en
skjør forhandlingsprosess med sikte på en tostatsløsning.

Hvis jeg hadde hatt et godt svar på representantens spørsmål,
hadde jeg gitt ham det. Nå bygges det en mur, og en hel
verden i FN-sammenheng, 144 stater, tror jeg det var, har klart
sagt at den er i strid med folkeretten. Vi ser og beklager at Israel ikke
handler i samsvar med dette entydige kravet om å reversere
byggingen, men hvordan vi skal bidra til at Israel handler i tråd
med FNs resolusjoner, er det veldig vanskelig
for meg å gi et svar på.

 Jeg takker for svaret og takker for den entydige
holdningen som den norske regjering her gir uttrykk for,
nemlig at denne muren er i strid med folkeretten, og at Norge
støtter FNs vedtak.

Det er derfor med stor undring vi
har registrert – fordi man i FNs generalforsamling
altså har bedt om at denne saken reises for domstolen i
Haag – at Norge sammen med 33 andre
nasjoner, USA og Storbritannia innbefattet, som jo i utgangspunktet ikke
har støttet den norske holdningen i dette, har
gått inn for at denne skal avvises behandlet i domstolen
i Haag. Dette betyr en undergraving av det vedtaket FN har gjort
i generalforsamlingen, som Norge i generalforsamlingen
støttet. Så reises saken for domstolen i Haag,
og der sier Norge, merkelig nok, at vi ikke
støtter det, og avviser at denne saken skal behandles.

I israelsk opinion brukes jo dette selvfølgelig
for alt det er verdt. Faktisk kan man ha brukt dette offensivt, ved
at dette ikke er et folkerettslig
brudd, og at Norge undergraver FNs autoritet.

Mitt spørsmål til statsråd
Frafjord Johnson er: Hvordan kan det gå til at man er så entydig
i fordømmelsen av dette, samtidig som man da undergraver
FNs autoritet ved å avvise at saken reises, som FN har
bedt om, for domstolen i Haag?

 Jeg tror representanten Djupedal hadde hatt
anledning til å spørre den konstitusjonelt ansvarlige
statsråden om dette i spørretimen i forrige
uke. Jeg konstaterer at så ikke var tilfellet. Jeg
skal likevel gi den norske regjerings svar på dette, selv
om det ikke tilhører mitt konstitusjonelle ansvar.

Det er ingen tvil om den norske holdningen.
Det er ingen tvil om at dette er illegalt i forhold til folkeretten. Det
har vi sagt, og det har 144 andre nasjoner sagt. I innhold
og substans er vi derfor helt enig med de palestinske selvstyremyndighetene
i denne saken.

Så er det et spørsmål
om hvilken mekanisme man skal ta i bruk, og hvorvidt å bruke
Haag-domstolen som instans for å konstatere noe som etter hele
det internasjonale samfunns mening er illegalt, er en riktig vei å gå.
Det er altså et spørsmål om metodikk,
og ikke et spørsmål om politikk og folkerett.
Folkeretten er klinkende klar, og det er nå helt opp til
Haag-domstolen selv å vurdere hvorvidt de vil ta denne
saken, og i den anledning har også Norge
sendt sitt innspill til Haag-domstolen, og så får
Haag-domstolen selv avgjøre dette.

 Det blir oppfølgingsspørsmål – Åslaug Haga.

 Det er bra at Regjeringa er tindrende
klar på at byggingen av delingsmuren er i strid med folkeretten.
Men Senterpartiet stiller seg også undrende
til at man ikke er villig til å bruke alle
diplomatiske kanaler for å underbygge nettopp
det poenget. Ved ikke å ta denne saken til Haag
løper en en risiko for to ting, både
at saken utnyttes av israelerne, som vi allerede ser, og at palestinerne
blir ytterligere demotivert i forhold til å bruke
diplomatiske kanaler.

Mitt spørsmål til utviklingsministeren
er om hun ser at denne håndteringen, at man ikke
tar saken til Haag, vil bidra ytterligere til å redusere
palestinernes tro på diplomatiske kanaler og virkemidler.

 Jeg vil nok si at det ikke er korrekt å bruke
betegnelsen diplomatisk kanal om Den
internasjonale domstolen i Haag. Det er et legalt og juridisk instrument
i internasjonal folkerett, og ikke en diplomatisk
kanal. Norge har brukt alle diplomatiske kanaler
som det er mulig å bruke i FNs internasjonale system, ikke
minst også bilateralt overfor Israel gjennom utenriksministerens
og statsministerens samtaler.

Når det så gjelder spørsmålet
om Haag-domstolen, er det opp til domstolen selv å vurdere
dette. Nå har den fått en sak på sitt
bord, og den skal selv ta stilling til hvorvidt den skal ta opp
denne saken til behandling, og på hvilken måte.
Det er 44 stater, inkludert Norge, som har sendt innspill til Haag-domstolen
i sakens anledning, og nå er det opp til domstolen å vurdere
hvordan den skal håndtere dette spørsmålet.
Men jeg gjentar: Det er ingen tvil om norsk holdning, det er et
spørsmål om hvordan man eventuelt skal
bruke Haag-domstolen i denne type spørsmål,
som er grunnlaget for den norske holdningen.

 Kjetil Bjørklund – til
oppfølgingsspørsmål.

 Vi i SV setter stor pris på utviklingsministerens gode
vilje. Men det ser altså ut til at det internasjonale samfunn
står maktesløst overfor Israel, som tar seg til
rette i strid med alle FNs krav og med folkeretten og
fortsetter byggingen av muren på palestinsk grunn.
Dette skaper en enorm frustrasjon hos palestinerne.
Som Terry Boullata sa til Dagbladet i går:

«… vi
er lei av trøstende ord fra politikere og andre besøkende.
Vi vil ha handling. Vi vil ha slutt på overgrepene, »

Hva mener utviklingsministeren kan
gjøres nå, rent konkret, for å presse
Israel til å stanse byggingen av muren, og få denne
skammens mur revet? Eller står utviklingsministeren
helt uten råd?

 Jeg gjentar at det å utøve
press eller å ta stilling til den type
bilaterale utenrikspolitiske spørsmål ikke
er min oppgave. Jeg er utviklingsminister, og jeg har
et konstitusjonelt ansvar for de utviklingsrelaterte spørsmålene.

Det er ingen tvil om at konsekvensene for palestinerne er
store, også sosioøkonomisk, og den frustrasjonen
som representanten viser til, er det heller ingen tvil om er dyp og
meget, meget sterk på palestinsk side.

Som jeg svarte til representanten Djupedal,
er det veldig vanskelig å si hvordan
man kan bidra til at FNs resolusjoner etterfølges. Vi bruker
nå alle kanaler – det er da utenriksministerens
og statsministerens primære ansvar å gjøre
det – i forhold til de internasjonale organene vi har, særlig
FN, men også gjennom å gi klar beskjed
bilateralt. Det har Norge gjort, og det vil vi fortsatt
gjøre. Utover det har i hvert fall ikke jeg,
innenfor mitt konstitusjonelle ansvar, noen
virkemidler jeg kan vise til.

 Siste oppfølgingsspørsmål – Marit
Nybakk.

 La meg først si at jeg er glad for at
statsråden så klart understreker at muren er i
strid med folkeretten. Jeg vil også legge til
at det at det internasjonale samfunnet tilsynelatende svikter, virker også demotiverende
på den palestinske befolkningen,
det virker frustrerende, det skjerper motsetningene, og det er klart at
det bidrar til en ny generasjon med unge mennesker som
bl.a. blir selvmordsbombere.

Generelt sett kan man vel si om Midtøsten
at her bør det ikke bygges murer, det bør
bygges broer. Vi får heller ikke ro i Stor-Midtøsten,
hvis det går an å kalle det det, før
man får løst Palestina-Israel-konflikten. Det
er slik at de store fattige massene i andre land i Midtøsten
i dag kanaliserer sin vrede mot Israel istedenfor mot sine egne
despoter.

Jeg vil så sterkt jeg kan, oppfordre
den norske Regjeringen, i denne sammenhengen utviklingsministeren,
om å videreføre dette spørsmålet,
fordi det er viktig at det følges opp.

 Jeg tror representanten Nybakk viste til noe
paven har sagt. Jeg synes i denne sammenheng han har sagt noe meget
fornuftig om denne muren, at skal man skape fred, gjør
man det ved å bygge broer, ikke ved å bygge
gjerder.

I forhold til nettopp det som skjer
på palestinsk side, kan jeg i hvert
fall si at Regjeringen kommer til å følge dette
opp og er meget opptatt ikke bare av situasjonen
i Midtøsten – vi har en arv å ta vare
på – men også i forhold til det som gjelder
muren. Det som jeg har konstitusjonelt ansvar for, kan jeg love
vil bli sterkt fokusert og prioritert fra min side. Jeg kommer også til å samtale
med mine kolleger i Utstein-gruppen og andre
om hvordan det er mulig for oss å vinkle bistands- og utviklingssamarbeidet på en
slik måte at vi kan bistå det palestinske
folket maksimalt i den situasjon de nå er inne
i, hvor lidelsene er store, og frustrasjonen – som representanten
helt riktig påpeker – er meget høy. Vi
må bruke de virkemidlene vi har til disposisjon,
og det kan jeg love at vi vil gjøre.

 Vi går videre til neste
hovedspørsmål.

 Mitt spørsmål går
til olje- og energiminister Steensnæs.

Jeg vil ta opp en problemstilling som gjelder
flommen på Nordvestlandet og i Trøndelag i august
2003. Det var en stor flom, der seks kommuner ble særlig
hardt ramma. Skader for 6,5 mill. kr ble dekket
over statsbudsjettet for 2003, og det var 100 pst. av den
delen. Men det gjenstår arbeid for rundt 16 mill. kr,
som må gjøres i 2004.

I spørsmål til olje- og energiministeren
fra meg den 27. januar 2004 spurte jeg om det vil bli gitt 100 pst.
dekning for resten av arbeidene. Svaret ble oppfattet som at det
vil bli gitt 80 pst., og at kommunene og berørte
parter må dekke resten – altså 3 mill. kr.

I Møre og Romsdal i går
opplyste en avdelingsdirektør i NVE at alle berørte
kommuner fikk dekket utgiftene med 100 pst. etter
flommen på Østlandet i 1995. Jeg har forstått
at det samme også gjaldt for 1997.

Hva syns statsråden om dette? Ville
det ikke være rimelig å behandle
opprydding etter disse storflommene på samme
måte?

 Jeg svarte da på et skriftlig spørsmål
fra stortingsrepresentant Inger S. Enger om dekning av distriktsandelen
når det gjelder flommen på Nordvestlandet.

Det er riktig at 100 pst. av utgiftene
ved flommene i 1995 og 1997 ble dekket ved et stortingsvedtak. Kostnadene
ved disse flommene var betydelig større enn ved den flommen
vi snakker om i dette tilfellet, og som rammet bl.a. Norddal kommune.
Det er Stortinget som har bestemt at de permanente sikringstiltakene
skal finansieres gjennom en 80 pst. tilskuddsordning fra
statlig hold og 20 pst. distriktsandel. Det er dette departementet
retter seg etter, og det er det som har blitt fulgt i alle
andre saker når det gjelder flomskader.

Jeg vil også understreke
at når det gjelder de øyeblikkelige tiltakene
for å sikre verdier og eiendommer, dekker staten 100 pst.
av slike utgifter. Det er de mer permanente sikringstiltakene som
har en slik distriktsandel på 20 pst., som jeg
refererte til.

 Jeg takker for svaret, men jeg ble ikke
helt beroliget, spesielt fordi vi her får en
forskjellsbehandling når det gjelder disse flommene, som har
stor betydning for folk. Jeg syns ikke det er noen unnskyldning
at statsråden sier at flommene den gang var betydelig
større. Det er store beløp for dem det gjelder.
Her snakker vi om både bedrifter og kommuner som får
store utgifter.

Jeg mener det burde være
slik at statsråden går inn for 100 pst.
dekning, for slik det nå framstår, er det altså en reell
uenighet mellom NVE og statsråden. Det er vel
en praksis som statsråden ikke burde synes er
grei. Berørte parter er nå usikre på dette,
og de har behov for en avklaring snarest mulig.

 Representanten har helt rett i at det er ugreit
for statsråden hvis det oppstår uenighet om tolkningen.

Jeg vil bare presisere at jeg forholder
meg til et stortingsvedtak. Stortinget grep inn i dette regelverket
på den måten at en i 1995 og 1997 dekket 100 pst.
av skadene. Men en fikk da en regel, som senest ble drøftet
og fastholdt i St.meld. nr. 42 for 1996–1997,
hvor det ble fastslått at hovedregelen er at det dekkes
20 pst. gjennom en distriktsandel og 80 pst. gjennom
en statlig andel.

Det er anledning til å søke
om dispensasjon. En slik dispensasjonssøknad har departementet ikke
mottatt.

 Det blir oppfølgingsspørsmål – Øystein Djupedal.

 Den forskjellsbehandlingen som det er ved behandlingen
av disse søknadene, har skapt stor uro. Mange har forventet å få 100 pst.
dekning, slik man fikk ved de store flommene på 1990-tallet.

Det er vel også all mulig
grunn til å tro, dessverre, at flom kommer til å bli
et mer hyppig fenomen, i tråd med den utviklingen vi har
sett internasjonalt, og også i tråd med
klimautviklingen. Dette gjør at man i framtiden
kan stå overfor enda større skader,
så hvis det bare skal være 80 pst.
dekning, betyr det at en større del av kostnadene vil falle
på lokalsamfunnet.

Dette er riktignok politiske vedtak, og statsråden
har helt rett i at man kan gjemme seg bak det. Men et politisk vedtak
står ikke for evigheten. Mitt spørsmål
er om statsråden vil komme tilbake i revidert med en vurdering
av om det er klokt og hensiktsmessig at denne regelen er innført.
Det at man påfører lokalsamfunn en så stor
egenandel som i dette tilfellet, gjør
at det faktisk er usikkert hvordan man skal klare å finansiere
mye av det arbeidet som er utført. Det er mange entreprenører
og andre som har bidradd til å få samfunnene
i gang igjen, og det er nå usikkerhet om hvem som skal
bære kostnadene.

Min utfordring til statsråden
er om han vil komme tilbake i revidert med en vurdering av dette
spørsmålet.

 Jeg vil gjenta at når det gjelder
de øyeblikkelige utbedringstiltakene for å sikre verdier
og eiendom, dekker staten 100 pst. av slike utgifter. Det
er de langsiktige sikringstiltakene som har en distriktsandel på 20 pst.

Jeg er glad for at representanten Djupedal – for
så vidt naturlig nok – aksepterer at statsråden ikke
kan dispensere uten videre fra det som er stortingsvedtatt regelverk. Jeg
ser at det kan være grensetilfeller når
det gjelder disse store flommene, hvor Stortinget har vedtatt at
100 pst. av de langsiktige sikringstiltakene også skal
dekkes av staten, og at størrelsen på flommene
kan føre til usikkerhet om hvor grensen går
i forhold til hva som vil være en rimelig distriktsandel,
og når staten skal dekke f.eks. 100 pst.

Jeg gjorde representanten Enger oppmerksom
på at det er mulig å søke om
dispensasjon. Hvis en slik søknad kommer, vil
jeg selvfølgelig vurdere den grundig.

 Vi går til neste hovedspørsmål.

 Jeg vil tillate meg å stille spørsmål
til olje- og energiministeren.

Arbeiderpartiet mener Regjeringen
tar feil når den fører en energipolitikk som betyr
nedleggelse av industri, og høye
strømpriser til privatkunder. Stortingsflertallet har sørget
for at det er gitt tre konsesjoner for bygging av gasskraftverk
i Norge. Som kjent valgte Bondevik I-regjeringen å gå av
fordi den var imot den tilgangen på energi. Bygging av
gasskraftverk i Norge har også uteblitt,
med begrunnelse i at det ikke er lønnsomt.

I januar i år ble det i Sverige
gjort vedtak om å starte bygging av gasskraftverk i Göteborg.
Kan statsråden forklare for det norske folk hvordan
og hvorfor det kan bygges gasskraftverk i Sverige, men ikke
i Norge?

 Norge deltar i et nordisk kraftmarked
sammen med Sverige, Danmark og Finland, og i utgangspunktet er det
derfor like priser i det nordiske markedet. Det kan likevel
variere noe på grunn av de såkalte
flaskehalsprinsippene.

Når det gjelder bygging av konvensjonelle
gasskraftverk, er det riktig som representanten Klungland nå refererer
til, at det er gitt tre slike konsesjoner. Det er helt opp til eieren
selv å vurdere om en på bakgrunn av langsiktige
kraftpriser og dagens gasspriser finner det lønnsomt å realisere
dette. Jeg har forstått det slik at det planlegges et gasskraftverk
i Göteborg, basert på gjeldende gasspriser og
de framtidige kraftpriser i det nordiske markedet. Dette selskapet
har åpenbart andre vurderinger av risiko forbundet
med bygging av slike gasskraftverk. Det er helt opp til selskapene å vurdere
denne risikoen. Dette er det ikke opp til Regjeringen å vurdere,
det er en vurdering som styret må ta stilling til når
det gjelder de angjeldende konsesjoner. Dette er altså ikke
opp til Regjeringen. Men jeg vil referere til Langtidsprogrammet 2002–2005
fra regjeringen Stoltenberg, der det står følgende:

«Usikkerhet
om lønnsomheten bidrar også til usikkerhet
om hvor raskt det kan bli bygget gasskraftverk.»

Dette viser at heller ikke arbeiderpartiregjeringen
ville sørge for at gasskraftverkene ble bygd, men selvsagt overlate
slike vurderinger til konsesjonæren og til selskapenes
lønnsomhetsvurderinger. Det er selskapene som må ha
ansvaret, det er de som har fått konsesjonene, og det er
de som må fatte vedtaket.

 Jeg synes dette er nokså oppsiktsvekkende. Norge
har en energiminister, og for Arbeiderpartiet
innebærer det at vi har en statsråd som skal sørge
for at Norge har tilgang på nok kraft og nok energi.

Det er ingenting som tilsier at svenskene skal
kunne bygge disse gasskraftverkene noe bedre enn det Norge skal
kunne. Det er mistanke om at det kan ligge politiske føringer
i forhold til at det ikke blir bygd gasskraftverk i Norge.
Nå har statsråden anledning til å forklare
hvordan han i tiden framover vil dekke underskuddet i
kraftbalansen i Norge. I Arbeiderpartiet
synes vi at han burde benytte seg av denne anledningen, og prøve å forklare
det for det norske folk, slik at vi ikke baserer
vårt kraftbehov på nabolandene og forurensingen
der.

 Jeg synes det er ganske oppsiktsvekkende
hvis Rolf Terje Klungland nå indikerer at statsråden
burde blande seg inn i selskapenes lønnsomhetsvurderinger
og ta ansvar for at det ble pålagt selskapene å bygge
gasskraftverk til tross for at de selv finner det ulønnsomt.
Jeg vil gjerne at representanten Klungland bekrefter at
det er dette som er Arbeiderpartiets hensikt med det han nå sier.

Når det gjelder våre
tiltak i forhold til forsyningssikkerheten, vil jeg vise
til Regjeringens tipunktsliste i den forsyningssikkerhetsmeldingen
som nå er til behandling i Stortinget:

1.		styrke omlegging av energibruk og
energiproduksjon

2.		forbedre reguleringer og plantiltak i energiomleggingen

3.		styrke grunnlaget for mer vannkraftproduksjon, ikke minst
småkraftverk

4.		arbeide for et felles norsk-svensk marked for grønne sertifikater

5.		øke bruken av naturgass

6.		styrke det nordiske elsamarbeidet

7.		sikre en fortsatt effektiv konkurranse
i kraftmarket

8.		klargjøre ansvaret til rasjoneringsmyndighetene
og de systemansvarlige

9.		legge til rette for økt forbrukerfleksibilitet
(presidenten klubber)

10.		bedre forbrukernes stilling (presidenten klubber)

Det er svaret på representanten Klunglands
spørsmål.

 Det blir oppfølgingsspørsmål – Olav Akselsen.

Taletiden er altså ett minutt!

 Dette svaret viser jo at statsråden
har abdisert, når han seier at det heilt opp
til marknaden å skaffa Noreg elektrisitet. Det
må eg seia eg synest er interessant.

Under den førre Bondevik-regjeringa
blei målet om at Noreg skulle vera
sjølvforsynt med elektrisk kraft, oppheva; me skulle satsa
på import for å dekkja behovet vårt. Sist
vinter importerte me kraft frå russiske kjernekraftverk
og frå polske brunkolverk. I Danmark fyrte ein opp gamle
kolkraftverk, og svenskane og finnane køyrde
i gang oljekraftverka sine. CO2- utsleppa i Norden eksploderte.

No veit me at det skal byggjast gasskraftverk
i Sverige, og denne krafta vil gå rett inn på det
norske nettet. I Noreg har det vore
ein sterk debatt knytt til utsleppa ved den norske kraftproduksjonen.
Og mitt spørsmål er: Er det ingen bekymringar
i regjeringssystemet knytte til dei utsleppa som kjem frå den
produksjonen som me importerer over grensa?

 Med hensyn til det representanten Akselsen
innledet med, vil jeg utfordre ham til å svare
på spørsmålet som jeg ikke
fikk svar på fra Rolf Terje Klungland, men som
representanten Akselsen har anledning til å besvare.
Mener Arbeiderpartiet og
Olav Akselsen at Regjeringen skal gå inn
og overprøve de lønnsomhetsvurderinger som ligger
i de tre gitte gasskraftkonsesjonene? Og hvilket ansvar mener
så Olav Akselsen at Regjeringen i så fall
må påta seg?

Når det gjelder de lønnsomhetsvurderinger
som den svenske konsesjonæren har, må det åpenbart være
slik at de er villige til å ta høyere risiko og
ha lavere lønnsomhetsmarginer. Det må være
opp til selskapene selv å vurdere om dette er riktig, men
ut fra de informasjoner jeg har fra de tre konsesjonærene – jeg
har god kontakt med dem, jeg snakker både med styreleder
og representanter for ledelsen i selskapene – anser de
det ikke for lønnsomt og forsvarlig å foreta
investeringer i slike gasskraftverk nå.

 Presidenten vil bemerke at i denne
spørretimen er spørsmålene fra stortingsrepresentantene
til statsråden. Hvis det er noe statsråden lurer
på, får han svar ute i vandrehallen etterpå.

Ingvild Vaggen Malvik – til oppfølgingsspørsmål.

 Det kan være fristende å spørre
statsråden hvor mange gasskraftverk som kan bygges, og
hvor mye fossil el vi kan føre inn i den norske produksjonen,
som ifølge ham selv er på 99 pst. fornybar i dag,
uten å komme i strid med det tidligere omtalte EUs fornybar-direktiv.
Men jeg skal la det ligge.

Når det gjelder gasskraftverket i
Göteborg, har det 90 pst. virkningsgrad. Det er en ferdig
gassrørledning fra Danmark som ligger der allerede, og
det er en ferdig utbygd infrastruktur for fjernvarme. Det er realiteten.
Jeg lurer på hvor mange steder i Norge det er
tilfellet. For å holde klimamålsettingene peker
dessuten statsråden på målsettingen
om å få til såkalte CO2-frie gasskraftverk – hvilket
ser ut til å være vanskelig å få til
med mindre man gir subsidier over statsbudsjettet. Samtidig
har man i forliket med SV når det gjelder gassmeldingen,
sagt at man skal innføre et grønt sertifikatsystem
for fornybar elproduksjon. Det kunne øke produksjonen av
fornybar el, samtidig som man holder seg innenfor
rammene som klimamålsettingene setter. Statsråden
utsetter dette til 1. januar 2006, og jeg lurer på hvorfor
dette skal ta så lang tid, når Sverige
fra 1. mai innførte det samme systemet. Og hvis vi skal
la oss inspirere av Sverige, synes jeg vi skal gjøre det
på fornybarsiden.

 Jeg vil bare forsikre representanten
Vaggen Malvik og Stortinget for øvrig om at vi arbeider
med maksimalt trykk for å få gjennomført dette.
Det å gjennomføre et grønt sertifikatmarked,
elsertifikatmarked, mellom Norge og Sverige
er interessant. Det er interessant
i forhold til de erfaringer som vi vil erverve oss, og i forhold
til å kunne etablere et større internasjonalt,
i hvert fall et europeisk, grønt sertifikat-marked. Det
er imidlertid ganske mange både tekniske
og lovmessige prosesser og forhandlinger med svenskene som skal
gjennomføres før vi kan etablere dette
sikkert. Det er også viktig å understreke
at alle betingelser og konsekvenser ved et slikt grønt
sertifikat-marked bør gjøres klart for partene,
aktørene i markedet, for at det ikke skal oppstå noen
usikkerhet, og at vi dermed skal miste noe momentum i det viktige
arbeidet med å få fram fornybare energikilder.
Det gjør at vi vil ta den tiden det trengs, for å gjennomføre
dette på en forsvarlig måte, og 2006 er det tidspunktet
jeg har antydet.

 Øyvind Vaksdal – til oppfølgingsspørsmål.

 Jeg vil først av alt uttrykke tilfredshet
med at representanter fra Arbeiderpartiet
nå støtter gasskraft, og jeg håper den
støtten varer lenger enn den pleier.

Så til Regjeringen, som har en merkelig
forestilling, for ikke å si en vrangforestilling,
om bruk av gass. Gass som går ut av landet, er god miljøpolitikk,
mens gass som skal brukes i Norge, altså er forurensning.
Når man samtidig vet at gass til kraftproduksjon i Norge
i stor grad vil erstatte kraft fra kull- og kjernekraftverk i andre land,
blir dette komplett ubegripelig. Vil statsråden fortelle
meg, og for så vidt også det norske
folk, hvilken miljøgevinst man har ved å holde
liv i gamle kull- og atomkraftverk i utlandet, istedenfor å satse
på norske gasskraftverk?

 Det at denne regjeringen satser så betydelig
for å øke innenlands bruk av gass, er nettopp
grunnen til at vi har lagt fram en så omfattende strategi
for å få dette gjennomført. Det er ikke
riktig at denne regjeringen ikke satser på gass,
det er det motsatte. Det er ingen regjering som har lagt fram så konkrete
planer for økt innenlands bruk av gass. Og jeg er glad
for at hele Stortinget, minus Fremskrittspartiet, slutter
såpass klart opp om Regjeringens strategi.

Så gjelder det hvordan denne gassen
skal brukes. Da legger denne regjeringen avgjørende vekt
på at det skal skje uten at vi dermed bryter viktige internasjonale
konvensjoner som gjelder klima og miljø. Det har ikke Fremskrittspartiet
noe sans for, det er de ikke interessert i.
Det tar jeg til etterretning. Men det forstyrrer heldigvis ikke
bildet av en bred tilslutning i Stortinget når det gjelder å sørge
for en god utnyttelse av de norske gassressursene uten
at dermed klima og miljø blir skadelidende.

 Marit Arnstad – til siste
oppfølgingsspørsmål.

 Nå er det vel ikke akkurat noen bombe
at Arbeiderpartiet mener
at Regjeringen har feil kurs i energipolitikken. Og når
Akselsen her sier at Steensnæs
har abdisert i gasskraftspørsmålet, er det vel
tvilsomt om Steensnæs har abdisert mer enn det Akselsen
gjorde i sin tid i statsrådsstolen. Det ble ikke
tatt et spadetak på noe gasskraftverk i den tiden Arbeiderpartiet
og Akselsen satt med regjeringsmakt.

Problemet er at konsesjonene ligger der, men
at utbyggerne ikke finner det forretningsmessig lønnsomt å starte
gasskraftverk. Det er utbyggernes problem. Regjeringens utfordring
er at en ønsker gasskraftverk som kan være
CO2-frie. Det er en gedigen utviklingsmessig og teknologisk utfordring,
som staten må være villig å bidra til.
Det er en teknologi som finnes, men som koster mye, og som Norge
kanskje kunne ha gjort en forretning av dersom vi hadde vært
den første til å utvikle den. Regjeringens
planer og de pengene som er lagt på bordet så langt,
er svært beskjedne. Hvordan har Regjeringen og staten tenkt å løfte
fram de CO2-frie gasskraftprosjektene på en slik måte
at de faktisk lar seg realisere?

 Jeg er helt enig med Marit Arnstad, også i
det som har med beløp å gjøre. Foreløpig
har Regjeringens satsing stort sett vært basert på forskning
og utvikling. Men samtidig har Regjeringen sagt at den vil gjøre
to viktige ting, og det er det betydelige kostnader og løfter
knyttet til. Det er for det første å kunne
finansiere et pilotanlegg for utprøving
av gasskraftverk med CO2-håndtering. Slike gasskraftverk
vil gi en kostnad i størrelsesorden 500 mill. kr. Dessuten
har Regjeringen sagt at når vi har en teknologi som er
tilfredsstillende og kostnadseffektiv
nok, vil den medfinansiere de ekstrakostnadene som kommer av CO2-håndteringen.
Foreløpig går veien gjennom pilotanlegg,
og Regjeringen har sagt at den vil komme tilbake i løpet
av våren 2004 i den varslede gassmeldingen, hvor den vil legge
opp et program for støtte til slike pilotanlegg. Vi er meget
interessert i at vi får fram
ulike alternativ som kan konkurrere, slik at vi kan plukke ut det
beste prosjektet.

 Da går vi til siste hovedspørsmål.
Av hensyn til tiden blir det ikke mulighet for oppfølgingsspørsmål.

 Jeg har et spørsmål til utviklingsministeren.

Sikkerhetsgjerdet er dessverre
et tydelig bevis på hvor vanskelig
og fastlåst konflikten i Midtøsten
er. I dag har statsråden snakket varmt og engasjert om
lidelse og frustrasjon på palestinsk
side. Hun nevnte ikke den lidelse og frustrasjon
som er på israelsk side, men som er der like
fullt.

Mindre hat og mer toleranse må være
et mål i forholdet mellom israelere og palestinere.
Likevel opplever vi dessverre at f.eks.
nylig utgitte palestinske skolebøker oppfordrer
til hellig krig og gir et positivt bilde av selvmordsbombere. Norge
gir betydelig bistand til palestinske
myndigheter, inkludert støtte til skolevesenet. Er statsråden
komfortabel med at norske bistandspenger finansierer et
skolesystem som lærer barna at hat og intoleranse er akseptabelt,
og at ikke-muslimer er mindreverdige mennesker?

 Jeg var på et utviklingsrelatert
besøk, og det betyr at jeg så på bistandsprogrammene.
Jeg hadde altså ikke et anliggende i tilknytning
til fredsprosessen mellom
Israel og Palestina, og således foranlediget det heller ikke
et besøk hos israelske myndigheter. De er ikke
en utviklingspartner for oss, selv om de mottar bistand fra andre.

Så til spørsmålet:
Det er slik at utdanningssystemet på palestinsk side
har fått betydelig norsk støtte over tid. Jeg besøkte
selv en skole med hovedsakelig
jenter som gikk fra 1. til 10. klasse, og fikk ved selvsyn se hvordan
norsk bistand faktisk bidrar til å gi elever lærdom,
kunnskap og skolegang. Ikke minst for kvinner er det meget
viktig. Det er altså slik at vi i vår bistand
til utdanningsprogrammet støtter bygging av skoler og klasserom,
vi er ikke inne med støtte til lærebøker,
som representanten sikter til. Jeg tror jeg har svart på dette
spørsmålet veldig mange ganger i Stortinget, og
jeg tror vi også har vist til at det er en god
del feilinformasjon som
spres om innholdet i disse lærebøkene. Den feilinformasjonen
har jeg ikke tid til å gå i detalj på i
dette korte svaret, men dette har vi altså kommet med svar
på til Stortinget en rekke ganger. Altså: Det
er slik at vi ikke støtter lærebøker
og læremateriell, men vi bygger skoler, klasserom og bidrar
til finansiering av utdanningssystemet. Det
er meget påkrevd, og er en meget god bistand, og jeg har
selv nå vært vitne til det.

 Det gjøres sikkert mye godt i de palestinske
skolene, det er ingen i tvil om. Skolebøker utgitt
i 2003 har et innhold som i aller høyeste grad ikke
er tolerant, og det er ikke noe som jeg føler
at vi som nasjon kan stille oss bak. Det er riktig at det tidligere ble
gjort positive endringer i de palestinske
skolebøkene, men det virker nå som om man er tilbake
på et galt spor igjen. At man fra norsk side ikke
direkte finansierer skolebøker, men andre deler
av skolevesenet, fratar vel ikke Norge et ansvar
for den undervisningen som totalt gis? Er ikke dette et
spørsmål som man bør ta opp med de palestinske
myndighetene, for å sikre at skolebarna i de palestinske
områdene – så vel som andre
steder, selvfølgelig, men her er det Norge som
finansierer dette – kan læres opp til toleranse,
slik at det blir mulig å få et bedre grunnlag
for fred i fremtiden?

 Jeg er helt enig i betydningen av at barn og unge
får undervisning som er forankret i at menneskeverdet er
likt for alle. Jeg tror en del av det vi ser på bakken
i de palestinske områdene
nå, ikke bidrar til en slik forståelse
på palestinsk side, slik at begge parter
har et meget viktig ansvar for å sikre at vi kommuniserer
at alle har like stor verdi, enten det dreier seg
om jøder eller palestinere.

Når det så gjelder konkret
lærebøkene, har jeg også sagt
at vi har svart Stortinget flere ganger på dette. Det er veldig
mye feilinformasjon som
spres om dette spørsmålet. Vi har anledning til å komme
tilbake til representanten Morten Høglund med den informasjon
vi sitter med. Jeg har ikke kjennskap til at det er nye
revisjoner på gang, eller nye endringer, som
han viser til, og det får vi da eventuelt heller
komme tilbake til. Men jeg gjentar at den bistanden vi gir til de
palestinske områdene her,
er meget god.

 Tiden for den muntlige spørretimen
er nå omme, og vi går over til den ordinære
spørretimen.





                    
                    
                    

 Det blir noen endringer
i den oppsatte spørsmålslisten, og presidenten
viser i den sammenheng til den oversikt som er omdelt på representantenes
plasser i salen.

De foreslåtte endringer i dagens spørretime
foreslås godkjent. – Det anses vedtatt.

Endringene var som følger:

Spørsmål 15, fra representanten
Knut Werner Hansen til olje- og energiministeren, er trukket tilbake.

Spørsmål 17, fra representanten
Steinar Bastesen til fiskeriministeren, vil bli besvart av samferdselsministeren
på vegne av fiskeriministeren, som har sykdomsforfall.

Spørsmål 18, fra representanten
Rita Tveiten til fiskeriministeren, utsettes til neste spørretime,
da statsråden har sykdomsforfall.





                    
                    








        

Spørsmål 1


    
        

Spørsmål 2


    
        

Spørsmål 3


    
        

Spørsmål 4


    
        

Spørsmål 5


    
        

Spørsmål 6


    
        

Spørsmål 7


    
        

Spørsmål 8


    
        

Spørsmål 9


    
        

Spørsmål 10


    
        

Spørsmål 11


    
        

Spørsmål 12


    
        

Spørsmål 13


    
        

Spørsmål 14


    
        

Spørsmål 15


    
        

Spørsmål 16


    
        

Spørsmål 17


    
        

Spørsmål 18


    
        

Spørsmål 19


    
        

Spørsmål 20


    
        

Spørsmål 21


    
        

Spørsmål 22


    
        

Spørsmål 23


    
        

Spørsmål 24


    



                    

 Dette spørsmålet
er trukket tilbake.





                

 Dette spørsmålet,
fra representanten Steinar Bastesen til fiskeriministeren, vil bli
besvart av samferdselsministeren på vegne av fiskeriministeren.

 Jeg har følgende spørsmål
til fiskeriministeren:

«Det er konstatert store konsentrasjoner
av kvikksølv i fiskeområdet utenfor Fedje, der
den tyske ubåten U-864 ligger etter krigsforlis.
Det er store mengde kvikksølv om bord i ubåten,
og kvikksølv er en av de farligste miljøgiftene.
Det har vært pekt på at heving av ubåten
er den beste løsningen på problemet.

Hva er status i forhold til å avverge
en alvorligere forurensningssituasjon i fiskeområdene rundt
ubåten, og hva vil statsråden gjøre for
rette på situasjonen?»

 Norske myndigheter mottok i høst opplysninger
fra ubåthistorisk miljø i Tyskland om
at ubåten U-864 hadde ca. 70 tonn metallisk kvikksølv
samt mindre mengder thallium og uranoksid om bord da den
ble senket i 1945.

Kystverket besluttet å gjennomføre
en trinnvis og grundig undersøkelse av mulig forurensningsfare
fra vraket.

De to første stegene har
vært å undersøke tilstedeværelsen
av kvikksølv ved vraket samt å undersøke
eventuelt opptak av kvikksølv i levende organismer
i området. Høsten 2003 ble det tatt prøver
fra bunnsedimenter ved vraket. Det ble påvist meget høye
konsentrasjoner av kvikksølv i noen av disse.
Det ble også tatt prøver av fisk fra
oppdrettsvirksomhet ved
Fedje. Det ble ikke påvist noen unormalt høye
verdier av kvikksølv fra oppdrettsanleggene.

I januar i år ble det tatt prøver
av villfisk og bunndyr i området. Det ble tatt prøver
av fire forskjellige fiskeslag samt
krabbe innenfor en radius av 1–2 nautiske
mil fra vraket. Resultatene for torsk og sei er i overensstemmelse
med det som er påvist i fisk fra Barentshavet, mens kvikksølvnivået
i uer fra Fedje er noe høyere. Uer er mest stasjonær
av de fire artene som det ble tatt prøver av,
og resultatet kan derfor tolkes som om det foreligger en
lokal forurensningskilde. Alle fiskeslagene hadde imidlertid
lavere innhold av kvikksølv enn det som er øvre
grenseverdi i EØS-området. Konklusjonen fra undersøkelsen
er derfor at det er trygt å spise fisk fra dette området.

Analysene av krabber ligger også under
grenseverdien, med unntak av en prøve som tangerer denne.
Kystverket vil gjennomføre flere analyser av krabber, slik
at situasjonen for denne arten i området kan avklares.
Mattilsynet har blitt holdt orientert om det pågående
analysearbeidet og vil bli gitt resultatene av de nye analysene.

Det er også foretatt prøver
for å avklare mulig uranforurensning. Statens strålevern
har målt verdier fra ti prøver på sjøbunnen.
Ingen av sedimentprøvene inneholdt unormalt høye
konsentrasjoner av uran, og prøvene tyder på at
uranet i sedimentene er fra naturlige kilder.

Kystverkets foreløpige vurdering er
at det ikke synes å være noen
umiddelbar fare for akutt kvikksølvforurensning
fra vraket så lenge dette får ligge i ro. Resultatene fra
de nye analysene som er besluttet gjennomført, vil være
en viktig basis for vurderingen av hvilke tiltak som eventuelt
bør iverksettes. Alle relevante faglige miljøer vil
bli trukket inn i denne vurderingen.

Kystverket har gjennomført en omfattende
undersøkelse av forholdene rundt vraket, og det vil bli
foretatt ytterligere undersøkelser. Kystverket har også besluttet å nedsette
en gruppe med fagkunnskap om tiltak ved kvikksølvforurensning.
Gruppen vil ha til oppgave å gi anbefalinger om videre
tiltak. Dette viser at Kystverket tar saken svært alvorlig
og gjør et grundig arbeid som det etter min mening ikke
er grunn til å endre på. Det er viktig
at man har den beste kunnskapen om dette vraket for å kunne
treffe riktige beslutninger i forhold til videre tiltak, og det
er dette Kystverkets arbeid legger opp til.

Avslutningsvis vil jeg også minne
om at vraket av U-864 er et gravsted for 73 personer. Det er derfor
viktig at vraket behandles med tilbørlig respekt i forbindelse med
eventuelle tiltak.

 Jeg takker statsråden for svaret,
og jeg konstaterer at det ikke er svart på spørsmålet.

Det er ingen status og ingen plan for hvordan
dette skal håndteres. Er det den samme statusen for de øvrige krigsvrakene
vi har langs norskekysten? Det begynner etter hvert å bli
mange av dem. Er det gjort noen undersøkelser
om hva som er statusen for de andre vrakene? Kan statsråden
svare på det? Jeg er klar over at dette er utenfor hennes
område, men jeg spør nå likevel.

 Det er klart at når det dukker opp
slik kunnskap om vrak av denne typen som vi har utenfor Fedje, er
det en stor utfordring. Det er klart at det med slike store mengder miljøgifter
er en utfordring. Derfor er det viktig at det foretas
en ordentlig vurdering av hva slags type tiltak som skal
gjennomføres. Det at vi nå har analysert miljøforholdene
rundt fisk som er stasjonær, og fisk som går over
større områder, at vi vet hva det betyr for fisken,
for maten vår, og at vi også vet hva
det betyr for framtiden for dette området som
er berørt av disse miljøutfordringene, er kunnskap
vi må ha før vi vet hvordan vi skal gå videre
i håndteringen av denne typen skip. Nå har vi
denne ubåten konkret, men i den grad det finnes andre
slike miljøbomber – for å kalle det det – må vi
analysere hvordan tilstanden er, og hva som er den beste
måten å gå fram på.

 Jeg takker igjen for svaret.

Det er helt riktig, som statsråden
sier, at det er viktig å bevare en ren fisk, og for å få det
til må vi ha et rent hav. Det kan ikke være noen
tvil i markedet om hva vi har i Norge: Vi har ren fisk. Derfor er
det påtrengende og viktig at det foreligger
en plan for hvordan man skal håndtere dette problemet.
For det er et problem, som jeg har sagt tidligere, i store deler
av Norge. Men det er et problem som kanskje ikke
er blitt tatt alvorlig før nå. Så jeg håper
at vi kommer tilbake til denne saken, for siste ordet er ikke
sagt i denne saken.

 Jeg mener også at
dette er en meget stor utfordring. Det er klart at vi er nødt
til å ta slike ting på alvor. Vi er en kystnasjon
som er avhengig av ressursene vi har i havet, og vi må forvalte
dem på en god måte. Og når vi har slike
forurensningsproblemer langs kysten – og det jeg kjenner
best, er denne ubåten ved Fedje – må disse
håndteres med varsomhet. Vi vet ikke pr. i dag
om det å heve båten vil skape et større
problem enn det å håndtere den der den
er. Vi må først finne ut hvordan vi kan få kapslet
inn denne miljøbomben som er der, enten ved å heve eller
ved å tildekke vraket, eller om det finnes andre
metoder. Det er det det jobbes med nå, så det
jobbes med en tiltaksplan.





                

 Dette spørsmålet
er utsatt.





                

 Det foreligger ikke
noe referat.





                    
                    
                    

