 Flere har ikke bedt om ordet.




Stortinget er nå kommet til behandlingen av sak nr. 8 på dagsorden nr. 15.




Saken som her ligger til behandling, har ikke ligget ute i den reglementsbestemte tid, dvs. 48 timer. Med hjemmel i forretningsordenens § 32 vil presidenten foreslå at Stortinget likevel behandler denne saken nå.




– Ingen innvendinger er kommet mot presidentens forslag. – Det anses som vedtatt.





                    

 Fremskrittspartiet har varslet at
de ønsker å stemme imot.

Votering:

Komiteens innstilling bifaltes med 84 mot 15 stemmer.

(Voteringsutskrift kl. 11.20.40)


                    
                    

 Det blir replikkordskifte.




 Representanten Rise stilte en del spørsmål ved Fremskrittspartiets forslag, hvor vi, som riktig beskrevet, tar til orde for å ta opp hele Nordisk Råds funksjon og stilling. Om alternativet skulle være at Norge skulle melde seg ut, ser ikke vi det som et alternativ. Norge er en del av Norden, Norge skal forbli en del av Norden, og vi – som vi også tidligere har understreket – ønsker et tett nordisk samarbeid. Det vi setter spørsmålstegn ved, er den parlamentariske dimensjonen gjennom Nordisk Råd.




Mitt spørsmål til Rise blir om ikke også Kristelig Folkeparti ser at ting kan gjøres bedre, og at det kanskje kan gjøres på en annen måte for at vi kan få den dynamikk, den effektivitet og de resultater av det nordiske samarbeidet som vi alle er enige om at vi ønsker. At Norge setter seg på sidelinjen ved utelukkende å trekke seg ut, ser ikke vi som noen god løsning. Og ønsker man etter en grundig debatt om Nordisk Råds fremtid å fortsette med Nordisk Råd i nåværende form, er selvsagt også Fremskrittspartiet innstilt på at Norge må delta på de arenaer som eksisterer.




 Selvsagt ser vi i Kristelig Folkeparti muligheter for å forbedre samarbeidet i Nordisk Råd og for å se om vi kan få mer konkrete tiltak og prosjekter og mer matnyttig politikk ut av dette samarbeidet. Men jeg synes det er en helt annen måte å formulere det på enn det som vi kan lese ut av forslaget fra Fremskrittspartiet, hvor man faktisk foreslår at Regjeringen skal ta initiativ til å få nedlagt Nordisk Råd – punktum. Og når vi får høre nå at Fremskrittspartiet er åpne for å fortsette samarbeidet i Nordisk Råd hvis de andre mener at vi skal beholde det, forstår jeg egentlig ikke meningen med dette forslaget.




 Flere har ikke bedt om ordet til replikk.




 Mange representanter fremhever fra denne talerstol viktigheten av samarbeid mellom de nordiske land. Det er jeg selvfølgelig tilhenger av. Det er derfor merkelig at de samme representantenes politiske partier gjør det de kan for å hindre f.eks. et åpent marked. Dette synliggjøres bl.a. ved at avgiftsnivået i Norge er så høyt av det hindrer fri flyt av varer og tjenester, som ville vært naturlig mellom nordiske land. Jeg viser til den økende handel som nordmenn nå foretar i Sverige, uten at de norske myndighetene ser sammenhengen mellom pris og etterspørsel. Norge har også sørget for å stenge ute billige varer fra utlandet, som ikke harmoniserer med vilje til samhandel mellom land, som så mange tar til orde for.




Når det gjelder det sikkerhetspolitiske og militære samarbeidet, vil jeg vise til behovet for et sterkt Forsvar som den siste utviklingen i verden viser. Det er derfor merkelig at de som så varmt går inn for å forsvare freden, ikke er villige til å bevilge de nødvendige midlene i det forslag til budsjett som nå foreligger.




Når det så gjelder Nordisk Råd, har vi kun uttalt oss om Nordisk Råd og forenkling av systemet, og ikke om de andre organene innenfor Norden. Vår mening er å forenkle og effektivisere, for å samarbeide på en bedre måte enn det gjøres i dag. Og det er det vårt forslag går ut på, nemlig at man går sammen og ser på om Nordisk Råd kan omorganiseres – og hvis ikke, legges ned.




 Flere har ikke bedt om ordet til sak nr. 8.





                    

 Under debatten har Christopher
Stensaker satt fram et forslag på vegne av Fremskrittspartiet:

«Stortinget
ber Regjeringen ta initiativ overfor de andre
nordiske land om å nedlegge Nordisk Råd.»

Votering:

Forslaget fra Fremskrittspartiet
ble med 87 mot 15 stemmer ikke bifalt.

(Voteringsutskrift kl. 11.21.29)

Komiteen hadde innstillet:

St.meld. nr. 56 (2000-2001) – om nordisk
samarbeid – vedlegges protokollen.

Votering:

Komiteens innstilling bifaltes enstemmig.


                    
                    

