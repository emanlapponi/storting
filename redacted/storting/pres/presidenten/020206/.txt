 Magnar Lund Bergo vil fremsette
et privat forslag.

 På vegne av representantene Ågot Valle,
Karin Andersen og meg selv vil jeg fremme forslag om tiltak for å hindre
at mennesker rekrutteres til avhengighet av automatspill.

 Karl-Anton Swensen vil fremsette
et privat forslag.

 Jeg vil på vegne av Kystpartiet fremme
forslag om norsk tilslutning til Vestnordisk Råd for å bedre
kontaktflaten mellom de vestnordiske nasjonene og styrke rådet
som organ for samarbeid om forvaltningen av
de store naturressursene i Nord-Atlanteren.

 Per Sandberg vil fremsette
et privat forslag.

 På vegne av representanten Torbjørn
Andersen og meg selv fremmer jeg forslag om å stanse alle
forsøk med og prosjekteringer av privat bosetting av asylsøkere.

 Forslagene vil bli behandlet på reglementsmessig
måte.





                    
                    
                    

 Stortinget mottok mandag meddelelse fra
Statsministerens kontor om at følgende regjeringsmedlemmer
vil møte til muntlig spørretime:

statsråd Valgerd Svarstad
Haugland

statsråd Lars Sponheim

statsråd Svein Ludvigsen

De annonserte regjeringsmedlemmer er til stede,
og vi er klare til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes om å reise seg. –

Vi starter da med første
hovedspørsmål, fra representanten Marit Arnstad.

 Mitt spørsmål går
til fiskeriministeren.

Deltakerloven er en av bunnplankene i norsk
fiskeripolitikk. I korthet går loven ut på at
det er fiskerne som eier fiskeflåten, det er
de som har eiendomsretten til flåten og dermed også en
stor del av fiskeressursene. Fiskerihistorisk og fiskeripolitisk
tror jeg neppe betydningen av den loven kan overvurderes. Men det
er samtidig interessant å se
hva som kommer til å skje med loven i tiden framover.

Det er nå kommet fram at Eierskapsutvalget
skal vurdere loven og kravet til eierandeler. Og det er ingen hemmelighet
at Høyre i sitt program ønsker å fjerne
denne deltakerloven, mens Venstre og Kristelig Folkeparti sammen
med Senterpartiet i mange sammenhenger har stått
vakt om dette viktige lovverket.

Nå har fiskeriministeren også skapt
en viss usikkerhet i næringen når han har gått
ut og signalisert at loven skal liberaliseres. Er det en holdning
som gjenspeiler hele Regjeringens syn? Og vil fiskeriministerens
signaler bli fulgt opp i eierskapsmeldingen?

 Det er riktig at deltakerloven er et sentralt
lovverk knyttet til dette med en fiskereid flåte.
Det er også riktig at vi i Sem-erklæringen
har gjort det helt klart – og det er på det grunnlaget
jeg og Regjeringen forvalter fiskeripolitikken – at en
fiskereid flåte skal være
regelen også i fremtiden.

Så er det slik at den forrige
regjeringen oppnevnte et eierskapsutvalg, som utreder sider ved
eierskap til fiskeflåten: Jeg har ikke sett grunn
til å legge begrensninger for de vurderinger som de der
gjør. Når innstillingen kommer i løpet
av sommeren, skal Regjeringen gå inn i det og se på hvilke
av de forslag som de måtte komme med, som kan være
aktuelle å realisere. Men det ligger fast i Sem-erklæringen
at utgangspunktet fortsatt er en fiskereid flåte,
så det skulle det ikke være
skapt noen usikkerhet om. Men jeg synes heller ikke
det er noen grunn til å skulle gi signaler til
et utvalg som har fått et bredt mandat, om en begrensning
av mandatet.

 Jeg takker for svaret. Mitt tilleggsspørsmål
går til en annen statsråd, nemlig statsråd Valgerd
Svarstad Haugland, Kristelig Folkepartis leder.

Det er riktig at Sem-erklæringen tilsynelatende
slår ring rundt deltakerloven. Likevel har fiskeriministerens uttalelser
skapt usikkerhet i fiskerimiljøet omkring hvorledes en
vil forvalte dette lovverket i tiden framover. I Kristelig Folkepartis
program står det at deltakerloven ikke må uthules.
Kan Kristelig Folkepartis leder garantere at deltakerloven ikke
vil bli uthulet, ved at eierandelen til fiskerne når det
gjelder fiskefartøy, ikke går under 50 pst.,
som regelen er i dag, og ikke ned til f.eks. 34 pst.?
Det ville, hvis det skjedde, gi den situasjonen som Kristelig Folkeparti
sammen med Senterpartiet har advart mot tidligere,
nemlig at fiskeindustrien kan gå inn med kapital og kjøpe
fiskefartøy og bidra til at vi mister mangfoldet i norsk
fiskeripolitikk, samtidig som vi også kan skape
grobunn for monopolisering av eierskapet til fiskeressursene.

 Presidenten finner grunn til å minne
om at statsråden er her på vegne av sitt departement,
og selv velger hvorvidt hun vil gå inn og svare på det
spørsmål som er stilt.

 Eg har ikkje noko problem
med å svara på spørsmålet, for
det står veldig klart i Sem-erklæringa, som òg
statsråd Ludvigsen gav uttrykk for. Utover det vil eg ikkje
kommentera det, no er det Ludvigsen som handterer denne saka. Representanten
Arnstad veit at når ein sit i regjering, er det tre parti
som skal bli einige om ein politikk, men på dette området,
og ut frå det som står i Sem-erklæringa,
er eg heller ikkje engsteleg.

 Det blir oppfølgingsspørsmål – Lodve Solholm.

 Eg vil stille oppfølgingsspørsmål
til fiskeriministeren.

Når han seier at ein i hovudsak
skal basere seg på fiskareigd flåte, vil eg stille
dette oppfølgingsspørsmålet: Korleis
blir det mogleg, når ein veit at ein fiskebåt
i dag kostar 50–150 mill. kr, og når
ein har dei skatte- og avgiftsreglane som ein i dag har i fiskerinæringa,
med avskrivingsreglar som er håplause? Når ein
ikkje har moglegheiter til å setje
av på skattefrie fond, korleis vil fiskeriministeren då halde
på det fromme ønsket om å ha ein
fiskareigd fiskeflåte? Det ser eg på som ganske
håplaust.

 La meg innledningsvis si at det er gammel tradisjon
for at vi i hovedsak har en fiskereid flåte.
Men struktur og eierskap er ulike i de ulike fartøysgruppene.
I havfiskeflåten har man en annen eierstruktur enn man
har i kystflåten.

Når Eierskapsutvalget nå utreder
problemstillinger knyttet til behovet for flåtefornyelse,
behovet for ekstern kapital og kapasitetstilpasning og landindustriens
behov for stabil råstofftilførsel, vil ikke
jeg gå ut og trekke konklusjoner før det utvalget
som er satt ned, har gjort sitt arbeid. Men det ligger helt fast
i Sem-erklæringen at vi skal kombinere hensynet til fiskereid
flåte med en tidsmessig eierstruktur, og at en fiskereid
flåte er bærebjelken i eierskapet til fiskeflåten.

 Odd Roger Enoksen – til
oppfølgingsspørsmål.

 Nettopp dette med kapitaldannelse
synes jeg er interessant å følge
opp, for det innføres jo nå enhetskvoter i stadig
større deler også av kystflåten.
Vi ser at deler av fisket lukkes, som det er gjort for gruppe II,
med reduserte kvoter og lukking – en adgangsbegrensning
for gruppe II. Fiskeriministeren tar til orde for å lempe
på leveringsplikten. Store deler av norsk fiskeripolitikk
er under endring med den nye regjeringen, noe som vil føre
til større enheter, færre fiskere, mer sentralisering
innenfor næringen og også behov
for kapital. I en situasjon hvor fiskeriministeren bedyrer at vi skal
ha en fiskereid flåte, kutter Regjeringen
på den andre siden i bevilgningene til SND, som
skal være med og finansiere
dette. Man gir generelle skattelettelser. Og så ser vi
at det i større og større deler av fisket blir
fiktive ordninger, hvor det tilsynelatende kan se ut som vi har
en fiskereid flåte, men hvor det står
bakmenn med kapital bakom. Dette er en uheldig utvikling, for det
knytter dem som går inn i næringen, til enkelte
fiskebruk og gjør dem mer eller mindre
til husmenn. Hva har fiskeriministeren tenkt å gjøre
for å motvirke en slik utvikling?

 Det viktigste i norsk fiskerinæring
nå er å sikre god lønnsomhet, og det
er å sikre rekruttering, for på den måten å kunne
utløse det store verdiskapingspotensialet som er knyttet
til marin sektor.

Uten en lønnsomhet om bord i flåten
som gjør at unge mennesker synes det er attraktivt å videreføre
fiskeri som en viktig næringsvei, har vi tapt. Uten en
rekruttering som gjør at vi også kan
sikre overføringen av kompetanse fra hav til land, til
nye næringer, vil vi mislykkes. Men det er først
og fremst lønnsomheten. I den sammenhengen har jeg bedre
tro på at lønnsomhet og skatteregler som kan generere
egenkapital, er et bedre virkemiddel enn noe annet.

Men det står fast at en fiskereid
flåte skal også i fortsettelsen være
bærebjelken, ut fra den Sem-erklæringen som Regjeringen
står på, og det kommer jeg til å forvalte det
ut fra.

Når det så gjelder leveringsbetingelser,
må vi ta innover oss at skiftende regjeringer
har latt være å forvalte det strengt.
Jeg har tatt tak i det, nettopp ut fra ønsket
om å etterleve det regelverket
som er.

 Olav Gunnar Ballo – til
oppfølgingsspørsmål.

 Vi ser nå en krise i kystsamfunnet
Hasvik i Finnmark, nettopp som en konsekvens av at man
mangler lokalt eierskap, og at man sikrer lokale leveranser. Det
er i kombinasjon med at trålerflåten blir stadig
større, og at kystfiskeflåten ligger tilbake med
brukket rygg. Hva har fiskeriministeren tenkt å gjøre
i sin fiskeripolitikk for at kystsamfunn som Hasvik skal ha muligheten
til å overleve også i framtida, med den
avhengigheten de har av fisken som ressurs?

 Med de visjoner som er for utviklingen av norsk
fiskerinæring, vil det nettopp være
distriktene som i første rekke vil høste
og nyte godt av den utviklingen. Og jeg er ikke et øyeblikk
i tvil om at mange av de fiskeværene langs kysten som er
sterke og som har mye kompetanse, vil være med
på å bære den utviklingen som
vi skal ha.

Når det så gjelder Hasvik,
er det ikke mangel på lokalt eierskap eller
noe knyttet til dette med det lokale eierskapet som er årsaken
til at man nå har store problemer. Et selskap som disponerte
flere anlegg, har begjært seg konkurs. I tilknytning til
det har ministeren tatt initiativ til et møte
på fredag med kommunen, med Norges Råfisklag og
med Fiskeridirektoratet, for å se på hvordan vi
skal håndtere det og sikre at man ikke får
stopp i leveransene, i kjøpet i Hasvik kommune, for på den
måten både å sikre
leveranser for fiskeflåten og å bevare kompetansen
i fiskeindustrien.

 Vi går videre til neste
hovedspørsmål.

 Jeg har følgende spørsmål
til landbruksministeren:

Da Stortinget behandlet St.meld. nr. 19 (1999-2000) Om
norsk landbruk og matproduksjon, ble det fra flertallet understreket
at

«grensehandelen
bør bremses for å opprettholde
stor nok varestrøm og verdiskaping i hele landet».

Det ble pekt på en undersøkelse
offentliggjort i Landbruksdepartementet i 1999, som viste at prisforskjellene på en
representativ matkurv ganske nøyaktig
var forskjellen mellom Norges og Sveriges matmoms. Under Arbeiderpartiets
ledelse i Landbruksdepartementet ble prisforskjellene redusert.
Nå øker de. Mitt spørsmål blir: Hva
har statsråden tenkt å foreta seg?

 Det viktigste bidraget
det siste halve året til å utjevne prisforskjeller
mellom Norge og Sverige når det gjelder
matvarer, var reduksjonen i halv matmoms fra 1. juli i
fjor som, som kjent, bl.a. Arbeiderpartiet
og sentrumspartiene stod bak. Det vi kan se i ettertid, er at den
prisreduksjonen på knappe 10 pst. som var ventet
som en del av den momsreduksjonen, har blitt videreført.
Nøyaktige prisundersøkelser hver måned etterpå viser
at vi nå har fått et nivå som
er ca. 10 pst. lavere, og det har holdt seg til og med
undersøkelsen i desember. Det har vært et viktig
bidrag.

Når det gjelder prisspennet og utviklingen
i grensehandelen framover, er nok det et relativt sammensatt spørsmål
som handler om mer enn prisene på mat. Vi vet at det også handler
om prisen på veldig mange andre produkter. Det
gjelder alkohol, det gjelder tobakk, det gjelder mange forhold.
Det er klart at det er Regjeringens mål, slik det også er
nedfelt i Sem-erklæringen, å holde fast ved en
politikk som skjerper kostnadseffektiviteten, og så holde
prisene så lave som mulig i hele matvarekjeden
på norsk side, fra primærproduksjon
gjennom industri, for å kunne opprettholde
størst mulig konkurransekraft for norske matvarer.

 Jeg takker for svaret.

Et annet problem som til fulle kom
fram i nyhetene i går kveld, var at i tre av ti butikker
i Oslo finner tollerne ulovlig import av kjøtt.
Og det gjelder ikke bare ulovlig import av kjøtt,
men disse varene får svært lite tilfredsstillende
behandling og lagringsforhold. I en tid da både produsentene
og industrien for øvrig håndterer maten ut fra
at det skal være høy matvaresikkerhet
i Norge, er det som blir avdekket i varehandelen, svært
bekymringsfullt. Hva vil statsråden foreta seg? Vi må ikke
i Norge komme i den situasjonen at det er rimelig kjøtt
i butikkene, uten garanti for hvor maten kommer fra, der det i tillegg
kan settes spørsmålstegn ved matvaresikkerheten.

 Ja, jeg deler representantens syn, dette er
veldig bekymringsfullt. Vi kan ha grunn til å tro, bl.a.
på bakgrunn av de tallene som tollmyndighetene la fram
i TV 2-oppslaget i går, at her er det store mørketall.
Kjøttomsetningen i både butikker og
restauranter i hovedstadsområdet er uoversiktlig. Derfor
er det behov for et skjerpet tilsyn, sikkert både fra tollmyndighetenes side
og fra politimyndighetenes side, i den grad det her handler om straffbare
forhold, men også fra mattilsynene, som i dag
er delt – Næringsmiddeltilsynet osv. – som
i løpet av dette året omorganiseres til et samlet
mattilsyn hvor staten driver alt, og hvor målet er å skjerpe
og øke kvaliteten på mattilsynet. Vi må kontrollere
mer. Det farefulle når det avdekkes smuglerkjøtt, som
vi nå ser, er ikke bare de tap av inntekter
som den norske stat har, men at det omsettes kjøtt
som vi ikke kan garantere kvaliteten på og helsevirkningen
av. Så i tillegg til å ha god kontroll fra norske
myndigheters side må forbrukerne spørre
hvor dette kjøttet kommer fra, og være kritiske
når de handler.

 Det blir oppfølgingsspørsmål – Marit Arnstad.

 Det er i og for seg mange myter omkring priser
på landbruksvarer. Mens enkelte valfarter over grensen
fra Østfold og kjøper svensk mat til dumpingpris, reiser
svenskene over fra Storlien til Meråker og handler
på Bunnpris i Meråker. Så det er mange
myter ute og går om prisbildet på landbruksvarer.

Jeg har lyst til å ta tak i det siste
som representanten Gaundal var opptatt av, nemlig kvaliteten og
det man nå ser omkring ulovlig import. Tilliten til norsk
landbruk er høy. Forbrukerne har stor tillit til det som
produseres i norsk landbruk. Det bygger både
på at norsk landbruk aldri har vært
i nærheten av å være et industrialisert
landbruk – det kan jo være noe å tenke
på for en landbruksminister som ivrer etter å gjøre
de store enda større – og på en
trygghet for kvaliteten på den maten man faktisk kjøper.
Det er det som nå utfordres gjennom denne ulovlige importen,
og gjennom måten denne maten blir oppbevart på.
Det svekker kvaliteten på maten. Den tilliten bør ikke
utfordres, og jeg må gjenta spørsmålet
til landbruksministeren: Hva vil konkret bli gjort i forhold
til den ulovlige importen, som ennå er ganske
lett å identifisere?

 For det første, når det gjelder
den delen som handler om tilsyn med næringsmidlene, sa
jeg i mitt første svar til Gaundal at her må det
nye mattilsynet øke innsatsen for å kontrollere
at omsetningen foregår innenfor lovens
rammer, og at det er trygg mat som omsettes. Da vil det også i økende
grad kunne avdekkes om det selges kjøtt som er ulovlig
tatt inn til Norge. I tillegg er det tollmyndighetenes oppgave å bli enda
flinkere og dyktigere på å avsløre det
som er ulovlig import til Norge – og vi har dessverre
grunn til å tro at her er en betydelig smugling. Fra en
landbruksministers synspunkt er det vel ikke minst frykten
for at det omsettes slike matvarer, hvor vi ikke kan garantere
tryggheten for folks helse når de spiser den, som er mest
bekymringsfull.

I tillegg til at tilsynet blir bedre fra myndighetenes
side, er det viktig å ha våkne forbrukere som
er kritiske. Spiser man på restaurant og har mistanke til
kjøttet – og det kan man kanskje ha – bør
man være kritisk og spørre hvor det
kommer fra. Det er det lov til; det er lov å spørre både
kokk og restaurant hvor kjøttet kommer fra.

 Det er ytterligere tre som har tegnet
seg til oppfølgingsspørsmål – den
første er Øystein Hedstrøm.

 Det står i Sem-erklæringen
at prisforskjellene på matvarer mellom Norge
og våre naboland skal reduseres. I Sverige og
Danmark har man en helt annen debatt enn vi har i Norge, fordi de gjennomsnittlige
matvareprisene ligger 25 pst. høyere enn i resten av Europa.

Når vi snakker om svenskehandel, er
det faktisk så billig nå at en del østfoldinger
reiser til Sverige, til «Little Norway», og kjøper
svineribbe så billig at de bruker den til å mate
bikkja med!

Hvilke virkemidler skal Regjeringen ta i bruk
for å få ned matvareprisene og redusere prisforskjellene?
Vi må røke ut reven i matvarekjedene. NILF, ECON
og andre institutter har sett på dette og sett
på hvem som har økt sine marginer i
matvarekjeden. Tidligere landbruksminister Bjarne Håkon
Hanssen fokuserte mye på sisteleddet (presidenten klubber).
VGs matvarebørs viser at det er konkurranse
der. Men hva vil statsråden bidra med overfor alle
de andre leddene (presidenten klubber), samvirkeleddene
og foredlingen, for å få ned prisene?

 Presidenten vil innstendig be om
at man prøver å kikke lite grann på klokken
og overholde taletiden, ellers vil det være veldig
urettferdig for dem som overhodet ikke får ordet
fordi tiden er oppbrukt.

 Jeg kan gjenta at vi i arbeidet vårt
for å få ned kostnadene har oppmerksomheten rettet
mot alle ledd i den norske matvarekjeden.

Jeg registrerer med glede at mellomleddene,
grossistleddene, ikke minst på kjøttsiden,
nå gjennomfører store strukturrasjonaliseringer.
Vi vet det er med smerte at det i mange distrikter legges ned slakterier,
og det rasjonaliseres, utelukkende for å klare å øke
kostnadseffektiviteten, altså for at mellomleddet skal
kunne gjøre sine oppgaver på en billigere
måte. Denne regjeringen retter den samme oppmerksomheten
mot sisteleddet som den forrige regjeringen hadde. Vi
gjennomfører jevnlige prisundersøkelser.
Selv om det primært egentlig ikke er Landbruksdepartementets
oppgave, synes jeg dette er så viktig at vi gjennomfører
løpende prisundersøkelser for å holde
tritt med og holde presset på kjedene, slik at kostnadene
blir så lave som overhodet mulig. Målet
er rett pris til rett kvalitet.

Jeg må også få si,
som en liten parentes, at grensehandel har det alltid vært,
og den har gått litt begge veier. Men det er viktig at
den ikke tar helt overhånd.

 Inge Ryan – til
oppfølgingsspørsmål.

 Det fokuseres voldsomt på pris – pris,
pris, pris. Det virker som om landbruksministeren nå fokuserer
veldig mye på pris. Tidligere var landbruksministeren i
langt større grad opptatt av kvalitet. Jeg synes han skal
holde fast på det.

Vi vet at Norge er en sinke når
det gjelder økologisk matproduksjon, en kvalitetsmat som
mange etterspør. Vi vet at produsentene i dag ikke
klarer å produsere i samsvar med etterspørselen.
Hva gjøres fra landbruksmyndighetenes side for å få matkvaliteten,
som folk er villig til å betale for, mer i fokus, slik
at man kommer bort fra den hysteriske prisdiskusjonen som foregår
i media og andre steder?

 Jeg tror det er mulig å ha flere tanker
i hodet samtidig. Jeg tror det hele tiden er viktig å ha
press på alle ledd i en næringskjede
som dette for at de skal være så effektive
som mulig. Men jeg tror også det er mulig å fokusere
på at svært mange – en økende
del av markedet – ønsker å etterspørre
kvalitet til en høyere pris. Det synes jeg er helt sentralt.

Jeg hørte nylig et foredrag holdt
av en direktør for en av de aller største
matvarehandlerne i Europa. Han fortalte at det fokuseres veldig lite
på pris når det gjelder den matevareomsetningen
de nå planlegger for 5–6 år framover,
i forhold til forbrukernes krav til dyrevelferd i produksjonen,
til etikk i produksjonen og til helseaspektet, som vi
vet hele Europa er opptatt av etter
de store krisene. Så matvaremarkedet vil alltid være
sammensatt. Noen er veldig opptatt av pris, og vi må ha
kostnadseffektive leveranser til dem. Men det er også et økende marked
for kvalitet, hvor pris ikke er viktig. Det er faktisk
MMI-undersøkelser som viser at knappe 50 pst. av forbrukerne ikke
ser på priser i matvarebutikkene i det hele tatt.

 Signe Øye – til oppfølgingsspørsmål.

 Kontroll av ulovlig import av kjøtt både
i varebransjen og i restaurantbransjen, som vi så på TV
i går, viser at det skjer veldig mye ulovlig. Men samtidig
er ressursene som er satt inn for å ta den ulovlige importen,
veldig små i forhold til det som nå avdekkes. Når
man bare får gjort sju kontroller i uken – var
det vel – er det klart at det i Oslo, med alle
de restaurantene og alle de varestedene som er her, vil
gå mange år før man får tatt
en gjennomgang hos de fleste. Det viser også at det
er veldig små muligheter for å bli tatt.

Vil statsråden ta initiativ
til å få gjort noe, slik at vi kan få en
mye bedre og raskere kontroll, og at det også følger
ressurser med?

 Som kjent er det nok på dette området
som på de fleste andre områder
begrensede ressurser, begrensede budsjettrammer, og etatene må gjøre
maksimalt innenfor dem. Jeg føler meg
trygg på at etatene gjør alt de kan innenfor
de budsjettrammene de har. Det vil være i den
løpende budsjettbehandlingen, dersom nye opplysninger kommer
fram når Regjeringen arbeider med sine budsjetter,
at man ser på grunnlaget for om en må øke
ressursinnsatsen på noen områder. Jeg
synes at det avdekkes tall som gjør at det vil være
en naturlig vurdering når nye budsjetter skal lages framover.

Når det gjelder selve mattilsynet,
som ikke går på toll og den ulovlige
importen og politioppgavene, men som går på kontroll
av matsikkerheten, vet vi at vi skal gjennom om stor omorganisering.
Det er mange ulike direktorater som skal samles til ett stort mattilsyn.
Det er store ressurser – en knapp milliard kr og 1 500
mennesker – og hele poenget med den omorganiseringen
er å administrere mindre
og kontrollere mer, være mer ute. Jeg kan love
at når vi nå får gjennomført
den omorganiseringen vi gjør i år, så skal
vi ha mye større kontroll med maten som omsettes, og forbrukerne
skal bli enda tryggere.

 Vi går videre til neste
hovedspørsmål.

 Eg vil stille eit spørsmål
til fiskeriministeren.

Høgre-statsråden skal no
innføre ei ny avgift, den såkalla strukturavgifta.
Eg synest vi høyrer ekkoet av partileiar Jan
Petersen: ikkje ei krone i skatte- og avgiftsauke! Men
nok om det.

Eg har forstått at strukturavgifta
skal vere for å byggje ned kapasiteten i fiskeflåten.
Det er vel og bra. Men det som undrar meg, er at ein i denne omgangen
gjer noko som ein ikkje gjorde i førre
omgangen, då ein i pelagisk sektor bygde ned einheitskvoteordninga,
der det var den sektoren åleine som for så vidt
betalte gildet med kapasitetsnedbygging. Det ein no opplever, er
at ein får ei strukturavgift som skal vere for
alle, slik at her skal alle betale for ei teneste dei
faktisk ikkje får. Då er spørsmålet
mitt: Synest statsråden at dette er rettferdig?

 Det er riktig at det planlegges innført
en såkalt strukturavgift for å ta ut kapasitet i
kystflåten. Dette er en avgift og et strukturfond som Norges
Fiskarlag bad om i sitt vedtak på siste landsmøte. Dette
er en del av det som ble fremforhandlet i fiskeriavtalen i høst,
så dette er helt klart i tråd med det fiskerinæringen
selv ber om og ønsker å bidra med for å øke
lønnsomheten.

Det er slik at det har vært gjort
strukturendringer i andre deler av flåten, men
det burde være vel kjent at det er brukt betydelige
midler i form av kondemneringstilskudd, bl.a. finansiert gjennom
fiskeriavtalen, som er gått inn i andre flåtegrupper.
Vi har nå forskriften ute til høring. Så får
vi se hva reaksjonene er, og deretter får vi avgjøre
hvordan fondet skal innrettes, hvem som skal bidra, avgiftens størrelse
og regelverket for øvrig.
Men jeg tar sikte på at dette skal være
innført fra 1. januar 2003.

 Eg er fullstendig klar over at Norges Fiskarlag
har bede om ei sånn ordning, men eg er ikkje
så sikker på om dei bad om at dette skulle gjelde heile
flåten, at dei som faktisk allereie har betalt ein del for å få ei
struktur- og kapasitetsnedbygging, bl.a. av ringnotflåten,
skulle vere med på det.

Ein annan ting som Norges Fiskarlag sa i sitt
vedtak, var at dette skulle vere eit spleiselag
der fiskaren på den eine sida og staten
på den andre sida skulle vere
med og gi eit bidrag. Det høyringsnotatet som no er ute,
legg ikkje, slik eg har forstått det, opp til eit statleg
bidrag, men berre til at denne avgifta skal vere på fiskeflåten åleine – og
dermed også så stor som 1 pst.

Synest statsråden at det er rimeleg?
Då har ein jo gått vekk frå Fiskarlaget
sitt opphavlege ønske om å dele, og at
dette skulle vere eit spleiselag.

 Den forskriften som er ute til høring,
er godt i tråd både med Fiskarlagets
vedtak og de ambisjoner som denne regjeringen har om å øke lønnsomheten
i alle deler av flåten.

Det er altså ikke riktig
at dette ensidig skulle være en avgift og et
fond finansiert av fiskerne. Allerede i årets avtale er
det lagt inn midler til struktur og til kondemnering, men det ville
være uriktig at man i en forskrift til et fond
signaliserte eller varslet en størrelse på en
statlig andel. Der skal Stortinget ha et ord med i laget i de årlige budsjetter.
Så i utgangspunktet skal vi nå etablere
et fond finansiert av en avgift som går på førsteleddet,
hvor fiskerne selv bidrar til den strukturendringen fordi de da
i neste omgang kan kassere inn den gevinsten
som ligger der gjennom færre aktører og bedre
lønnsomhet.

Når det gjelder avgrensningen, hvem
som skal være med og finansiere
dette, skal vi komme tilbake til det, men jeg minner om at det altså ikke
er slik at andre deler av flåten bare
har finansiert det selv. Kondemneringstilskuddet er en gammel ordning.

 Det blir oppfølgingsspørsmål – Bendiks H.
Arnesen.

 Jeg har registrert at Fiskebåtredernes
Forbund har uttalt at innføring av denne strukturavgiften
kan medføre at dette blir en sovepute for det strukturendringsarbeidet
som må skje i flåten, og man går så langt
som å si at man frykter at dette kan stoppe opp.

Deler fiskeriministeren den frykten? Hva slags
argumenter har fiskeriministeren når det gjelder dette?

 Nei, jeg deler absolutt ikke noen
bekymring for at dette skulle bli en sovepute – i så fall
blir det en urolig søvn.

Dette er et sterkt virkemiddel, som både
staten og aktørene bidrar til å få i
gang, og i den grad man skulle ha det som sovepute, synes jeg det
er mer grunn til å bekymre seg og ligge våken
om natten hvis vi ikke klarer å få til
strukturendringer som gjør at lønnsomheten kan økes.
Så det er nettopp dette fondet og de virkemidlene som
vi ønsker å sette inn i denne sammenhengen,
som skal gi en trygg søvn, også for
fiskerne.

 Vi går videre til neste
hovedspørsmål.

 Jeg har et spørsmål til kultur- og
kirkeminister Svarstad Haugland.

Vi grøsser alle på ryggen
av det kvinnesynet som enkelte imamer og deler av innvandrermiljøet
står for – men det er på en måte
kjent logikk fra patriarkalske strukturer. Det er sprengkraft i
likestilling og kvinnefrigjøring også i norske
trossamfunn; det er ikke alltid at likestilling blir akseptert
der heller.

Jeg har oppfattet det slik at Regjeringen står
for en holdning der likestilling er en menneskerett og ikke
skal være relativ i forhold til tro eller
kultur. Hvordan skal vi kunne kreve likestilling i innvandrermiljøene
og trossamfunnene, når vi sjøl ikke
har likestilling som premiss og likestillingsloven ikke
gjelder i Den norske kirke og i andre trossamfunn?

 Eg er heilt einig med representanten
Andersen i at likestilling er viktig, og at likestilling òg
skal gjelda innanfor Den norske kyrkja.

Diskusjonen har gått på om
vi skal gi Den norske kyrkja pålegg om at likestillingslova
skal gjelda, eller om ho eventuelt skal velja
det sjølv. Eg meiner at Den norske kyrkja sjølv
skal kunna velja om dei ynskjer at likestillingslova skal
gjelda, og som vi no ser, har Den norske kyrkja til og
med fått honnør frå likestillingsombodet fordi
dei følgjer opp krava og vel så det innanfor
den praksisen kyrkja har. Og det må jo vera det
viktigaste.

Elles er eg einig med Karin
Andersen i at det er ulike syn på likestilling innanfor
ulike religiøse miljø,
men samtidig vil eg understreka at for min del og for Regjeringa
sin del er det viktig at likestillingstanken gjennomsyrar heile
det norske samfunnet. Det må vi føra
vidare i forhold til våre nye innvandrargrupper,
og det må vi òg forfekta i forhold til dei ulike
trus- og livssynssamfunna som vi har i Noreg.

 Da må jeg få lov til å følge opp
statsråden og si at det nå er et utrolig
stort behov for å være tydelig – entydig
og ubøyelig – når vi snakker om disse
grunnleggende verdiene som likestilling er i det norske
samfunn.

Så sier statsråden
at hun mener at Den norske kirke skal få velge
fritt. Ja vel. Andre trossamfunn skal vel da også få lov
til å velge fritt. Men samtidig er viktig å påvirke.
Hvordan har Regjeringen tenkt å være tydelig og ubøyelig
og kunne påvirke slik at man ikke kan velge bort
en av de viktigste premissene for det norske
samfunn? Regjeringen har sjøl uttalt at likestillingsprinsippet ikke
skal være kultur- eller religionsrelativistisk.
Det er viktig at statsråden er mer konkret enn å si
at vi skal jobbe for dette. Jeg tror statsråden også må erkjenne
at det er miljøer innenfor ulike typer
trossamfunn, enten de er tradisjonelle norske eller
utenlandske, som motsetter seg disse ideene på det
aller kraftigste.

 Det er viktig for meg å klara å kombinera
trusfridom, som vi ynskjer å gi dei ulike grupperingane,
med å vera veldig klar på at diskriminering
ikkje skal foregå. Eg trur at vi i
dialog med dei ulike trussamfunna kan vera med
og påverka. Eg ynskjer ikkje å påleggja
dei å ta f.eks. likestillingslova inn i sine
regelverk, men når det gjeld diskriminering av kvinner,
undertrykking av kvinner, å ta frå kvinnene val, f.eks.
når det gjeld ektefelle, må vi vera
heilt klare på at slikt ikkje er lovleg i Noreg.
Difor seier vi bl.a. til ein del av friskulane at dei òg
skal undervisa om norsk likestillingslov. Det er ein klar indikator
på at det som er norsk lovverk, òg skal gjelda
dei ulike trussamfunna. Det går godt an å kombinera
det med å gi trussamfunna religionsfridom, som
vi òg ynskjer.

 Det blir oppfølgingsspørsmål – Aud Gaundal.

 Fra enkelte unge kvinner blant våre
nye landsmenn ble det påpekt at den muslimske skolen ikke
var noe godt tiltak. Det var daværende statsråd
Lilletun som godkjente den skolen. Spørsmålet
mitt er om statsråden fortsatt mener at den avgjørelsen
var riktig, og hva slags tiltak hun kan iverksette
i forhold til at det tross alt er en godkjent skole. Hvorledes kan
en komme inn med et annet kvinnesyn og en annen opplysning?

Så er det også kommet
fram at vi mangler rutiner bl.a. når det gjelder fødende
kvinner, når det har skjedd kjønnslemlestelse.
Ser statsråden et behov for at også helsepersonell
i sterkere grad blir tatt med når det gjelder å håndtere
problematikken på dette området?

 No er eg kjend med at det òg finst
nordmenn som er ueinige i at ein skal få lov å starta
friskular, fordi dei er ueinige i det desse privatskulane står
for. At ein del muslimske menneske òg er
ueinige i at vi skal ha muslimske skular, det
veit vi. Likevel meiner vi at foreldreretten, det at alle
foreldre har rett til å velja skule
for sine born, er så viktig at ein vil oppretta
muslimske skular. Personleg meiner eg at dei muslimske
borna ville ha godt av å gå i norsk skule, men eg
skal ikkje setja meg til dommar over det muslimske foreldre
vel for sine born. Det som må vera
heilt klart her, er at òg dei muslimske
skulane skal følgja norsk lovverk og forfekta verdiar som
bl.a. står i likestillingslova. Dette må vi følgja
opp, slik at vi har dei same krava til desse skulane og
dei andre friskulane som til den norske skulen.

 Siri Hall Arnøy – til
oppfølgingsspørsmål.

 Kirkeministeren har bl.a. på Holmgang
vært befriende klar i sin understreking av at det i Norge
er en selvfølgelig rett å kunne velge å gifte seg
av kjærlighet.

Siden ministeren nå viser slik stor
tro på dialog, er mitt spørsmål til kirkeministeren
om dette synet i Norge også omfatter
homofile og lesbiske, og hvordan hun som kirkeminister ønsker å fremme
dette synspunktet eventuelt i en dialog med
Den norske kirke, som hun er spesielt ansvarlig
for.

 Eg er òg opptatt av at menneske
skal få lov til å leva saman med dei dei
er glade i. Når det gjeld Kristeleg Folkeparti sitt syn på partnarskapslova,
kjenner representanten det godt, den lova var vi motstandar
av då den vart vedteken. Samtidig må vi visa
respekt for dei som brukar lova og inngår partnarskap.

Når det gjeld kva Kyrkja sjølv
skal gjera i den debatten, synest eg det er viktig å peika
på dialogen i Kyrkja, og eg ynskjer å vera
ein statsråd for Kyrkja som er lyttande til kva Kyrkja
sjølv ynskjer og står for. Eg kjem ikkje til å bruka
mi politiske overtyding til å påtvinga dei meiningar,
heller ikkje via utnemning av prostar og biskoper å påtvinga
dei mine teologiske meiningar. Kyrkja sjølv er eit
trussamfunn, dei må få lov til å fungera
som det, med den fridomen som det gir.

 Da går vi til neste hovedspørsmål.

 Jeg vil gjerne stille spørsmål
til kulturministeren.

I budsjettet for 2002 hadde regjeringen Stoltenberg lagt
inn 18 mill. kr til den kulturelle skolesekken. I Bondevik
II-regjeringens opplegg ble det altså et kutt på 6 mill. kr,
som nå gjør at tilbudet om kulturskole for barn
i alle fylker er svekket betraktelig.

Mitt spørsmål til kulturministeren
blir derfor: Hva vil statsråden gjøre for at alle
barn får et kulturskoletilbud gjennom den kulturelle skolesekken?

 Det er heilt rett at vi kutta 6 mill. kr på den
kulturelle skolesekken, fordi den førre regjeringa la inn
altfor lite midlar til kulturbygg rundt omkring i kommunane
våre. Vi valde difor å prioritera ein del av midlane
frå skulesekken til kulturbygg. No vart dei pengane omfordelte
under behandlinga i Stortinget, så kva pengane til slutt
gjekk til, hugsar eg ikkje heilt, men det vart korkje
fleire kulturbygg eller meir til den kulturelle skulesekken.

Dei midlane som i dag er til den kulturelle
skulesekken, er altfor få til å kunna gi eit tilbod
til alle kommunane og alle fylka. Det må eventuelt
ein opptrappingsplan til for at det skal kunna bli mogleg. Med det
tempoet som den har fått dei siste åra, kan det vera
langt igjen, men vi får sjå kva vi kan gjera i
budsjettrundane våre. Det må vi koma
tilbake til. Eg er iallfall opptatt av at den kulturelle skulesekken
ikkje skal pakkast saman og leggjast ned, men vidareutviklast.
Eg vil òg understreka at dei midlane som vi kuttar, kuttar
vi på det sentrale leddet, dei sentrale organisasjonane,
som likevel har i sine krav at dei skal driva
med formidling til born og ungdom. Dei skal framleis gjera jobben
sin. Pengane som skulle gå til fylka, går uavkorta
til fylka.

Når det gjelder formidling av kunst
og kultur i skulen, er det nedfelt i læreplanen at det
skal skje til alle. Den kulturelle skulesekken skal på ein måte vera
det tillegget – det plusset – som blir brukt for å gjera
det betre. Og så får vi vona at vi ved
vidare budsjetthandsamingar framover kan styrkja tiltaka
til born og ungdom rundt omkring i kommunane våre.

 Det er godt å høre
at tankene og planene er gode, men en opptrappingsplan kan vi ikke
få noe særlig ut av hvis det ikke følger
penger med. For Arbeiderpartiet er
det viktig å sikre at barn og unge får gode kulturtilbud.
Jeg føler faktisk at det er noe av det viktigste
vi politikere kan drive med for tiden. Det at barn og unge
får et forhold til kultur tidlig, gjør at de utvikler identitet
og blir hele mennesker.

Når penger forsvinner og blir lagt
over på noe annet, er det faktisk en prioritering det også.
Når Regjeringen valgte bort barn og unge gjennom
den kulturelle skolesekken, blir det vanskelig å forstå hvordan
vi skal få mer kultur ut til skolene. Jeg tror ikke
svaret på det er bedre kulturbygg, men et skoletilbud
som gjelder alle.

 No trur eg ganske mange i denne salen
veit at rundt omkring i kommunane i Noreg er det mange
som ventar på å få støtte til akkurat
sitt kulturbygg. Det er ein del område som ikkje har
fått det enno, og dei står i kø. Men,
som sagt, komiteen på Stortinget, då Regjeringa
forhandla med Arbeidarpartiet, la heller ikkje
inn meir til den kulturelle skulesekken, fordi dei prioriterte andre
ting innanfor budsjettrammene som dei hadde
fått til rådvelde.

Dersom talet 18 mill. kr skal vera
et teikn på at ein har ei kjempesatsing på kulturell
skulesekk, må eg faktisk skuffa representanten med at ein
kjem ikkje så veldig langt korkje med 18 eller
12 mill. kr. Men eg vil understreka igjen at dei 12 mill.
kr som då er igjen, uavkorta skal gå til fylka,
og riksinstitusjonane skal framleis driva med formidling til born
og unge. Det kuttet som vart gjort, er ikkje nokon katastrofe
for kulturformidling. Men her kjem vi til å halda koken,
og så må vi prøva å få ein
opptrappingsplan. Eg vil iallfall ha det med meg når vi
skal ha forhandlingar om budsjettet. Resultatet kjem til hausten.

 Det blir oppfølgingsspørsmål – Torny Pedersen.

 Vi har snakket varmt og lenge om barna i Norge
som vokser opp i fattigdom. Flere partier var ute i valgkampen
og lovet tiltak for å bekjempe fattigdom blant disse barna,
og spesielt var man opptatt av alle de mulighetene
disse barna ikke kan ta del i. De kan ikke være
med på en masse fritidsaktiviteter, klasseturer
og kulturaktiviteter
som foregår på arenaen utenfor skolen. Ser statsråden
at et tilbud om kulturskole knyttet til den ordinære skoledagen
kan gi disse barna en arena på lik linje med andre
barn, og at et godt kulturskoletilbud bygger ned forskjeller mellom
de barna som har rike foreldre, og de barna som har foreldre
med noe dårligere økonomi?

 Eg er litt usikker på om eg skal svara
på dette spørsmålet. Fyrste delen er
eigenleg ansvarsområdet til sosialministeren og andre
delen er ansvaret til undervisningsministeren. Ingen av desse problemstillingane
ligg under mitt departement direkte.

Det eg kan seia på vegner av Regjeringa,
er at vi for det fyrste har fokusert på å få bukt
med fattigdom. Vi har starta, og vi skal jobba vidare med det, for
det har vore gjort altfor lite i dei åra
som ligg bak oss. Og for det andre er vi opptatt både
av kulturskulane sitt ve og vel og av at vi skal ha kulturformidling
og tilbod til born og unge.

Generelt sett kan eg svara slik, men eg trur
ikkje det er rett av meg å gå inn på detaljar
som det er to andre ministrar som har hovudansvaret for.

 Ågot Valle – til oppfølgingsspørsmål.

 Jeg skal være enig med kulturministeren
i at det for så vidt er relativt likegyldig om man har
18 mill. kr eller 12 mill. kr til den
kulturelle skolesekken. Småpenger er det uansett. Men jeg
blir litt bekymret når hun bagatelliserer kutt på 6
mill. kr, og enda mer, på kulturbudsjettet,
som jo trenger et løft når det nå taper,
ser vi ut fra kulturstatistikkene. Men la nå det ligge.

Den kulturelle skolesekken handler om formidling
av kunst og kultur til unger i hele landet. Det krever også et oppegående
apparat på kommunenivå. Nå ser vi at
kulturen og den kulturelle kompetansen forvitrer rundt omkring i
kommunene. Det er et resultat bl.a. av at kulturen er lovløs,
og den er pengeløs i en dårlig kommuneøkonomi.

Da kommer jeg tilbake til et spørsmål
som er fryktelig viktig for oss i SV, nemlig: Vil kulturministeren
gå inn for en kulturlov som kan sikre alle tilgjengelighet
til kunst og kultur?

 Eg vil fyrst understreka at vi ikkje
har kutta 6 mill. kr på kulturbudsjettet. Vi har
heller ikkje kutta over 50 mill. kr på kulturbudsjettet,
som representanten Giske har hevda både i artiklar
i aviser og på radioen. Vi kutta i støtta til
presse, men kulturen har fått akkurat dei same
kronene som Ellen Horn og den førre regjeringa
la inn. Desse 6 millionane vart omprioriterte til andre
kulturelle aktivitetar. Så kulturen generelt sett har ikkje
tapt på dette.

Elles er saka om kulturlov noko
som det er naturleg for meg å vurdera i samband med kulturmeldinga,
som kjem i 2003. Eg har sans for det. Samtidig veit vi at å innføra
nye lover òg krev ganske store løyvingar.
I dag er det slik at det er ein del kommunale oppgåver
som er lovfesta. Dermed blir dei prioriterte framfor kulturen. Dette er
eit dilemma. Samtidig har det noko med lokaldemokratiets
ynske og vilje til å styra å gjera. Desse tinga
må vegast opp mot kvarandre. Vi får koma
tilbake til det når kulturmeldinga blir lagd fram.

 Eli Sollied Øveraas – til
oppfølgingsspørsmål.

 Først vil eg minne om at kuttet på 6 mill.
kr av den kulturelle skulesekken, som utgjorde om lag 30 pst. av
det totale opplegget som kom frå departementet, fekk støtte
av Arbeidarpartiet då det vart behandla i Stortinget.

Det har vore uttalt at den kulturelle
skulesekken skal vere eit nasjonalt satsingsområde.
Det som skjedde i Stortinget, har skapt veldig stor usikkerheit
rundt om i fylka med omsyn til planar, med omsyn til om Stortinget verkeleg
har vilje til å satse på dette området.
Mitt spørsmål til statsråden er: Vil
statsråden nå gå inn i ein dialog med
fylkeskommunane med informasjon, samtale om ein eventuell
plan for opptrapping, om tidsaspektet og korleis ein ser for seg
at ein kan få den kulturelle skulesekken opp å stå igjen?

 Den dialogen har eg allereie starta. Eg møtte
fylkeskultursjefane i går og heldt eit foredrag og hadde
ein dialog med dei. Når det gjeld opptrappingsplan,
er det eit budsjettspørsmål som vi må koma
tilbake til – eg kan ikkje svara på det
i dag. Men eg har gitt eit signal til fylkeskultursjefane om at
den kulturelle skulesekken skal bestå.

 Vi går videre til neste
hovedspørsmål.

 Jeg har et spørsmål til kirkeministeren.

Etter fire års
arbeid er Kirkerådets kirke-stat-utvalg, det såkalte
Bakkevig-utvalget, i ferd med å avslutte sitt arbeid. Det
kom en løypemelding i november i fjor, og i går
kom det en ny løypemelding. Signalene tyder på at man ønsker
betydelig endring i kirkestrukturen. I likhet med Fremskrittspartiet
vil regjeringspartiene Høyre og Venstre
ha et skille mellom stat og kirke. Så vidt jeg kjenner
til, går Kristelig Folkeparti inn for «en nyordning i
forholdet mellom staten og Den norske kirke».
Sem-erklæringen viser til den omtalte Bakkevig-innstillingen. Når
den foreligger, er det «naturlig at hele forholdet
mellom kirke og stat tas opp til bred gjennomgang».

Kan statsråden på denne bakgrunn
og allerede nå gi en varsling på vegne av regjeringen?
Vil denne regjering gå inn for skille mellom stat og kirke,
som det ser ut til å bli anbefaling om, og som det ser
ut til at det kan være politisk flertall for om man vil?

 Nei, eg kan ikkje gi det svaret i
dag, og eg trur ærleg talt ikkje representanten
hadde venta det heller. Vi får ei innstilling frå Bakkevig-utvalet
i mars. Den innstillinga har ein tenkt å senda ut på høyring.
Det er altså ikkje vår innstilling,
det er Kyrkja sjølv som står bak, og Kyrkja kjem
til å senda den på høyring
i sine organ, til sine sokneråd rundt
omkring i heile landet. Så kjem dei til å ha ein
fyrste diskusjon på Kyrkjemøtet til hausten. Så ser
eg for meg at vi må oppretta eit statleg utval som skal
vurdera forholdet mellom stat og kyrkje. Vi har forholdsvis god
tid til å ta standpunkt i denne saka. På mange
måtar føler eg nok at mitt parti er eit nøkkelparti
her. Regjeringa har sagt at den vil venta på innstillinga.
Regjeringa har såleis heller ikkje tatt eit endeleg
standpunkt, men som representanten seier, er det kjent kva både
Kristeleg Folkeparti, Høgre og Venstre meiner
om denne saka – det er ei av dei sakene der vi
ikkje er heilt samde. Så her må vi ha
prosessar både i Regjeringa og ikkje
minst i Kyrkja sjølv.

 Jeg takker for svaret.

Jeg vil i tilleggsspørsmålet
igjen henvise til Sem-erklæringen, der det står:
Kirkens «uavhengighet i åndelige spørsmål
må respekteres og reformarbeidet med overføring
av større ansvar til kirkelige organer bør fortsette».

Kan det i det hele tatt tenkes noen
bedre måte å sikre full uavhengighet
i åndelige, organisatoriske og økonomiske spørsmål
enn nettopp gjennom et fullt skille mellom stat og kirke?
Vil man ikke nettopp gjennom et slikt skille
få en aktiv og uavhengig kirke?

 Det kan det nok henda at vi kan få på ein
slik måte. Her er det fleire omsyn som må tas.
Det som står i Sem-erklæringa, er eg sjølvsagt
heilt samd i, og eg ynskjer å gi Kyrkja meir sjølvstyre
enn den har i dag, m.a. i forhold til utnemningar osv. Men samtidig
ber eg om respekt for den prosessen som må gå i
Regjeringa og også i Kyrkja sjølv, og
så får vi på sikt ta eit endeleg
standpunkt. Det som likevel er heilt klart frå Regjeringa
si side, er at det resultatet vi endar opp med, skal gi Kyrkja meir
sjølvstende enn det den har i dag.

 Det blir oppfølgingsspørsmål – Øystein Djupedal.

 Statskirkeordningen er en anakronisme. Jeg
tror nesten ingen hadde kommet på å lage
en statskirkeordning hvis man skulle begynt på nytt i dag,
så at den står for fall over tid, tror jeg er
hevet over tvil. Bakkevig-utvalget, som Den norske kirke
har satt ned, har nå drevet og vurdert dette. Det som forbauser meg,
og som er min utfordring til kirkeministeren,
er følgende: Hvorfor skal vi la det kirkelige samfunn få lov
til å legge premissene for hvordan dette skal skje? At
Kirken har opprettet et organ, Bakkevig-utvalget, er på en måte
helt greit – en skal ha ansvaret for trosspørsmål
og en masse annet som ikke jeg skal legge meg opp i. Men bør ikke
det sivile samfunn, altså det samfunnet som 

vi 

representerer, ta et initiativ
i forhold til hvordan vi skal ivareta kirkegodset, hvordan
vi skal ivareta verdiene som ligger i Den norske
kirke, hvordan man skal organisere medlemskapet og de mange tusen
små og store praktiske spørsmål som det
sivile samfunn, altså storting og regjering – vi – skal
ta ansvar for? Vi må nedsette et utvalg så ikke
Bakkevig-utvalget alene får legge disse premissene. Min
utfordring til kirkeministeren er da som følger:
Bør man ikke ganske snart fra Regjeringens side
ta et initiativ for å sette ned et
slikt utvalg, helt uavhengig av hvilken tidsfrist Bakkevig-utvalget,
Kirkerådet og Bispemøtet har for sitt arbeid?

 Eg sa i eit tidlegare svar at eg ønskjer å gjera
det, og sjå over kyrkjemøtet i haust.
Eg trur debatten i Kyrkja kjem til å gå lenger
enn som så. Det er likevel heilt klart at ansvaret
til sist er Stortinget sitt med omsyn til å ta standpunkt,
men eg synest det er viktig at ein har eit så godt grunnlag
som mogleg før ein skal ta standpunkt også i
Stortinget. Difor ynskjer vi å gi Kyrkja noko
meir tid, og så etter kyrkjemøtet i
haust setja ned eit offentleg utval. I neste omgang er det jo Regjeringa
som legg fram forslag for Stortinget, og Stortinget som til slutt
tar eit standpunkt.

 Vi går så til siste
hovedspørsmål.

 Jeg har et spørsmål til fiskeriministeren.
Kravet om økt beskatning av sjøpattedyr reises
nå med stadig større tyngde i fiskerinæringen
i lys av den vanskelige situasjonen når det gjelder fiskeriressursene.
Fiskerne innenfor alle fartøygrupper
er samstemt om at sel og hval nå tar levebrødet
fra fiskerne, at det er fiskerne som må betale regningen
for at myndighetene ikke ser alvoret i situasjonen, og
de hevder at bestanden er ute av kontroll. Beregninger gjort ved
Fiskeriforskning i Tromsø indikerer at hval og sel årlig
konsumerer 5,6 millioner tonn fisk og skalldyr, og det er over det
dobbelte av hva norske fiskere tar opp av havet. Oppfatter
fiskeriministeren denne situasjonen som faretruende for fiskeressursene,
for næringen og for kysten, og hva gjøres nå i
denne sammenheng?

 Både fiskeriministeren og
Regjeringen er opptatt av en økosystemforvaltning hvor
man ser de ulike arter som beiter på ressursene i havet,
i en sammenheng. Derfor er vi nå i ferd med å fastsette
tallet på hval som skal tas i årets sesong. Vi
har økt innsatsen for å ta ut det antall kystsel
som man på biologisk og faglig grunnlag har satt som øverste
tall, også under henvisning til at vi ønsker å ha
en bærekraftig kystselbestand.

Når det gjelder Østisen og Vestisen,
er det slik at man år om annet tar ut det antall dyr som
kvoten tilsier, i Vestisen, mens det har vært verre med
Østisen. Vi ser nå på hvordan vi skal kunne bevare
kompetansen til å ta ut et fast antall dyr i Østisen og
i Vestisen.

 Jeg takker for svaret.

Jeg tror vel at det må kraftigere
lut og kraftigere engasjement til for å rette på denne
dramatiske situasjonen. Og til det trengs det bred politisk enighet,
og det skal Arbeiderpartiet være
med på å få til.

Er ikke tiden nå inne
for å komme med en egen stortingsmelding om sjøpattedyr,
for å få satt fokus på dette viktige
spørsmålet, og for å skape en bred enighet
om nødvendige tiltak som må komme rimelig fort?

 Jeg takker for tilbudet om å få til
en bred enighet om økosystemforvaltningen og fiskeriforvaltningen
for øvrig. Det er også nødvendig, for
nettopp når det gjelder sjøpattedyrene,
er det en opinion der ute som vi er nødt til å ta
hensyn til. Men hovedfokuset må ligge på en forsvarlig økosystemforvaltning, og
i det inngår også forvaltningen av sjøpattedyrene.

Når det gjelder en eventuell
stortingsmelding, er det av de tingene som jeg vurderer, bl.a. hvordan
vi skal sette dette inn i en større sammenheng, men jeg
vil ikke her og nå – for jeg har ikke
kommet så langt i vurderingen – varsle
at det kommer. Men det kommer i hvert fall ikke nå på våren.

 Tiden for den muntlige spørretimen
er omme, og vi går over til den ordinære spørretimen.





                    
                    
                    

 Det blir en rekke endringer i den
oppsatte spørsmålslisten, og presidenten viser
i den sammenheng til den oversikt som er omdelt på representantenes plasser
i salen.

De foreslåtte endringer i dagens spørretime
foreslås godkjent. – Det anses vedtatt.

Endringene var som følger:

Spørsmål 1, fra representanten
Julie Christiansen til utenriksministeren, utsettes til neste spørretime,
da utenriksministeren er bortreist.

Spørsmål 2, fra representanten
Marit Nybakk til utenriksministeren, vil bli besvart av utviklingsministeren
på vegne av utenriksministeren, som er bortreist. Etter
anmodning fra utviklingsministeren blir dette spørsmålet flyttet
og besvart foran spørsmål 11.

Spørsmål 4, fra representanten
Svein Roald Hansen til landbruksministeren, vil bli besvart av kultur-
og kirkeministeren som rette vedkommende.

Spørsmål 12, fra representanten
Karita Bekkemellem Orheim til barne- og familieministeren, vil bli
tatt opp av representanten Oddbjørg Ausdal Starrfelt.

Spørsmål 13, fra representanten
André Kvakkestad til utdannings- og forskningsministeren,
er overført til helseministeren som rette vedkommende. Etter
anmodning fra helseministeren blir dette spørsmålet
flyttet og besvart etter spørsmål 10,
som skal besvares av samme statsråd.

Spørsmålene 20 og 22, fra
henholdsvis representantene Thore A. Nistad og Sigbjørn
Molvik til samferdselsministeren, utsettes til neste spørretime,
da statsråden er bortreist.

Spørsmålene 21 og 23, fra
henholdsvis representantene Inge Ryan og Per Roald Bredvold
til samferdselsministeren, vil bli besvart av fiskeriministeren
på vegne av samferdselsministeren, som er bortreist.

Spørsmål 25, fra representanten
Trond Giske til forsvarsministeren, bortfaller.





                    
                    








        

Spørsmål 1


    
        

Spørsmål 4


    
        

Spørsmål 3


    
        

Spørsmål 5


    
        

Spørsmål 6


    
        

Spørsmål 7


    
        

Spørsmål 8


    
        

Spørsmål 9


    
        

Spørsmål 10


    
        

Spørsmål 13


    
        

Spørsmål 2


    
        

Spørsmål 11


    
        

Spørsmål 12


    
        

Spørsmål 14


    
        

Spørsmål 15


    
        

Spørsmål 16


    
        

Spørsmål 17


    
        

Spørsmål 18


    
        

Spørsmål 19


    
        

Spørsmål 20


    
        

Spørsmål 21


    
        

Spørsmål 22


    
        

Spørsmål 23


    
        

Spørsmål 25


    
        

Spørsmål 26


    
        

Spørsmål 24


    



                    

 Dette spørsmålet
er utsatt til neste spørretime, da utenriksministeren er
bortreist.

Spørsmål 2 er flyttet og
skal besvares foran spørsmål 11.

Spørsmål 3 er fra representanten
Torstein Rudihagen til finansministeren. Spørreren er ikke
til stede i salen, og vi går derfor videre til spørsmål
4.





                

 Dette spørsmålet,
fra representanten Svein Roald Hansen til landbruksministeren, vil
bli besvart av kultur- og kirkeministeren som rette vedkommende.

 Jeg tillater meg å stille følgende
spørsmål til kultur- og kirkeministeren:

«Etter at den nye lov om
tomtefeste trådte i kraft fra nyttår, har huseiere
som fester tomt av Statskog på Lande i Sarpsborg,
fått økt sin festeavgift fra 484 kroner til 8 459
kroner året. Det er i alt 340 huseiere som fester tomt
av Statskog på Lande.

Synes statsråden det er en forbilledlig
behandling av tomtefesterne at Statskog utnytter de muligheter
den nye loven gir til å øke festeavgiften 17 ganger
fra ett år til det neste og derved legger en føring
som også private tomteeiere kan henvise til?»

 Saka om oppregulering av
festeavgift som representanten viser til, gjeld tomter som Opplysningsvesenets
fond er eigar av. I høve til dei festekontraktane som gjeld
for fondet sine eigedommar, er det Statskog
som står for regulering av festeavgifta. Dette gjer Statskog
på vegner av fondet.

Opplysningsvesenets fond, som er å likna
med ein stiftelse, femner om pengekapital og eigedommar, medrekna
om lag 12 000 festetomter. Fram til 1. januar 2001 vart fondet forvalta
i departementet. Frå 1. januar 2001 vart det oppretta eit
særskilt forvaltingsorgan, med eit eige styre,
med oppgåve å forvalta fondet etter
dei overordna retningslinjene som gjeld. Eg nemner dette fordi det
følgjer av den forvaltingsordninga som nyleg er etablert
for fondet, at styringsrolla til departementet går ut på å fastsetja
dei prinsippa og overordna retningslinjene som styret skal forvalta
fondet etter. Desse retningslinjene vart seinast drøfta
i Stortinget for eit år sidan, i samband med handsaminga
av stortingsmeldinga om økonomien i Kyrkja, som Stoltenberg-regjeringa
la fram. I meldinga var det med ein grundig omtale av Opplysningsvesenets
fond og av dei prinsippa som gjeld for forvaltinga av
fondet. Ei viktig side ved dette er at fondet skal forvaltast etter
forretningsmessige prinsipp, dvs. at bygningar, skog- og landbrukseigedommar
og tomter som er festa bort, skal forvaltast på ein forretningsmessig
forsvarleg måte. I dei fleste tilfella vil det dermed vera marknadsverdien
av eigedommane som avgjer pris- eller avgiftsnivå, noko
departementet, styret for fondet og Statskog må leggja
til grunn.

Generelt meiner eg at fondet ved sal eller
ved regulering av festeavgifter ikkje skal vera
leiande i marknaden. Eg kjenner ikkje den konkrete saka
frå Lande i Sarpsborg. Eg kan difor ikkje uttala
meg om om den auken i festeavgifta som representanten viser til,
er i utakt med prisutviklinga eller marknadsverdien
i området. Kva som er korrekt marknadsverdi, vil dessutan
kunna vera gjenstand for diskusjon. Dersom den einskilde
festar meiner at festeavgifta er for høg i høve
til marknadsverdien av tomta, kan festaren krevja eit rettsleg skjøn.
Det kan òg vera aktuelt at det blir gjennomført
ny taksering av tomta eller tomteområdet.

Eg har ikkje grunnlag for å instruera
styret for fondet om å gjera noko konkret
i den saka som representanten viser til, men eg vil likevel
orientera styret om saka og om det eg har sagt i svaret
her i dag. Styret må då vurdera om det er grunn
til på ny å vurdera festeavgifta i det aktuelle
området.

 Jeg takker for svaret og tolker det positivt,
nemlig slik at statsråden vil følge opp overfor
styret og se om det er grunnlag for å gjøre en endring.

Den forrige regjeringen tok et initiativ
og sendte forslag til en ny tomtefestelov ut på høring.
Jeg er kjent med at det ble tatt kontakt med de daværende
statsrådene, både for Statskog
og Opplysningsvesenets fond, med sikte på om de kunne være
tilbakeholdne med å foreta justeringene inntil den nye
loven eventuelt var vurdert. Så vet vi at det
ble et regjeringsskifte, og også at et forslag
fra Arbeiderpartiet her i salen om å utsette
iverksettelsen falt. Men jeg er glad for at statsråden
vil følge opp overfor styret, og håper at det også kan
gi signaler om at statlige grunneiere, selv om de har i oppgave å forvalte
kapitalen på best mulig måte, kan være
noe tilbakeholdne med å gjøre så spenstige
hopp. Jeg vil tro at mange private grunneiere vil bruke
det som et argument for at de også skal gjøre
det samme.

 Eg har ikkje noko anna å leggja
til enn at eg vil ta det opp med styret. Men eg understrekar at
nokon instruksjonsrett overfor styret har eg ikkje. Det er opp til
aktørane her eventuelt å anka eller
til styret sjølv å ta opp saka på nytt.

 Da går vi tilbake til spørsmål
3, fra representanten Torstein Rudihagen til finansministeren.





                

 Dette spørsmålet,
fra representanten André Kvakkestad til utdannings- og
forskningsministeren, vil bli besvart av helseministeren som rette
vedkommende.

 Jeg ønsker å stille
statsråden følgende spørsmål:

«Stortinget har ønsket å lette
konvertering av utenlandsk utdanning til tilsvarende godkjent norsk
utdanning. Det er også Stortingets ønske
at en kan bygge videre på utdanninger for å skaffe
seg fullverdig kompetanse uten å måtte starte
helt på nytt igjen. Mensendieckterapeuter fra Nederland
har tidligere fått godkjennelse som fysioterapeuter dersom
de har tatt ekstra fag i tillegg.

Hvorfor er denne praksis nå endret?»

 Innledningsvis vil jeg presisere at autorisasjonsordningen
for helsepersonell har som formål å bidra til
sikkerhet for pasienter og til kvalitet i helsetjenesten samt til
tillit til helsepersonell og helsetjeneste. Det er derfor et grunnleggende
vilkår for å få autorisasjon som helsepersonell
at søker bl.a. har gjennomgått utdanning som fyller
de gjeldende faglige krav.

Helsepersonelloven regulerer 27 forskjellige
helsepersonellgrupper som kan få autorisasjon. Mensendieckterapeuter
er ikke en autorisert gruppe i Norge, og yrkestittelen
er derfor heller ikke beskyttet. Dette innebærer
at en person med mensendieckutdanning kan utøve
yrket og kalle seg mensendieckgymnast i Norge uten å søke
om autorisasjon eller lisens. Det vil være
arbeidsgiver i helsetjenesten i Norge
som avgjør om det vil være behov for å tilsette
personer med slik utdanning.

Etter det jeg har fått opplyst,
kvalifiserer ikke den nederlandske mensendieckutdanningen
til autorisasjon som fysioterapeut i Nederland. Av denne grunn kommer heller ikke
rådsdirektiv 89/48/EØF om gjensidig anerkjennelse
av vitnemål til anvendelse ved søknad
om autorisasjon som fysioterapeut i Norge. Norsk mensendieckutdanning
følger imidlertid samme rammeplan som fysioterapiutdanningen,
og begge kvalifiserer for autorisasjon som fysioterapeut i Norge.

Den tidligere praksis som representanten Kvakkestad viser
til, ligger mange år tilbake i tid. Senere har kravene til
utdanning som fysioterapeut vært endret en rekke
ganger, både i EU og i Norge.

Vurderingstemaet ved godkjenning av søkere
med utenlandsk utdanning er hvorvidt den utenlandske
utdanningen er jevngod med tilsvarende norsk utdanning, eller om
søker på annen måte kan godtgjøre å ha
den nødvendige kyndighet. Både Statens autorisasjonskontor
for helsepersonell og klageinstansen Statens helsepersonellnemnd
avslo i desember 2001 en konkret søknad
fra en person med nederlandsk såkalt cesar-utdanning, som
i Nederland er likestilt med mensendieckutdanningen. Avslagene var
basert på en grundig vurdering fra Høyskolen i Oslo
av den nederlandske utdanningen og var bl.a. begrunnet med at utdanningen
har mange, og også vesentlige, mangler i forhold
til norsk mensendieck- eller fysioterapiutdanning.
Høyskolen kunne derfor ikke anse den nederlandske
mensendieckutdanningen som jevngod med den norske mensendieck- eller
fysioterapiutdanningen. Det ble også lagt vekt
på at klagers utdanning ikke kvalifiserer til
autorisasjon som fysioterapeut i Nederland.

Etter min vurdering virker norske
helsemyndigheters vurdering av den nederlandske mensendickutdanningen som
rimelig ettersom den heller ikke fører til autorisasjon
som fysioterapeut i hjemlandet Nederland.

La meg for øvrig si at jeg generelt
er opptatt av å bidra til forenklinger i godkjenningsordningene
på dette feltet. Jeg vil derfor ta initiativ
til en gjennomgang av hele godkjenningsordningen med sikte
på en størst mulig grad av forenkling
innenfor det regelverket
vi har, og om nødvendig komme til Stortinget med forslag
til lovendringer for å bidra til ytterligere forenkling.

 Jeg vil takke statsråden for svaret.
Men det som var utgangspunktet for spørsmålet,
var ikke bare om den nåværende
utdanningen som vedkommende har, skal godkjennes, men om vedkommende også kan
få mulighet til å ta en tilleggsutdanning
i stedet for å starte helt på nytt. Det har jeg
forstått at man ikke ønsker å gjøre
noe med.

For øvrig er det verdt å merke
seg at Høyskolen i Oslo gav to svar på spørsmålet
om dette bør godkjennes – et ja og et nei. Avdelingen
for helsefag og mensendieck- og fysioterapeututdanningen kom til
den konklusjon at man burde godkjenne dette.

Ønsker statsråden å ta et
initiativ for å fokusere mer på den
tilleggsutdanningen man kan ta for å kvalifisere seg, fremfor å sette alle
på skolebenken for å ta de samme fagene og de
samme fagkombinasjoner som man allerede har tatt? For det kan da ikke være
hensiktsmessig verken for økonomien, for skolekapasiteten eller
for den enkelte dette gjelder?

 La meg for ordens skyld gjøre oppmerksom
på at vi nå beveger oss inn i grenselandet over
mot utdanningsministerens ansvarsområde. Jeg skal derfor
avstå fra å komme med noen realitetsvurderinger
av det spørsmålet som går på hvordan og
på hvilket grunnlag man skal kunne bygge videre et utdanningsløp
i Norge med en utdanning fra utlandet.

Den generelle ordningen er at det i utgangspunktet
er utdanningsinstitusjonene selv som må vurdere den utenlandske
utdanningen og hva den er verdt i forhold til det man eventuelt
skal bygge videre på i Norge. Men la meg generelt si at
vi er opptatt av å ha en god tilgang på helsepersonell
i Norge, også med utenlandsk utdanning og opprinnelse.
Det må skje på en ryddig måte, og det
må skje på et godt faglig grunnlag.

Jeg vil konsekvent være
på jakt etter forenklinger i administrasjonen
og i regelverket når det
gjelder dette, slik at vi kan få en smidig tilførsel,
basert på forsvarlighet.

 Jeg kan være enig i at dette
nærmest hører inn under utdannings- og forskningsministeren,
og det var i og for seg den statsråden jeg ønsket å få svar
fra. Det er litt underlig at helseministeren ikke så at
dette lå i spørsmålet, hvor det står
at «det er også Stortingets ønske
at en kan bygge videre på utdanninger for å skaffe
seg fullverdig kompetanse» osv. At Regjeringen da har valgt å la
en annen statsråd svare, får jeg bare ta
til etterretning.

Er det slik at helseministeren kunne tenke
seg å ta et initiativ overfor utdannings-
og forskningsministeren for å få en klarere politikk
når det gjelder videreutdanning også for
utenlandsutdanning, istedenfor at man må begynne fra scratch,
begynne helt på nytt?

 Jeg skal ikke gå inn i noen
polemikk med representanten Kvakkestad om hvem som svarer på hvilke
spørsmål. Men det konkrete spørsmålet
som representanten Kvakkestad har stilt, er knyttet til godkjenning
som fysioterapeut i Norge, og det er vitterlig helseministerens
ansvar. Derfor ble de to statsrådene enige om denne arbeidsdelingen.

Jeg er klar over at det i premissene for spørsmålet
ligger opplysninger som er knyttet til utdanningssektoren. Fra Helsedepartementets side
har vi en god dialog med Utdannings- og forskningsdepartementet
om disse spørsmålene. Vi er opptatt av at det
skal være en sammenheng mellom det utdanningssektoren
gjør, og det helsesektoren
gjør, i forhold til hvordan vi verdsetter utenlandsutdanning.
Dette vil jeg få lov til å komme tilbake til.

 Vi går da til spørsmål
2.

Dette spørsmålet, fra representanten
Marit Nybakk til utenriksministeren, vil bli besvart av utviklingsministeren
på vegne av utenriksministeren.





                

 Dette spørsmålet,
fra representanten Karita Bekkemellem Orheim til barne- og familieministeren, vil
bli tatt opp av representanten Oddbjørg Ausdal Starrfelt.

 Eg vil gjerne få stilla eit spørsmål
til barne- og familieministeren:

«Evalueringen av gratis
tilbud om korttidsbarnehage for alle 4- og 5-åringer
i bydel Gamle Oslo viser svært positive resultater.
Statsråden har tatt til orde for å innføre
denne ordningen bare for innvandrerbarn i hele
landet.

Vil statsråden gjennomføre
dette, eller vil hun sørge for at dette tilbudet
kommer alle barn til gode?»

 For det første må jeg
få påpeke at påstanden i spørsmålet
er feil. Jeg har ikke foreslått å innføre
en ordning bare for innvandrerbarn.

Det er riktig som representanten Orheim sier
i spørsmålet, at evalueringen av tilbudet om gratis
korttidsbarnehage i Gamle Oslo viser svært
positive resultater. Jeg må for ordens skyld få presisere
at det foreløpig bare er tilbudet til 5-åringene
som er evaluert. Tilbudet til 4-åringene ble igangsatt
senere og skal etter planen være ferdig
evaluert ved utgangen av dette året. Når samtlige evalueringsrapporter
foreligger, vil jeg selvsagt også foreta en grundig
gjennomgang av resultatet av prøveprosjektet sett under
ett.

I denne omgang vil jeg imidlertid først
vurdere grundig de resultatene som er framkommet for 5-åringene,
før jeg tar stilling til hvorvidt et gratis barnehagetilbud
skal videreføres. Vi har ikke konkludert i spørsmålet
om tilbudet utelukkende skal gis til barn med minoritetsbakgrunn, eller
om det skal omfatte alle barn, eller være
en ordning for barn med språkvansker, uavhengig av etnisk bakgrunn.

Et eget statssekretærutvalg
har drøftet ulike integreringstiltak i forhold til barn
og unge. I den sammenheng er det nedsatt en tverrdepartemental arbeidsgruppe
som utreder og skal komme med forslag til ulike modeller for norskopplæring
til førskolebarn med minoritetsspråklig bakgrunn
og deres foreldre. I praksis vil dette som regel si
mødre. Arbeidsgruppen skal arbeide raskt og skal også vurdere
og utrede konsekvensene av et eventuelt videreført
gratis deltidstilbud. I første omgang kan det
bli aktuelt å prøve ut flere modeller for slik
norskopplæring i flere kommuner
og bydeler enn Gamle Oslo, men en beslutning om dette må komme
i bakkant av arbeidsgruppens anbefalinger. Jeg kan forsikre at viljen
til å gjøre noe er til stede, og at fokuseringen
vil være på muligheten for bedre
norskkunnskaper og språktrening i et forebyggingsperspektiv,
slik også statsministeren har poengtert i spørretimen
tidligere. Da kan det være naturlig å koble noe
av denne oppfølgingen til revidert nasjonalbudsjett.

 Eg takkar statsråden for svaret.

Eg er glad for at påstanden ikkje
er riktig, men eg stiller igjen spørsmålet om
statsråden er open for å gje eit tilbod berre
til innvandrarbarn. Eg vil peika på at det veldig fort
kan få negative konsekvensar for integreringa, fordi det
vil skapa irritasjon blant norske foreldre
som ikkje får tilsvarande gratis tilbod.
Det som har vore eineståande
med tilbodet i Gamle Oslo, er at det har vore gratis for alle
innafor den bydelen. Det dekkjer 98 pst. av ungane,
og det har difor vore vellukka.

Eg har faktisk besøkt desse barnehagane,
og me forlengde evalueringsperioden nettopp fordi tiltaket
var så positivt. Eg må difor spørja ein
gong til: Er statsråden framleis open for at det skal gjevast
tilbod berre til innvandrarar? Eller er ho i det minste
klar over at dette kan gje negative effektar for desse ungane?

 I likhet med representanten har også jeg
besøkt to av disse barnehagene, og det var en stor opplevelse.

Spørsmålet er om et målrettet
tiltak som dette, knyttet til noen barns behov for bedre
norskopplæring og bedre integrering,
vil virke negativt dersom ikke alle barn får det
samme tilbudet. Det er for så vidt en interessant
problemstilling, men det er et langt skritt å gå,
fra et avgrenset forsøk i en bydel i Oslo der
majoriteten av barna faktisk kommer fra ulike minoriteter, og til
det forslaget som ligger i spørsmålet, nemlig
om gratis barnehageplass for alle barn, som
Arbeiderpartiet her tar til orde for.

Etter evalueringsrunden og det arbeidet
som nå pågår, bl.a. i arbeidsgruppen,
er jeg opptatt av å finne de beste løsningene
for barn som har behov for språkopplæring før
skolestart, og også en bedre integrering.
Jeg er sikker på at vi skal klare å finne fram
til ordninger som løser det problemet
som er reist.

 Eg takkar igjen statsråden for svaret.

Arbeidarpartiet har ambisjonar om å få barnehagane mykje
billigare, og at dei skal vera gratis for dei
som tener minst, for me er tilhengjarar av graderte satsar. Eg kunne
godt tenkt meg å spørja om statsrådens
syn på det, for i tillegg til dette gratistilbodet, som
nok først og fremst er tenkt for spesielle bydelar der
det er store innslag av innvandrarar, vil det vera viktig å bruka
andre verkemiddel for å nå dei som har
minst inntekt, og som kanskje òg har ei heimeverande mor
som ikkje utan vidare betaler ekstra
for å senda ungane i barnehagen.

Eg må jo seia at statsråden
har skapt litt villreie nettopp om prisen – om
det er 1 500 kr, som Kristeleg Folkeparti har
sagt, eller 1 500–2 000 kr.
I tillegg vil eg spørja: Ser statsråden føre
seg eit system der det vert gradering av desse barnehagesatsane?

 Vi har et helt klart mål om å redusere
barnehageprisene i Norge. Vi har en klar plan for dette innen
utgangen av 2005, hvilket jeg har sagt flere ganger før
i Stortinget.

Kanskje et av de viktigste
virkemidlene vil være en omlegging av finansieringsordningen,
som jeg regner med at også representanten kjenner
til, at det vil være et første
skritt på veien. Dernest vil vi følge opp det
som også Stortinget har vært opptatt
av, nemlig å få en offentlig finansiering
opp til 80 pst., og at foreldrene da skal betale 20 pst.
av driftskostnadene i barnehagene. Dette jobber vi intensivt for.
Det er en stor reform, som vil medføre at vi ut fra dagens
priser vil komme til ca. en halvering av barnehageprisene innen
utgangen av denne perioden. Det er vårt mål, og
det jobber vi for.

 Spørsmål 13 er
allerede besvart.





                

 Dette spørsmålet
utsettes til neste spørretime.





                

 Dette spørsmålet,
fra Inge Ryan til samferdselsministeren, vil bli besvart
av fiskeriministeren på vegne av samferdselsministeren.

 Spørsmålet som jeg nå stiller,
er jeg for så vidt klar over at jeg fikk svar på i
går gjennom at Regjeringa ved statsråden gjorde
et vedtak. Men jeg stiller likevel spørsmålet
for eventuelt å få mulighet til oppfølging.
Spørsmålet er som følger:

«Det foregår for tida
ei omfattende omorganisering innen veietaten. En stor
del av omstillinga består av ei regionalisering av dagens
fylkesveikontor. Regjeringa har ved flere anledninger pekt på behovet
for desentralisering av statlige arbeidsplasser for å få stoppet
noe av dagens sentralisering. Noen frykter at de nye regionkontora vil
bli lagt til den største byen i regionen.

Vil statsråden ta distriktspolitiske
hensyn og legge de nye regionkontora til en av de mindre
byene/tettstedene i den aktuelle region?»

 Som representanten Ryan innledningsvis sa,
er det slik at Samferdselsdepartementet i går, tirsdag
5. februar, fastsatte lokaliseringen av de fem nye regionkontorene
i Statens vegvesen.

Følgende lokalisering av regionkontorene
i Statens vegvesen er besluttet: Region øst: Lillehammer,
Region sør: Arendal, Region vest: Leikanger, Region midt:
Molde og Region nord: Bodø.

Som svar på det konkrete spørsmålet
har begrunnelsen for samferdselsministeren vært at man
har lagt spesiell vekt på desentralisering, effektivitet
og ønsket om en mer balansert
fordeling av statlige arbeidsplasser i de enkelte landsdeler.

 Jeg takker for svaret, og jeg vil uttrykke
glede over at man har valgt å desentralisere en del av
disse arbeidsplassene. Det syns jeg er veldig positivt. Jeg håper
at det også blir en del av politikken videre
når man skal regionalisere statlige arbeidsplasser.

Men jeg vil peke på at i
min region, som er Midt-Norge, er vi meget skuffet over at Steinkjer ikke
nådde opp. Etter vår vurdering fins
det et langt sterkere distriktspolitisk argument for Steinkjer enn
for Molde. Steinkjer har mistet et stort antall arbeidsplasser i
de siste årene, bl.a. fra Forsvaret, men også andre
typer arbeidsplasser. Og distriktspolitisk er det etter
vår vurdering ingen tvil om at Steinkjer hadde trengt regionkontoret
mer enn Molde. Sjøl om vi vet at både
statsministeren og lederen i samferdselskomiteen kommer fra det
fylket, beklager vi at man ikke fant plass for Steinkjer
denne gangen.

Mitt spørsmål til statsråden
blir derfor: Vil Regjeringa tilgodese Steinkjer i neste runde når
man skal tildele denne typen arbeidsplasser?

 Jeg vil minne om at så vidt jeg er
kjent med, var det faktisk slik at Trøndelagsrådet,
flertallet i hvert fall, ut fra en vektlegging av vegfaglige hensyn
og med henvisning til et spesielt sterkt fagmiljø,
mente at Trondheim var det beste valget for et regionalt
vegkontor. Regjeringen har lagt vekt på en distriktspolitisk
argumentasjon, samtidig som vi ønsker å ivareta
faglige hensyn. I så måte er Molde et
meget godt valg, men jeg forstår at det kan være byer
som er misfornøyd, i denne sammenheng Steinkjer.

Jeg er ikke ukjent med at min hjemby,
Tromsø, nok kunne foretrukket å ha fått
vegkontoret framfor Bodø, men vi har altså fra
Regjeringens side valgt å legge disse kontorene
utenom de store byene. Da er det slik at vi skal ivareta
kompetansemiljøer også andre
steder, og i så henseende er Steinkjer så vel
som min hjemby, Tromsø – hvis jeg kan inkludere
det – absolutt aktuelle kandidater for å bli tildelt
regions- eller landsdekkende spesialfunksjoner. I Steinkjer
er det f.eks. aktuelt innenfor prosjektering.

 Avslutningsvis vil jeg bare henstille til
ministeren å bringe videre ønsket i
hvert fall. Det skal jo opprettes eller beholdes 30 såkalt
mindre kontor innenfor veietaten,
og jeg vil sterkt anmode om at Steinkjer, som har et meget godt
kompetansemiljø, og der veikontoret betyr veldig mye, i
hvert fall får beholde en del av de arbeidsplassene som
de har i dag. Jeg håper at statsråden kan svare
bekreftende på det.

 Statsråden kan bekrefte at han skal
ta det med til samferdselsministeren.

For øvrig registrerer jeg at det er
bred tilfredshet med Regjeringens distriktspolitiske prioritering
i denne saken.





                

 Dette spørsmålet
er utsatt til neste spørretime, da statsråden
er bortreist.





                

 Dette spørsmålet,
fra Per Roar Bredvold til samferdselsministeren, vil bli besvart
av fiskeriministeren.

 Jeg ønsker å stille
samferdselsministeren følgende spørsmål,
som jeg skjønner vil bli besvart av fiskeriministeren:

«Hver dag ruller hundrevis av livsfarlige
utenlandske vogntog over norske grenseoverganger
og skaper farlige situasjoner som f.eks. den på E6 sør
for Tangen i Hedmark for en stund siden.

Vil statsråden prioritere flere kontroller
og dermed luke ut disse kjøretøyene,
som kan være potensielle dødsmaskiner,
samt jobbe for å øke forståelsen for
dette arbeidet hos utenlandske transportører?»

 På vegne av samferdselsministeren
skal jeg komme med et positivt svar.

Kontroll av tunge kjøretøy, både
utenlandske og norske, er et høyt
prioritert trafikksikkerhetstiltak. Statens vegvesen kontrollerer
omkring 220 000 tunge kjøretøy pr. år.
I Vegvesenets handlingsprogram for de nærmeste årene
er det planlagt en vesentlig økning av disse kontrollene,
fra dagens 220 000 til 325 000 i 2005. Kontrollene
skjer både som tilfeldige kontroller ute i trafikken, og
ved faste kontrollpunkter. Det er også satt i
gang et arbeid for å effektivisere kontrollene gjennom
kompetanseheving og samarbeid mellom fylkene.

Problemet med manglende
dekk- og kjettingutrustning på tunge kjøretøy
gjelder hovedsakelig utenlandske vogntog. Etter
dagens regelverk kreves det at sjåføren medbringer
kjetting kun hvis det kan ventes kjøring på offentlig
veg som er dekket av snø eller is. Gjeldende krav
er med andre ord føreavhengig, noe som gjør
det vanskelig med effektiv oppfølging
gjennom kontroll. Samferdselsministeren har på denne bakgrunn
nylig tatt initiativ til innføring
av et generelt krav om minimum tre millimeter mønsterdybde
på dekk, og plikt til å medbringe kjetting uansett
føreforhold i hele vintersesongen og for alle
tunge kjøretøy. Dette vil bl.a. gjøre
det enklere å gjennomføre en mer effektiv kontroll
ved grenseovergangene. Samferdselsministeren ønsker
at de nye reglene skal trå i kraft før høsten
2002.

Høsten 2000 ble det for øvrig
iverksatt en informasjonskampanje rettet mot utenlandske
sjåfører, med bl.a. riktig dekkutrustning og bruk
av kjetting i fokus. Denne kampanjen er planlagt videreført
fram til høsten 2003. Samferdselsministeren ser det videre
som viktig at informasjonen om dekk- og kjettingkrav også rettes
mot kjøpere av transporttjenester, og vil arbeide for at
denne type sikkerhet skal utgjøre et kriterium
for oppdragsgiver ved valg av transportør. I så måte
kan jeg konstatere at man fra Samferdselsdepartementet har imøtekommet spørrerens ønsker
fullt og helt.

 Jeg takker statsråden for svaret,
som var et positivt, bra svar.

Det som bekymrer meg noe, er at jeg den 2. februar 2000
stilte et tilnærmet likt spørsmål, og
fikk da til svar, fra en annen regjering selvfølgelig:

«Statens vegvesen har i dag ikke
statistikk som tilsier at utenlandske
førere oftere er innblandet i alvorlige ulykker enn norske
sjåfører. Det er imidlertid grunn til å tro
at de er overrepresentert når det gjelder å skape problemer
i trafikken, eksempelvis ved at de oftere blir stående
fast på grunn av utilstrekkelig
dekkutrustning eller manglende kjettinger.»

Jeg velger imidlertid å tro på den
regjeringen som sitter nå, og jeg velger å tro
at samferdselsministeren vil ta fatt i denne saken. Det er et veldig
alvorlig tema. Jeg har fått merknader både
fra KNA og NAF om dette, så saken er veldig alvorlig. Jeg
leser jo at man bl.a. på Svinesund stadig ser skrekkeksempler
som resulterer i kjøreforbud.

 Mitt korte svar er at jeg ikke kan
svare for tidligere regjeringer, men denne regjeringen har tatt
dette på alvor, og vi mener at vi har et faglig
grunnlag for å øke kontrollen og for å iverksette
de tiltak som jeg her har beskrevet. Og det forventer vi skal gi
resultater.

 Jeg takker nok en gang for svaret. Det er klart
at dette også gir ringvirkninger for de norske
sjåførene kontra de utenlandske. Når
vi slipper farlige vogntog inn i Norge som kjører
forholdsvis billig – det er klart disse skal få lov
til å kjøre – går det også ut over
de norske transportørene ved at marginene blir
såpass små når det gjelder inntjening,
og det blir da mindre penger til vedlikehold. Jeg håper
at statsråden, som han nå har sagt, tar tak i
denne saken og fører den videre, slik at jeg om to år
slipper å stille tilnærmet samme spørsmål.

 Vi kan fortsette med situasjonsbeskrivelser,
men jeg understreker at Regjeringen har iverksatt og vil
iverksette tiltak. Utover det har jeg ikke noen
kommentar.

 Vi går til spørsmål
24, fra representanten Odd Roger Enoksen til forsvarsministeren.
Presidenten kan ikke se at Odd Roger Enoksen er i salen.
Vi venter da med spørsmål 24, og så ser
vi om representanten Enoksen dukker opp etter hvert.





                

 Dette spørsmålet
bortfaller.





                

 Det foreligger ikke
noe referat.





                    
                    
                    

