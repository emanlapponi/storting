 Nå ville nok presidenten ikke ha tillatt Kampen Janitsjar å spille i stortingssalen.




 Jeg er dessverre ikke i stand til å matche verken interpellantens eller Solvik-Olsens lyriske evner, men med litt bedre tid på meg skulle jeg nok i hvert fall ha vært i stand til å matche teksten i Solvik-Olsens strofer. Men det var ikke derfor jeg bad om ordet.




Dette er jo en interpellasjon som har mange fasetter i seg – og mange innspill. Det er jo konsekvensene eller avartene av vårt forbrukssamfunn vi egentlig diskuterer, hvordan det går når fordelingen globalt ikke blir slik som den ideelt sett burde ha vært eller kunne ha vært. Jeg tror heller ikke vi skal glemme at det ikke er mangel på innsats hver dag det er møte her i huset for å forbruke og bruke enda mer. Det presset vi har hver bidige dag for å få brukt enda mer av samfunnets ressurser, av det vi tross alt har klart å spare og legge til side for å møte fremtidige utfordringer, det minsker ikke, med de konsekvensene dette til syvende og sist har.




Jeg tror også at vi ikke skal gå i den fallgruven å gi inntrykk av at en elendighetstilstand er bildet av det som skjer i Norge på dette området. Jeg tror faktisk vi har veldig mye vi kan være stolt av og fornøyd med i Norge på dette området. Det er utviklet veldig mye kunnskap, og vi har veldig mye teknologi ute i hele landet allerede. Men utfordringen blir jo ikke mindre av den grunn. Det betyr at det er ingen grunn til å ta seg noen hvileskjær. Jeg går ut fra at det er det som er bakgrunnen for at interpellanten tar opp dette spørsmålet i dagens interpellasjon.




Utfordringen fremover – enten vi stikker hodet i sanden eller holder oss våkne – blir å få begrepet velferdsøkning til å gå i takt med utfordringen om å redusere avfallsmengden. Jeg tror det er den veien vi er nødt til å bevege oss. Jeg tror at på dette området er vi nødt til å satse på og forske på å utvikle standardløsninger både når det gjelder avfallshåndtering, deponi og materiell, for hvordan vi skal håndtere det som er igjen etter første gangs, andre gangs eller tredje gangs forbruk. Lengre levetid og raskere resirkulering må være målet i et konsumsamfunn som vårt. Men det handler også om ikke å gjøre veien til kildesortering, deponering eller avfallshåndtering vanskeligere.




Foregående taler, Solvik-Olsen, kom med et retorisk spørsmål til interpellanten: Hvorfor gjorde ikke den forrige regjering noe? Jeg tror at hvis man hadde tatt seg det bryderi – men det har kanskje ikke vært anledning til det de siste dager – å se på hva som faktisk ble gjort, ville man se at det ble gjort ganske mye. Blant annet gjennom revidering av forurensingsloven i 2002 ble det tatt skritt som har brakt verden videre fremover på dette området, men det er fortsatt en lang vei å gå. Det å definere ansvar og gjøre det lønnsomt, ikke minst for næringslivet, å foreta kildesorteiring, håndtere avfall osv., er en målsetting vi må følge videre. Tilgjengelighet til avfallshåndtering er en åpenbar oppgave. Åpningstider, tilgjenglighet og muligheter for å bli kvitt avfall og få en profesjonell håndtering av dette er bl.a. veier vi er nødt til å konsentrere oss mer om, slik at det ikke bare ender opp med taler som hører hjemme i mai.




Helt til slutt, for dem som antydet at det er blitt gjort lite, vil jeg minne om at etter at flere regjeringer hadde gitt løfter om å satse på å bli kvitt 50 pst. av landets kvikksølv, bevilget faktisk den forrige regjeringen 30 mill. kr til virkemiddel for dette, ved å åpne for muligheten til håndtering av dette i Mo i Rana. Jeg ser at det ikke har kommet noen oppfølging på dette området, men det mangler ikke utfordringer her.




 Takk til interpellanten for å ha tatt opp et miljøpolitisk tema som slett ikke har stått høyt på den miljøpolitiske dagsordenen de siste ti årene. Dette spørsmålet har egentlig ikke stått på toppen av den miljøpolitiske dagsordenen siden miljøministeren het Thorbjørn Berntsen, og det begynner å bli en god del år siden. 




Den situasjonsbeskrivelsen som både miljøvernministeren og interpellanten har gitt i dag, nemlig at vi er blitt bedre og bedre på materialgjenvinning, men at vi ikke har klart å gjøre noe med det som er hovedproblemet vårt, nemlig at den totale avfallsmengden fortsetter å øke er riktig. Det var situasjonsbeskrivelsen også for nøyaktig fem år siden, da den forrige regjeringen Stoltenberg erkjente dette og satte ned et offentlig utvalg for å utrede hva vi kan gjøre for å sørge for at avfallsmengden ikke øker. Utvalget la fram sin utredning våren 2002 – det er en ganske tykk utredning med mange gode forslag til tiltak for nettopp å møte hovedutfordringen, nemlig å hindre at avfall oppstår. Dessverre har utredningen ligget i en skuff i Miljøverndepartementet, men den fikk sin gjenoppstandelse i forbindelse med Soria Moria-erklæringen, der ett av hovedforslagene fra utredningen ble tatt opp, nemlig det som statsråden refererte, om at man skal få et eget statsforetak for avfallsforebygging – noe vi i SV litt spøkefullt har kalt «å dø for Gjenova».




Det er slik at avfall er ressurser på avveie. Det er også slik at vi i Norge ikke har vært gode nok til å tenke material- og ressurseffektivitet. Jeg tror vi er blitt ganske gode etter hvert til å tenke energieffektivitet, men vi lurer oss selv hvis vi ikke også klarer å ta med material- og ressursperspektivet. Interpellanten nevnte Øystein Dahle – han bruker et bilde for å beskrive det som er utfordringen vår når vi skal utvikle kretsløpssamfunnet for framtiden. Han beskriver den utfordringen vi har globalt, som at vi må over til en romskipsøkonomi. For hvis vi ser bort fra sollyset, er jorda et lukket system. Det er ingenting som kommer til, og det er ingenting som forsvinner. Jeg husker løpesedlene vi i Natur og Ungdom delte ut på 1980-tallet, da jeg var aktiv der, da stilte vi et grunnleggende godt spørsmål som er relevant for avfallspolitikken, og det var spørsmålet: Hvor er vekk? I kretsløpssamfunnet i den jorda vi lever på, er det ingen steder som er vekk. Ting må inn i et kretsløp. 




Det er blitt vanskeligere også å hindre at avfall oppstår, når det er slik at det er billigere å kjøpe seg en ny sykkel enn å reparere den gamle. Og det er fordi ting er blitt billige og arbeidskraft er blitt dyrt. Og det er en stor utfordring, som har med globaliseringen å gjøre. FN la i fjor fram den store rapporten som heter Millennium Ecosystem Assessment Synthesis Report, som nettopp tar opp fraværet av prisingen av de tjenestene naturen gir oss, men som også tar opp at vi ikke setter noen verdi på de miljøbelastningene som skjer når jomfruelig materiale tas ut i andre land, som er årsaken til at ting kan bli så fantastisk billige, fordi kostnadene skyves over på kommende generasjoner og på miljøet – og ofte på miljøet i land langt unna der disse varene blir produsert.




Interpellanten var også inne på sammenhengen mellom energi- og avfallspolitikken, og jeg følger interpellanten langt på vei. Det er et dilemma når det gjelder bioenergi – vi kan godt ta et annet ord for det: skogsavfall – om vi på en måte skal ta det som en energikilde og behandle det med støtteordninger, eller behandle det som et avfall som er et problem. Der har vi noen grenseoppganger vi er nødt til å gå gjennom, både når det gjelder sluttbehandlingsavgift og måten vi organiserer dette på.




La meg til slutt si at jeg er enig med interpellanten i at vi også trenger både nytt og videre holdningsskapende arbeid, og vi trenger støtte til det arbeidet som skjer ute i kommunene. Og jeg tror at et statsforetak, om det blir hetende Gjenova eller ikke, kan bli et viktig bidrag til å få til det under et motto om at vi skal skape økt livskvalitet med redusert ressursforbruk.




 Vår velferd er basert på stadig økende produksjon og forbruk. Utviklingen tar ikke hensyn til at det er våre felles ressurser og vårt felles miljø vi forbruker, i et tempo som ikke kan fortsette.




Utviklingen er ikke bærekraftig. Utslipp av klimagasser, uttynning av ozonlaget, mangel på ferskvann, avskoging og bruk av giftige kjemikalier viser at naturen har nådd sin tålegrense. Vi i den rike delen av verden ødelegger det økologiske livsgrunnlaget med de miljøproblemene vår livsstil og vårt levesett fører med seg. Vi må gjøre noe med vårt forbruk slik at vi kan overlevere jordas ressurser og miljø i god stand til våre etterkommere. Og vi må fordele velferden slik at internasjonal fattigdom blir utryddet. Vi må snu utviklingen og redusere vår produksjon og bryte forbruksspiralen.




Alle slags varer skaper små eller store miljøproblemer, både når de produseres og når de havner i søpla. Det mest miljøvennlige er å sørge for at avfallsmengden blir minst mulig. Da må vi forebygge og forhindre at avfall oppstår. Det innebærer bl.a. å bruke ressursene bedre.




Vårt mål er at mengden avfall skal være lavere enn den økonomiske veksten. Innen 2010 skal mengden avfall til sluttbehandling være om lag 20 pst. av generert avfallsmengde. For å nå det målet må vi lykkes med å forbruke mindre og produsere mindre avfall. Det krever mot å sette seg høye mål for hele samfunnsutviklingen, og det vil bli krevende. Vi er rike i Norge og har høy kjøpekraft. Vi må snu utviklingen. I dette arbeidet må vi være konkrete.




For det første må vi som forbrukere bli bevisst på at ulike behov kan tilfredsstilles på andre måter enn ved å kjøpe oss nye ting. Livet blir ikke bedre jo mer vi forbruker, jo mer vi eier. Mer fritid og opplevelser er et godt alternativ til å kjøpe flere ting.




For det andre må det legges mer til rette for alternativer til nye innkjøp, både i form av brukthandel og ved bruk av reparasjonstjenester, som skredder, skomaker og elverksted.




Vi må i større grad lage produkter med lang levetid og for gjenvinning. Når vi produserer nye varer, må vi bruke av gjenvunnet materiale.




For det fjerde er det viktig å behandle avfall som en ressurs, og at det benyttes i stedet for fossil energi.




Ingen av disse tiltakene vil være mulige om vi ikke har bevisste forbrukere med kunnskaper og positive miljøholdninger. Det handler om holdninger og bevisste valg. Kristelig Folkeparti mener at det bør tas flere konkrete initiativ for å påvirke husholdningenes holdninger og atferd i en mer bærekraftig retning.




Avfallspolitikk har i stor grad dreid seg om forsvarlig håndtering av avfall. Her er mye blitt bedre, men noe gjenstår. Statens forurensningstilsyn har nylig avdekket at syv av ti avfallsdeponier har for dårlig kontroll med avfallet de tar imot. Det kan få alvorlige miljøkonsekvenser. Farlig avfall kan dermed bli plassert på deponier fordi man ikke kjenner innholdet. Statens forurensningstilsyn oppdaget i sin kontroll ulovlig mottak av farlig avfall ved 10 pst. av deponiene. En av årsakene er at regelverket om hvordan avfall skal sjekkes når det leveres, er uklart. Det medfører en ulik praksis med å gi tillatelser hos de ulike fylkesmennene. Jeg forventer at Regjeringen foretar en presisering av lovverket, slik at farlig avfall ikke blir ulovlig levert på grunn av en slik uklarhet. Kristelig Folkeparti er glad for at vi nå også får strengere krav til å oppgi innholdet i avfallet som leveres, ved at EUs rådsdirektiv skal komme inn i norske forskrifter.




Som flere har vært inne på i dag, er avfall også en ressurs. Norge har et stort kommersielt potensial for å utnytte avfallet vårt. Det er store energireserver dersom avfall og bioenergi tas i bruk. Vi kan spare mye elektrisk kraft ved å gå over til bioenergi og fjernvarme. Det er en mulighet vi ikke bør la gå fra oss.




Energigjenvinningsanlegg basert på avfall er gode alternativer til bruk av fossilt brensel og vrir avfall fra deponi og til forbrenning. Det vil gi oss kraft som vi trenger, og det vil gi oss en større miljøgevinst. Kristelig Folkeparti ber derfor statsråden om å bidra til å legge forholdene bedre til rette for at flere gjenvinningsanlegg blir bygd, og at vi får en infrastruktur som gjør at vi kan bruke energien fra anleggene.




 Det spørsmålet som her reises av interpellanten, er svært interessant. Politikken på dette området er veldig viktig for utviklingen av miljø, energi og næring i framtiden.




Statsrådens svar viser at Regjeringen ser utfordringene og har store ambisjoner og planer om grep og tiltak som vil hjelpe oss videre til å forbedre dette viktige miljøpolitiske området. Det er tydelig at det er nødvendig å fokusere på mange saker. Det er mange områder der det trengs innsats.




Vi produserer altfor store mengder avfall. Det er én side av velferdssamfunnet vårt. Senterpartiet har som utgangspunkt at den som forurenser, må betale for det. Produkter som vi i dag er storforbrukere av, og som har kort levetid, blir spesialavfall som det er ressurskrevende å behandle. Utgiftene til en forsvarlig behandling av dette avfallet må legges inn i prisen som vi betaler for produktene.




Gjenbruk og gjenvinning av avfall er spennende. Det kommer stadig nye ideer om å gjøre avfall om til verdifulle produkter. Gjenbruk er aktuelt på stadig flere områder, og stadig nye produkter der avfall er råstoff, utvikles. Mange aktører har planene klare når det gjelder produksjoner, og kommer i gang så snart de får det nødvendige håndslaget fra myndighetene, enten det gjelder godkjenning eller nødvendig kapital. Dette er flott. Det øker verdiskapingen og skaper arbeidsplasser, i tillegg til at det bedrer miljøet.




Avfallsforbrenning er en god sak for oss i Senterpartiet. Det gjør restavfallet om til en ressurs. I dag sendes store mengder avfall til Sverige. Det gir en forurensende transport og påfører oss tap av en energiressurs. Vi må ta hånd om dette avfallet i Norge, slik at transporten blir minimal, og slik at vi får utnyttet energien.




Store forbrenningsanlegg er bygd. I tettbygde strøk er dette et verdifullt tilskudd med hensyn til energi og en positiv miljøsatsing. Økt utbygging av fjernvarmeanlegg er med på å legge forholdene til rette for en økt bioenergisatsing på dette området, i og med at infrastrukturen bygges ut og gjøres tilgjengelig for andre produsenter av bioenergi. Felles for de store anleggene er at de har ett søppelforbrenningsanlegg i tillegg til flere andre anlegg, der en benytter andre typer råstoff.




Trondheim Energiverk er et godt eksempel på en bedrift som er godt i gang på dette feltet. I dag er det et fjernvarmenett på 110 kilometer, og det leveres fjernvarme til 5 000 boenheter og 400 bedriftskunder. Det representerer 25 pst. av oppvarmingsbehovet i Trondheim. Etter den utbyggingen som nå foregår, skal det i 2007 forbrennes 170 000 tonn restavfall, som blir til varme for det offentlige og for private. Det er en kjempesatsing.




Senterpartiet vil i statsbudsjettet for 2007 fokusere på en avfallshåndtering der avfallet blir en ressurs. Det ligger merknader inne i årets budsjettinnstilling, hvor en samlet komite har som målsetting at «et antall moderne energigjenvinningsanlegg» skal bygges og stå ferdig innen 2009. Dette skal vi følge opp, og jeg har god tro på at hele Regjeringen er med på det arbeidet.




 Det temaet som interpellanten tar opp, er svært viktig. Som statsråden redegjorde for i sitt svar, er det oppnådd betydelige resultater på dette området, men det er fortsatt mye ugjort. Derfor kan denne debatten være med på å bringe oss nærmere de målene som det på dette området er bred enighet om.




Naturressursene er ikke utømmelige. De må derfor brukes mest mulig effektivt. Avfallspolitikken bør være utformet på en måte som fører til økt gjenbruk, resirkulering og avfallsminimering. Avfall bør f.eks. i større grad kunne benyttes som innsatsfaktor i miljøvennlig næringsvirksomhet.




Prinsippet om at forurenser skal betale, er allment akseptert i Norge. Som et resultat av dette har produsentansvar vært brukt som et virkemiddel i flere år. Etter Venstres mening bør en vurdere å videreutvikle dette til en ordning som gir enda større incentiver til å produsere på en måte som gjør resirkulering og gjenbruk enklere. En slik videreutvikling av produsentansvar vil stimulere til helhetstankegang og sette produksjon og avhending av produktene i sammenheng. I dag gjelder denne tankegangen f.eks. når en håndterer en melkekartong, men ikke for større produkter som f.eks. bygninger, som står for mye større miljøbelastning. Økt bruk av produsentansvar kan bidra til å redusere avfallsmengdene og til å utnytte ressursene mer effektivt.




Det er viktig å holde trykket oppe for å nå de målene vi har når det gjelder deponering av avfall. For det første må deponering av nedbrytbart avfall opphøre. Forslaget om å innføre deponiforbud for avfall innen 2009 må derfor ikke fravikes – det må håndheves strengt.




Våtorganisk avfall er et råstoff til produksjon av biogass og jordforbedringsmiddel. Biogass fra behandling av våtorganisk avfall er en fornybar energikilde. Det er derfor viktig at myndighetene legger til rette for utsortering av våtorganisk avfall. Dette vil også frigjøre nasjonal forbrenningskapasitet og gjøre oss bedre rustet med hensyn til deponiforbudet i 2009. SFT anslår at det etter at forbudet mot deponering av nedbrytbart avfall har trådt i kraft, er behov for en fordobling av norsk forbrenningskapasitet for å kunne behandle norsk restavfall innenlands. Forbrenning av avfall med energiutnyttelse er ofte en forutsetning for utbygging av fjernvarme, noe som bidrar til å øke fleksibiliteten i vår energiforsyning. Energiutnyttelse av restavfall er derfor en viktig strategi som en del av energiomleggingen i Norge.




I dag eksporteres, som flere foregående talere har vært inne på, store mengder avfall til Sverige. En del av forklaringen på det er lave svenske mottaksavgifter. Det er verken god avfallspolitikk, god energipolitikk eller god næringspolitikk å betale utenlandsk industri for å utnytte våre avfallsressurser. Et enkelt virkemiddel for å gi industrien konkurransedyktige vilkår, ville vært å innføre grønne sertifikater på avfallsenergi, beregnet etter den fornybare andelen av restavfallet som utnyttes.




Venstre ønsker å bidra til en miljøriktig og langsiktig avfallspolitikk, gjennom å etablere gode incentivåpninger og gjenvinningssystemer.




 Først vil jeg takke interpellanten, som reiser en veldig viktig debatt. Takk også til alle deltakerne i debatten og til statsråden, som har kommet med gode innspill.




Dette er en viktig sak. Jeg tror det er på tide at det tas noen alvorlige grep i å løfte fram dette spørsmålet, ikke bare i denne salen, men også ute i kommunene. Vi hadde et søppelberg i 2002 på 8,8 mill. tonn avfall. Fra 1950 og fram til i dag har søppelmengden fra det private husholdet blitt femten ganger større. Det er en økning fra 25 kg til 380 kg avfall i året, som hver og én av oss kaster. Det er altså det private forbruket som øker aller mest.




Vi kjøper brødbakemaskiner, vi kjøper kaffetraktere, og vi kjøper motorgressklippere. Og fordi vi gjør så lite fysisk arbeid, både på jobben og hjemme, kjøper vi trimsykler og vektløfterutstyr for å holde kroppen i gang. Vi kjøper en haug med ting, og bytter dem ut etter kort tid fordi det kommer nye modeller – for vi har jo kjøpekraft. Vi har veldig god kjøpekraft, og vi er med på kjøpefesten alle i hop.




Utfordringen for politikerne er: Hvordan endre atferd – hos næringslivet og i det private husholdet – i en enda mer miljøriktig retning? Vi har jo kunnskapen. Vi vet jo så mye. Og som alle deltakerne i debatten så langt har vist: Vi har utrolig god innsikt i denne problematikken.




Så: Hvor vender vi oss hen? Jeg skal tillate meg å nevne et par gode eksempler fra Sør-Trøndelag fylke, der jeg bor. To bedrifter der har tatt miljøutfordringene virkelig på alvor. En bedrift i Bjugn kommune, i Lysøysund, tar avfall fra fiskeindustrien og omdanner lakseoljen til drivstoff for dieselbiler. Rett nok dekker det ikke mer enn en halv prosent av behovet i Norge, men det er fordi vi kjører utrolig mye bil og trailer i Norge. Jeg tror også det er mulig å ta avfall fra slakteindustrien, altså kjøttindustrien, og omdanne det til drivstoff. Bioenergi fra skogen har vi snakket om. Det bør det jobbes videre med. Vi har naboer i øst som har gått foran med et veldig godt eksempel. En annen bedrift i Sør-Trøndelag som jobber godt med miljøet, er HÅG. De lager stoler og bruker f.eks. bruskorker til stolbein. De har miljøet øverst på bestillingslisten når designerne skal lage nye produkter, og de begrenser antall komponenter slik at det skal være enkelt å ta en gammel stol fra hverandre og bruke materialet på nytt.




Det finnes altså mange gode eksempler, og vi vet hva vi gjør. Men hva får oss til å handle riktig når vi står der i butikken og skal gjøre våre valg?




Jeg vil tillate meg å komme med en liten personlig sak. Det var en dame her som nevnte et dikt fra fjæra – det var vel interpellanten. Jeg er såpass voksen at jeg vokste opp i fjæra, med en appelsinkasse av tre med to rom, fylt med Zalo-flasker og forskjellige greier fra sjøen. Jeg lekte der og hadde ikke noe dataspill i nærheten. Jeg lekte med disse sakene mens mor og far bedrev matauk med kasteslukstanga. Det kan være en slags romantisering, men jeg tror kanskje vi skal ønske oss foreldre som tar med seg barna ut i naturen og ser alternative underholdnings- og lekearenaer til dem de har i dag.




Det er litt av dette det handler om, det å få de rette holdningene hos folk. Der har vi f.eks. god hjelp i en organisasjon som Grønn Hverdag, som jeg mener kan gjøre en fabelaktig jobb for oss i framtiden.




Statsråden har sagt mye bra. Jeg håper vi kommer i mål med alt det som står i Soria Moria-erklæringen, for der har vi muligheter. Vi må bli enige om at vi løfter den høyt fram.




 Jeg er glad for denne debatten, og også for den enigheten som debatten har vist. Debatten dreier seg litt om – for å si det i én setning – hva vi gjør i dag for morgendagens samfunn, hvilket perspektiv vi ser det i, og også hvilke konkrete endringer vi gjør.




Representanten Torny Pedersen var inne på dette med farlig avfall, og der tror jeg at på noen områder har vi en utfordring. Jeg har lyst til å henlede oppmerksomheten på spesialavfall fra sykehusene. Det er en sak som nå ligger hos SFT, men som det er på høy tid at vi finner en løsning på. Det er avfall av en slik karakter at det trenger en helt spesiell behandling, og det bør vi som nasjon ha en ordning på.




Representanten Solvik-Olsen utfordret meg og spurte hvorfor vi ikke gjorde noe med det selv i regjering. Hvis han leser stortingsmeldingen om rikets miljøtilstand, vil representanten se at mye er gjort. Men jeg tror, på dette området som på en del andre områder, at både gulrot og pisk må brukes. Jeg tror at vi skal ha gode ordninger som legger til rette for at vi 

vil

 legge om, men noen ganger må vi også ha et lite ris bak speilet hvis vi ikke legger om ordningene. Derfor har jeg utfordret statsråden nettopp i forhold til deponiforbudet. Jeg ser hennes innvendinger, men jeg ønsker likevel å se om det er mulig å gå litt raskere fram, med hensyn til de utfordringer vi her står overfor.




Representanten Sørensen var historisk og begynte med Thorbjørn Berntsen. Ja, jeg husker hans engasjement. Det engasjementet er det vel på tide at vi alle tar innover oss og også handler konkret ut fra, og at vi får til noen endringer med det samme engasjement som han hadde, og med bakgrunn i den politikken han stod for. Jeg tror at det er viktig for at vi skal få et morgendagens samfunn som er bedre enn det vi har i dag.




Jeg har i denne interpellasjonen hatt tre ting i fokus: forbruk, avfall og energi. Jeg tror at hvis vi håndterer disse områdene på en god måte, vil vi få en positiv velferdsutvikling som er i overensstemmelse med miljøets tålegrense. Men dette må håndteres på en konkret måte og også på en forpliktende måte, både i forhold til våre forbruksvaner, i forhold til vår håndtering av avfall og i forhold til de energiressursene vi har.




Til slutt vil jeg si at jeg er glad for at statsråden har sagt at hun tar med seg mine konkrete forslag til Regjeringen. Så vil hun på et senere tidspunkt sikkert komme tilbake med en tilbakemelding.




 Jeg er glad for at representanten Holten Hjemdal gjennom interpellasjonen har invitert til en dialog om avfallspolitikken.




Debatten har bekreftet at det er stor enighet om de grepene som Regjeringen legger opp til, og at det er stor tverrpolitisk støtte for dem. Jeg vil igjen understreke at jeg vil ta med meg i det videre arbeidet ikke bare de forslagene som er kommet, men også henstillingen til Regjeringen, for å få en så god avfallspolitikk som overhodet mulig i framtiden.




Jeg skal ikke gjenta ulike deler av de avfallspolitiske grepene som vi har tatt, og som jeg har nevnt tidligere, men jeg har lyst til kort å understreke tre ting helt til slutt.




Det ene er at jeg har lyst til å understreke nødvendigheten av holdningsskapende arbeid, som representanten Holten Hjemdal var inne på. Jeg tror at vi her er i berøring med et felt som krever både pisk og gulrot, men som også krever verdivalg hos den enkelte innbygger i vårt eget land. Der ligger det holdningsskapende arbeidet helt sentralt.




Det andre jeg har lyst til å understreke, er at veksten i avfallsmengden kanskje er den aller største utfordringen vi har, og at Regjeringens opplegg nå, med et nytt foretak hvor en nettopp skal jobbe med forebygging og gjenvinning, kan gi oss muligheter til å møte denne utfordringen på en ny og enda mer resultatorientert måte.




Det siste som jeg vil nevne, er spørsmål knyttet til at det blir eksportert avfall til Sverige. Jeg er opptatt av at vi skal ha systemer som gjør oss i stand til å ta hånd om det meste av avfallet vårt selv. Jeg er også opptatt av det som flere av representantene har vært inne på, at vi skal utnytte avfallet slik at vi også har mulighet til å få mer energi fra avfall i Norge. Det har tradisjonelt vært slik at rammevilkårene for avfallsbasert energiutnyttelse har vært bedre i Sverige, men det er altså på vei til å endre seg. Det foreligger et forslag i Sverige om å innføre avgift på forbrenning av avfall fra 1. juli i år, og det vil også være med på å jevne ut rammebetingelsene og forskjellene mellom Norge og Sverige.




 Dermed er sak nr. 3 ferdigbehandlet.





                    
                    
                    

