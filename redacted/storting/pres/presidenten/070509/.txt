 Den innkalte vararepresentanten for Telemark fylke, Sindre Fossum 

Beyer

, har tatt sete.




Representanten Anders Anundsen vil fremsette et representantforslag.




Det er en glede å kunne legge frem forslag fra representantene Harald T. Nesvik, Jan Henrik Fredriksen, Vigdis Giltun og meg selv om å fastsette krav til responstid for ambulansetjenesten i hele landet.




 Forslaget vil bli behandlet på reglementsmessig måte.





                    
                    
                    

 Stortinget mottok mandag meddelelse fra Statsministerens
kontor om at følgende statsråder vil møte
til muntlig spørretime:

utenriksminister Jonas Gahr Støre

statsråd Øystein Djupedal

statsråd Karita Bekkemellem

De annonserte regjeringsmedlemmer er til stede,
og vi er klare til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes om å reise seg. –

Vi starter da med første
hovedspørsmål, fra representanten Anders Anundsen.

  Jeg har et spørsmål til
kunnskapsministeren.

«Skolens
største uløste problem og
utfordring er bråk og uro. Det er en
tidstyv av rang. Årsaken er at skolen mangler
struktur.»

Fremskrittspartiet
har sagt dette lenge, men denne gangen er sitatet fra professor Terje
Ogden ved Universitetet i Oslo, i en uttalelse til Gudbrandsdølen
Dagningen 4. mai i år. Han sier også:

«Lærernes
snillhet blir oppfattet som svakhet. Lærerrollen må bli
mer avklart og tydelig, og lærerne må bli flinkere
i elevbehandling.»

Barneombud Reidar Hjermann sier til
Dagsavisen 8. desember 2004:

«Barn
kan lage uro når de ikke føler
seg trygge i læringssituasjonen. Det er et tydelig tegn
på at elevene ikke aksepterer læreren
som en leder for elevene.»

Fremskrittspartiet
har i mange år stått alene om å hevde
at det er en sammenheng mellom læringsmiljø og
læringsutbytte. At støy og uro bidrar til å redusere
læringsutbyttet bekreftes nå både
av forskere og av internasjonale undersøkelser. Lærerens
rolle i klasserommet har endret seg mye de siste 10–15–20 årene.
Lærerens kompetanse når det gjelder ledelse, er
helt avgjørende for å holde ro og orden i klasserommet,
og den er helt avgjørende for at læringsutbyttet
skal bli godt.

Derfor har Fremskrittspartiet
fremmet flere forslag for å bedre lederrollen
til lærerne. Vi har bl.a. fremmet forslag om å la
lederutdanning være en del av den obligatoriske
allmennlærerutdanningen. Vi har fremmet forslag om et etter-
og videreutdanningstilbud for lærere, fokusert på klasseledelse,
alt for å gjøre læringsmiljøet
bedre.

Hvordan vil statsråden nå sikre
at lærere skal bli i stand til å håndtere
lederansvaret i klasserommet allerede fra neste høst? Selv
om statsråden prater til media, har handling uteblitt.
Har statsråden nå tenkt å gjøre
noe konkret med det største problemet
i norsk skole, eller er planen fortsatt å sitte
helt i ro og vente og håpe på at det
går over?

  Det representanten tar opp, er et veldig viktig
spørsmål. Det er en betydelig utfordring
i norsk skole. Vi ser av elevundersøkelsen at elevene selv
rapporterer at det de er mest misfornøyd med i skolen,
er at det er uro, og at uroen helt åpenbart går
ut over læringsmiljøet.

Det å skape lærere som har
autoritet, uten å være autoritære,
er en betydelig utfordring. Her må vi starte med lærerutdanningen.
I lærerutdanningen har det å lage trygghet
rundt lærerens rolle stor betydning for hvordan læreren
oppfattes i klasserommet. Det ser vi også av
den omfattende evalueringen av lærerutdanningen som vi
nå har hatt, altså NOKUS’ gjennomgang,
som vi nå følger opp på ulike vis. Å styrke
denne biten i lærerutdanningen er et av de tiltakene vi
nå vurderer, simpelthen fordi det er nødvendig.

Dypest sett dreier dette seg om å ha
trygghet i lærerrollen. Det å gjenskape tryggheten
og autoriteten til læreren er noe av det som vi er opptatt
av. Det vil si at lærerstudenten gjennom lærerutdanningen
skal sørge for at en får den faglige tryggheten
som skal til for å kunne håndtere krevende situasjoner
i en klasse.

Så har vi også mange
omfattende forsøk – la meg understreke det – som
det er opp til den enkelte skoleeier å initiere. Der har
vi både Olweus-programmet, PALS-programmet og
andre programmer som dreier seg om å lage systemer
for ro og orden og bedre læringsmiljø.
Det er slik at vi fra departementets side har mange makrotiltak, men
vi har også mikrotiltak.

Utfordringen er hvordan dette håndteres
på den enkelte skole. Det å skape gode
miljøer for læreren og det å skape trygghet
rundt situasjonen i klasserommet er en veldig viktig bit
av dette. Skoleledelse er i så måte også svært viktig.
Det betyr at skolens ledelse og skolens eiere sammen må ta
tak i dette i situasjoner hvor man har uro i klassen. Jeg tror ikke
det finnes noen «quick fix» for hvordan
man gjør dette. Vi har en skole med 620 000 barn, og vi
har mer enn 100 000 lærere i skolen. Det å skape
en klasseromssituasjon som gir trygghet for og inkludering av alle,
er derfor svært krevende med tanke på så mange situasjoner
som skolen er oppe i hver eneste dag.

  Jeg takker statsråden for svaret,
og jeg er glad for at statsråden sier at han tar
dette problemet på alvor.

Utfordringen er å skille mellom
det å si at en ønsker å ta
noe på alvor, og faktisk å gjøre noe
med det. Jeg synes avslutningen i svaret fra statsråden
er en viss form for ansvarsfraskrivelse, for han peker på den
enkelte skole som den som skal løse denne utfordringen.
Saken er jo at vi fra statens side ikke har
hatt tilstrekkelig fokus på denne typen problemstillinger
over tid, og det har ført til at vi har utviklet
en skole hvor ro og fred ikke lenger er til stede, hvor
læringsmiljøet til elevene er så dramatisk
dårlig at 40 pst. sier at de nesten hver eneste
faglige time blir forstyrret av bråk og uro.
De får ikke arbeide ordentlig. Derfor er det
nødvendig å ta noen skikkelige, overordnede
grep og ikke bare vise til en masse
fragmentariske forsøk rundt omkring.

Det er ingen helhetlig plan for å løse
denne utfordringen, og derfor har jeg lyst til å stille
følgende oppfølgingsspørsmål
til statsråden: Vil statsråden nå støtte
Fremskrittspartiet i at lederutdanning
skal bli en del av den obligatoriske allmennlærerutdanningen?
Og: Vil statsråden nå støtte Fremskrittspartiet
i at vi skal ha en egen etterutdanningsplan, hvor ledelse skal være
i fokus for lærerne?

  Hvis man var sikker på at man kunne
ta ett overordnet grep og dermed løse alle de
situasjonene som oppstår i et klasserom, tror jeg ikke
det ville være noen politiker som ville
ha vært imot det. Men alle vet at livet i en
klasseromssituasjon er mer krevende enn som så. Det er
læreren som møter elevene i klasserommet, og det
er der støyen er. Det er helt riktig og klart
at vi ikke kan ha en situasjon i klasserommet der
uro går ut over læring, ut over trygghet og trivsel
på skolen. Derfor tar vi også tak i
det.

Vi har mange program som vi gir støtte,
og som vi har tatt initiativet til. Vi har fokus på trivsel,
på godt læringsmiljø. Gjennom hele
vår regjeringsperiode har vi fokusert på det,
og vi bruker også penger til å støtte
opp om ulike program som gjør det mulig for skolen å nå disse
målene, f.eks. Olweus-programmet, PALS-programmet og andre liknende
program.

Det er også en viktig del
av lærerutdanningen å utdanne lærere
som har en naturlig autoritet i klasserommet samt trygghet rundt
lærerrollen. Hvordan vi skal gjøre dette bedre,
tar vi tak i sammen med våre institusjoner. Jeg
er åpen for innspill om hvordan vi skal gjøre
det, for i alle situasjoner i livet som dreier
seg om mennesker, finnes det ikke noen veldig
enkle svar.

 Presidenten vil akseptere fire oppfølgingsspørsmål – først
Gunnar Gundersen.

 Kunnskapspartiet Høyre hadde
et svært vellykket landsmøte, og der vedtok vi
bl.a. krav til formell skolelederutdannelse for alle skoleledere.

Å skape ro er en sentral
ledelsesutfordring, både i klasseledelse og i
skoleledelse. Det krever kompetanse, og det er snakk om å skape gode
læringsmiljøer. Jeg tror det er snakk om å tydeliggjøre
ansvarskjeden mellom godt skoleeierskap, god skoleledelse
og god klasseledelse. Statsråd Djupedals egen stortingsmelding
om sosial utjamning i skolen tydeliggjør også hvor
viktig det er med en klar og tydelig ledelse i skolen.

Spørsmålet til statsråd
Djupedal blir da: Er han villig til å støtte et
krav om formell skolelederutdanning i skolen?

 Det er helt riktig som representanten Gundersen
sier, at i den stortingsmeldingen vi akkurat har behandlet i Stortinget,
er dette med ledelse i skolen veldig viktig. Jeg er enig i hele premissen,
at både skoleeier, skoleleder og lærer alle
har et ansvar for å bidra til dette. Vi som utdanningsmyndighet
har selvfølgelig et ansvar for å legge til rette
for at det kan skje.

Å ha en formell utdannelse i skoleledelse
er et forslag som har vært diskutert. Det ble diskutert
i den forrige stortingsperioden under den forrige
regjering, uten at man da konkluderte. I forbindelse med evalueringen
av hele allmennlærerutdanningen etter
den omfattende rapporten som kom i fjor høst, ser vi på ulike
tiltak i lærerutdanningen som kan styrke lærerens
autoritet, lærerens rolle og ikke minst lærerens
status. Dette gjør vi nå på mange ulike felt,
og det betyr også at vi ønsker at lærerstudentene
som kommer inn på lærerstudiet, skal være
oppmerksomme på at denne delen av lærerstudiet
er veldig viktig, nemlig å kunne opptre overfor elever
med en autoritet som skaper trivsel og godt læringsmiljø.

 Bjørg Tørresdal – til
oppfølgingsspørsmål.

  Uro og vold i skolen handler om at vi i altfor
liten grad har lyktes i å gjøre skolen til en
mestringsarena for alle elever. Når elever kommer
til kort i en teoritung skole, må de tilbys en mer praktisk
skolehverdag. Unger må få en sjanse til å lykkes i
skolen.

Utfordringene
er kanskje størst i ungdomsskolen. Dette kan forplante
seg videre og føre til at vi har mange «drop-outs» i
videregående. Problemene starter nemlig tidligere. Ungdomsskolen
har falt mellom flere stoler i de siste reformene i Skole-Norge.
Kristelig Folkeparti mener at det
nå er ungdomsskolen sin tur. Noe må gjøres
for alle dem som faller utenfor i en teoritung skole,
som ikke lykkes i dagens skole. Det er noe av årsakene
til vold og uro.

Mitt spørsmål til statsråden
blir: Hva vil statsråden konkret gjøre
for å sette ungdomsskolen og dem som ikke lykkes
i skolen, i fokus?

 Vi gjør to ting. Det ene er at vi
følger opp den stortingsmeldingen som Stortinget akkurat
har behandlet – den som heter «… og ingen
sto igjen. Tidlig innsats for livslang læring» – som dreier
seg om å ta tak i problemet før
det får muligheten til å utvikle
seg. Vi har sett at norsk skole dessverre har hatt
en tendens til å la ting utvikle seg,
til å tenke at ting går over. Det vi vet i dag,
er at ting ikke går over, de forsterkes. Veldig
mange av dem som sliter i ungdomsskolen, og som dropper ut på videregående
skole, har i realiteten slitt gjennom ti år i grunnskolen. Å ta
tak i problemene og utfordringene
tidlig og gi disse barna mulighet til å mestre
og til å lære, er helt avgjørende for
ro i klassen, og ikke minst for at barna skal lykkes.
At barna skal lykkes i skolen, er det hovedperspektivet vår
regjering har, at flere barn skal lykkes og færre mislykkes
gjennom skoleløpet.

Det andre vi gjør, og som
selvfølgelig er en ganske viktig del av helheten,
er at vi bruker mye penger på skolen og på utfordringer
i skolen, slik at skolen gis litt større anledning til
fleksibilitet innenfor den fag- og rammeplan som
ligger der.

Jeg må også minne
om at den forrige regjering, med et bredt flertall i Stortinget,
gjennomførte Kunnskapsløftet, med den fag- og
timefordeling som ligger der. Vi har valgt å gjennomføre
den i tråd med de vedtak Stortinget har gjort. Evalueringen
av denne vil vise om vi skal endre retning.

  Trine Skei Grande – til oppfølgingsspørsmål.

  Uro i skolen er et problem. Det har mange
elever sagt, og undersøkelsene viser det. Fra Venstres side
mener vi at den beste måten å bekjempe
dette på, er gode, trygge lærere som føler
at de har en god faglig oppbakking og en god ledelsesoppbakking.
Ut fra det har Venstre fremmet et forslag her i Stortinget
om en rekke tiltak man kan sette i verk for å øke
respekten for læreren, en respekt man kan få gjennom å være
en faglig god og trygg person i klassesituasjonen. Vi i Venstre
liker også «respekt»-ordet
bedre enn «disiplin»-ordet når
det gjelder å ha kontroll i klasserommet, som en lærer
skal ha.

Jeg er litt forundret over at Regjeringa viser
til de andre tiltakene de setter i verk, for det er ikke
så lett å se hvilke andre tiltak Regjeringa
setter i verk når de ikke ønsker å gå inn
på Venstre sine forslag. Det er heller ikke
lett å se at det brukes så mye mer penger, som
statsråden sier, for tallene viser ikke at det
er noen stor dramatisk økning i bruken av penger
på skolen etter at statsråden overtok. Hvilke
tiltak er det egentlig snakk om?

  Det med lærerens rolle har jeg kommentert
i flere innlegg, men la meg kommentere det igjen. Å bruke
penger på etter- og videreutdanning, å endre
lærerutdanningen for å gjøre studentene
tryggere i rollen når de kommer ut i skolen, er viktige
deler av en helhet. Den evalueringen av allmennlærerutdanningen
som vi nå er i gang med, vil vise oss hvilke
tiltak vi må sette i verk.

Et av tiltakene vi foreslår, er bl.a.
en egen ungdomsskolelærerutdanning. Høgskolen
i Vestfold har fått midler til å starte opp en
slik utdanning fra høsten av. Ett av elementene i en egen
spesialisert utdanning for ungdomsskolen dreier
seg nettopp om ungdomskultur, ledelse av ungdommer i en fase
av livet der hormonene spretter og det er krevende å være
lærer i ungdomsskolen.

En egen utdanning spesielt målrettet
mot ungdomstrinnet er altså ett av de mange tiltak vi nå prøver
ut for å se om vi kan lykkes bedre. Det innebærer
mer spesialisering mot trinn, mer spesialisering mot fag, men ikke
minst innebærer det å gi læreren autoritet
og status. Det gjør vi både gjennom
utdanning og gjennom omfattende satsing på etter- og videreutdanning. Bare
i år bruker vi fra statens side 375 mill. kr
på dette, og kommunene bruker noe tilsvarende. Vi er altså inne
i et veldig omfattende kunnskapsløft for læreren,
og vi håper at det skal bidra også i denne
sammenheng.

 Jon Jæger Gåsvatn – til
oppfølgingsspørsmål.

  Statsråden har stilt seg i spissen
for et prosjekt som kalles PALS, og han har allerede nevnt det to
ganger her i dag. Det er altså et belønningssystem
som skal belønne normal oppførsel, men ikke
sanksjonere dårlig oppførsel, og som har vist seg
vellykket i amerikanske fengsler.

Høyskolelektor i pedagogikk ved høyskolen
i Bergen Tjalve Madsen sier at et slikt system har mange
svakheter. Blant annet bygger det opp om et utgangspunkt hvor eleven bare
jobber for egen gevinst, og smiger og øyentjenerkunst blir noen
av de viktigste ferdighetene. Systemet vil kun
fungere når det er en voksen til stede. Det løser ikke atferdsproblemet,
og det kan fort bli snudd rundt slik at eleven krever goder for å oppføre
seg normalt.

Hvorfor synes statsråden det er lurt å bidra
til å skape en slik kravkultur blant elevene, når
det ikke vil ha noen sannsynlig effekt på uroen
i skolen?

  Vi har mange prosjekt i skolen. Olweusprogrammet
er nevnt, PALS er et annet. Dette dreier seg om at atferdsforskere
gir råd om hvordan man skal lage et system i
skolen som bidrar til ro, trivsel og orden.

I PALS er det belønning som er stikkordet,
og det er helt riktig at det betyr at hvis man ikke bråker,
kan klassen f.eks. samle opp nok poeng til at man får en
pizzakveld, går på kino sammen eller
gjør noe annet sammen. Det er altså ikke
hver enkelt elev som skårer poeng. Det er klassen som helhet
som skårer poeng til en felles aktivitet for å styrke
samhold og trivsel i skolen. Det vil være hver enkelt skole
som bestemmer om de vil bruke et slikt program, men vi
legger til rette for at disse programmene er tilgjengelige, og direktoratet,
som er vår faginstans, kan bistå med dette.

Jeg kan ikke gå inn på innholdet
i hvert enkelt av disse programmene. Det er det fagfolk, våre
fremste atferdsforskere, som bistår skolen med, men jeg
må si at effekten av PALS, så langt som jeg kjenner
til det, har vært positiv. Det har bidratt til bedre
læringsmiljø, mer trivsel og mindre
mobbing, og til at ungene føler seg mer inkludert. Så kan
det sikkert være unntak fra denne hovedregelen,
men det er mitt inntrykk at dette har fungert godt.

  Vi går videre til neste hovedspørsmål.

  Siden avspenningen startet på midten
av 1980-tallet og frem til i dag, har noen av de viktigste
instrumentene rundt å ha et mer avspent og bedre
forhold mellom Russland, resten av Europa og USA
vært regulert i en rekke avtaler som bl.a. er knyttet til
de militære styrkene. CFE-avtalen har vært et
viktig fundament for den euroatlantiske sikkerheten, og INF-avtalen
om mellomdistanseraketter har vært en annen.

Nylig – midt under NATOs utenriksministermøte – holdt
president Putin sin tale om rikets tilstand i Dumaen, hvor
han altså sa at russerne ikke lenger føler
seg forpliktet av CFE-avtalen, og at man muligens vil si opp den
viktige INF-avtalen, altså mellomdistanserakettavtalen, fremover.
Begge deler er varsku om et Russland som etter hvert ikke
vil føle seg bundet av de gamle felles sikkerhetsgarantiene
vi har hatt. Det er også et varsel om at Russland
nå tenker nytt og mer ambisiøst på egen
nasjons vegne, kanskje også på det militære
området. Men det er ikke minst et signal om at
Russland for øyeblikket ikke føler at
de ikke skal forsøke å starte et press
overfor både naboland og andre i forhold
til de valg og de friheter de måtte ønske, og
hvilken alliansetilknytning de har.

Statsministeren har hatt en noe puslete medieholdning til
enkelte av disse temaene. Blant annet har han ikke vært i
stand til å kunne stå oppreist og si i media at
det ikke er slik at de rakettskjoldene som plasseres ut
i Mellom-Europa, har retning mot Russland i det hele tatt.

Jeg vil gjerne ha utenriksministerens synspunkt
på hva det er som har skjedd i Russland, og ikke
minst en forklaring på og en forståelse av hva
som kommer til å være Regjeringens holdning
overfor Russland i disse sakene.

  Presidenten vil minne om at man i begynnelsen
av sitt hovedspørsmål bør klargjøre
hvilken statsråd spørsmålet er rettet
til. Men presidenten regner med at utenriksminister Jonas Gahr Støre
raskt oppfattet at det ville komme et spørsmål
til ham på slutten.

  Etter refleksjon
kom jeg til at det trolig var til meg!

Det krever et omfattende svar å beskrive
utviklingen i Russland. På to minutter skal jeg ikke
gå veldig i detalj, men jeg tror representanten Solberg
har vært inne på mye av det. Vi ser
et mer framoverlent Russland, et mer selvbevisst Russland. De har
nedbetalt sin gjeld, de gjør seg mer gjeldende på den
internasjonale scene i mange sammenhenger og markerer russiske interesser.

Vi mottok ikke med glede det budskapet
som kom i den talen. Vi har nå mottatt informasjon om at
russerne erklærer moratorium, som ikke er noe
begrep som inngår i avtalen. Hva betyr det? Det betyr trolig
at de kommer til å være sparsomme med informasjonsutveksling
og varsling av øvelser. Det er heller ikke noe
godt tegn. Nå er CFE-avtalen en avtale fra den kalde krigens
tid, men den er ikke mindre viktig av den grunn.
Jeg gav overfor den russiske utenriksminister uttrykk for at Norge
ville ratifisere den avtalen innen dager, ikke
uker, når Russland oppfyller det vi mener er
deres forpliktelser etter Istanbul-forpliktelsene
og trekker seg ut av Georgia og Moldova med styrker.

Norges holdning til rakettskjoldet er at dette
er et tema internt i NATO. Ikke noe land utenfor NATO
kan påvirke NATOs arbeid med det. NATOs sikkerhet er udelelig.
Vi har en prosess i NATO på det. Riga-toppmøtet
har bestemt at vi skal følge opp diskusjoner
om trusselvurderinger og svar på det. Det amerikanske
initiativet er et nytt element som kommer utenfor NATO, og vi er
opptatt av at de spørsmål som man måtte
ha – og vi har flere – bør tas og drøftes
internt i NATO.

  Det er ingen tvil om at det også har
blitt brukt som en unnskyldning for russerne til nå å rasle
litt mer med sablene, og jeg synes den norske regjeringen
burde vært i stand til ganske klart å gi
beskjed om at det har russerne ingen grunn til. Jeg har vært
litt skuffet over statsministerens medieopptreden i enkelte av disse
sakene.

Jeg ønsker å ha
en garanti, for det er veldig mange europeiske menneskerettsaktivister
som etter hvert synes at mange land i Europa ikke
stiller sterkt nok opp. For få dager siden skrev André Glucksmann
en harmdirrende artikkel i Le Figaro hvor han stilte spørsmål
om hvor mange menneskerettighetsaktivister som skal måtte
drepes før man virkelig tar på alvor den endringen
som skjer i Russland.

I tillegg ser vi at nasjonalistisk rettet aktivitet,
bl.a. mot Estland, har økt betydelig i det siste. Jeg vil
gjerne ha en garanti fra Regjeringen om at vi fortsatt mener
at både Estland, Georgia, Ukraina, Hviterussland
og andre land har rett til å velge sin egen fremtid,
og at vi ikke kommer til å bøye av for
det.

  Det er Norges helt klare holdning at NATO
har en åpen dør, at å bli medlem av NATO
skal man kvalifisere til, og at de som er medlem av NATO,
er en del av den udelelige sikkerheten. Derfor er det helt tydelig
i forhold til vår NATO-allierte Estland.

Samtidig mener vi at vi må kunne
gå inn i disse problemstillingene – en del av
dem – med refleksjon og åpenhet,
uten å ha en forhåndsinntatt holdning til Russland
om alltid å måtte komme. Vi må kunne
lytte til dem. Det handler om å vise respekt
for naboland, som også fortjener å bli
hørt, men press mot mindre naboland, det tar Norge
avstand fra.

Når det gjelder spørsmålet
omkring rakettskjoldet, mener jeg at den norske
regjering under NATO-toppmøtet var helt tydelig på dette.
Det er et internt NATO-anliggende som ingen ekstern part kan legge
seg oppi.

Samtidig er også USA og
NATO-landene enige om at dette skal vi ha debatt med Russland om.
Vi anser ikke Russland for å være noen
trussel. Dette rakettskjoldet som diskuteres, er ikke
rettet mot Russland, men mot andre trusler. Hvis vi mener
det, må vi også være
i stand til å ha en dialog med russerne, til å ta
dem med på lag. Det er også amerikanernes
holdning nå, slik jeg har oppfattet det.

  Presidenten vil akseptere fire oppfølgingsspørsmål – først Øyvind
Vaksdal.

  Vi får daglig motstridende signaler
om hva som egentlig foregår på den politiske fronten
i Russland. Enkelte signaler tyder på at vårt naboland
utvikler seg sakte, men sikkert i en mer demokratisk retning, mens
andre signaler kan tyde på at Russland
går i den stikk motsatte retning og nå distanserer
seg i langt større grad fra resten av Europa.

Ett eksempel på det
siste er Russlands manglende ratifisering av protokoll 14 i Den
europeiske menneskerettighetskonvensjonen, som er absolutt nødvendig
for å få på plass den svært
viktige moderniseringen av domstolen i Strasbourg.

Hvilke generelle inntrykk har utenriksministeren
av den politiske utviklingen i Russland? Har utenriksministeren
overfor sin russiske kollega tatt opp de alvorlige konsekvensene
man står overfor i Strasbourg grunnet Russlands manglende
ratifikasjon?

  Det er interessante spørsmål:
Hvor går Russland? Hvor er det russiske demokratiet på vei?
Hva slags demokrati vil det være når
det inntar en mer stabil situasjon?

Her er det interessant å notere
seg at Russland skal ha to viktige valg, på nasjonalforsamling
og på president. Det skal gjennomføres på en måte
som lever opp til de kriteriene Russland har forpliktet seg til
både gjennom OSSE og gjennom Europarådet, og det
vil bli fulgt meget nøye. Jeg tror det blir en viktig målestokk
for om Russland oppfyller de kravene. Der er hardhendt framferd
mot opposisjonen, som vi har sett de seneste ukene, et illevarslende
tegn.

Samtidig tror jeg vi skal være
klar over at omveltningene etter 70 år med kommunisme,
som Russland går igjennom, kaos på 1990-tallet
og nå en type orden og økonomisk vekst
og – må vi medgi – en president som har stor
popularitet i landet, er en kompleks sosial
og politisk utvikling.

Når det gjelder Europarådet,
har Russland ledet Europarådet siste år. Det er veien å gå for å kunne
knytte dem fastere til oss, og til fortsatt å kunne stille
krav, slik representanten Vaksdal er opptatt av.

  Dagfinn Høybråten – til
oppfølgingsspørsmål.

  Det er viktig at Norge taler klart
om både utvikling for demokrati og menneskerettigheter,
og at Norge står solid på sin NATO-lojalitet
når slike spørsmål kommer fram.

Jeg vil litt tilbake til det som Erna
Solberg tok utgangspunkt i, nemlig den økende mistillit mellom øst
og vest som president Putins uttalelser dessverre
vitner om. Trusselen om å trekke seg fra avtalen som forplikter
partene til nedrusting og konvensjonelle våpen og styrker
i Europa, er et uttrykk for det.

Mitt spørsmål til utenriksministeren
er: Hva kan Norge gjøre for å forhindre
den tiltagende mistillit mellom Russland og NATO-landene,
og hva kan Norge spesielt gjøre for å bidra
til å sikre at Russland overholder CFE-avtalen, og
at den blir ratifisert raskest mulig av flest mulig land?

  Vi snakket om dette i Stortinget rett før
NATO-møtet her. Da hadde vi en debatt om Russland, og da
gav jeg uttrykk for at Norge må være
NATO-alliert, Norge må være en partner
i Europa. Der Norge kan gi sitt spesielle bidrag er i nord.
Der har vi et naboforhold med Russland. Det er et godt naboforhold.
Vi merket oss at selv om det var en tøffere tone mellom NATO
og Russland, så var det bilaterale forholdet mellom Norge
og Russland fortsatt positivt i sin utvikling dagen etter
i møtet med utenriksminister Lavrov. Der har Norge
en kontaktflate og en erfaring som representanten Høybråten
kjenner til fra sitt presidentverv i Nordisk Råd. Her har
vi en inngripen med Russland i en del av det store landet, som vi
må spille på. Det tror jeg er en veldig viktig
kanal.

Når det gjelder Norges spesielle rolle
for å få Russland til å overholde CFE-avtalen,
tror jeg den er at vi sammen med våre allierte
i europeiske fora arbeider for framdrift på de utestående
temaene, som er Georgia og Moldova. Det krever også at
vi er i stand til å opprettholde
dialogkanalene, samtalene, og også fortsette
med å bygge tillit, ikke tillit ved at russisk
atferd vi ikke liker, blir premiert, men tillit ved at
vi også er i stand til å møte
dem med fasthet i samtaler.

  Anne Margrethe
Larsen – til oppfølgingsspørsmål.

  I forbindelse med dette NATO-møtet
hadde utenriksministeren et bilateralt møte med
Russlands utenriksminister Sergej Lavrov. Han kunne forsikre om
at dette ikke ville medføre noen forsert
konvensjonell opprustning på Kolahalvøya. Dette
er en berettiget bekymring sett fra et norsk ståsted, da
nettopp dette skjedde etter at CFE-avtalen ble
inngått på begynnelsen av 1990-tallet. Russland
tilpasset seg da bestemmelsene ved å flytte konvensjonelle
våpen nord til Kola.

Fra norsk side er vi også bekymret
over utviklingen for vitale menneskerettigheter i Russland, og Venstre
har også løftet problemet
med menneskerettigheter i hele regionen, bl.a. i Hviterussland.

Hvor stor lit har utenriksministeren til Lavrovs
forsikring, og vil Norge fortsatt holde trykket oppe
på viktige menneskerettighetsspørsmål?

  Til det siste spørsmålet
er svaret ja, så jeg går ikke mer inn
på det. Det er helt tydelig, og det er en lang linje i
norsk politikk.

Jeg tror vi her skal ha en kombinasjon av å feste
lit til og å se på hva som skjer i realiteten.
Realiteten er jo at det har vært en nedbygging på Kola
siden den kalde krigens slutt. Det som Lavrov var ute etter å understreke etter
at han hadde lest norske medier, var at merknadene til
CFE-avtalen ikke betød at man ville reversere
det man hadde bygd ned der oppe.

Jeg tror ikke Russland er i en slik
situasjon. De har ikke kapasitet, og de har ikke
interesse av å utplassere
styrker i de områder hvor det er en
lavspenning. Det er også vår oppgave å bidra
til det. Det er altså ingen mening i det, og den nedbyggingen
av russisk forsvar som har vært, både på grunn
av dårlig økonomi og på grunn av et endret
trusselbilde, tror ikke jeg kommer til å endres.
Nå skjer det en modernisering av det russiske forsvaret.
Det er ikke bare negativt, for der var det mye
skrot og dårlig kvalitet. Også vi moderniserer
vårt forsvar, men jeg tror vi fortsatt må holde
fast på det å kunne ha et naboskap mellom øst
og vest som gjør bruk av utplassering av militære
styrker til et mindre relevant virkemiddel for å nå de
målene Russland har.

 Inge Lønning – til
oppfølgingsspørsmål.

  Russland har flere naboland enn Norge, som
kjent. For et par dager siden mottok Stortinget via den russiske
ambassaden en offisiell erklæring vedtatt av det høyeste
parlamentariske organ i Den Russiske Føderasjons Føderale
Forsamling – Føderasjonsrådet. I denne
erklæringen leser man om de russere som bor på Estlands
territorium «etter historiens vilje». Man leser
videre at de estiske statsmyndigheter er nynazister som opptrer
barbarisk. Det hele munner ut i en oppfordring til statsledelsen – dvs.
president Putin – om å sette i verk

«et
sett tiltak opptil de aller hardeste skritt, inkludert brudd av
diplomatiske forbindelser».

Dette retter seg til ett av de naboland til
Russland som også er medlem av NATO, i likhet
med Norge, og som sammen med den svenske og den finske
regjering har inngått en avtale med Norge om å etablere
en av EUs Battle Groups.

Hvor stort alvor mener utenriksministeren
at det er grunn til å tillegge denne type maktspråk?

  Det er grunn til å tillegge slikt
maktspråk alvor, og det er grunn til å markere
det. Jeg har bedt vår ambassadør i Moskva
besøke den estiske ambassadør med synlig profil for å vise
at Norge her stiller opp rundt den kritiske situasjonen
som var der, og også i våre
kontakter direkte mot estiske myndigheter, som vi har fortløpende.

Denne type språkbruk er etter
mitt skjønn uakseptabel mellom naboer. Det er ikke
den måten man løser utestående problemer
i Europa på. Det er ulike kulturer for ulik språkbruk
i ulike nasjonalforsamlinger, selv i de høyeste organene.
Vi har sett språkbruk fra russisk side også rettet mot
oss, som faller helt urimelig, og vi har hatt grunn til å si
ifra om det.

Jeg legger her vekt på at vi overfor
Estland markerer en solidaritet med dem som NATO-medlem. Det gjør
vi. Samtidig er vi opptatt av at de spørsmålene
som historien har skapt mellom Russland og Estland, må løses
på fredelig måte med diplomatiske midler, og jeg
tror at det russiske diplomatiet vil være mer
innstilt på det enn på å følge
de signalene som vi her ser fra parlamentet.

 Vi går videre til neste hovedspørsmål.

  Eg har spørsmål til kunnskapsministeren.

Ein ny rapport frå Utdanningsforbundet
viser at kvar fjerde elev går i klasse med fleire enn tjue
elevar. Samtidig blir det stadig fleire assistentar utan
pedagogisk utdanning i skulen. Ein sterk offentleg skule er avhengig
av ei regjering som satsar på både læringsmiljø og
innhald. Derfor må skulen sikrast ressursar. Det er etter
Kristeleg Folkeparti sitt syn mykje viktigare enn lengre
skuledag. Med fleire lærarar i skulen og mindre
grupper blir det meir tid til den enkelte elev. Gruppestorleik og
lærartettleik påverkar moglegheita til ei tilpassa
opplæring.

Regjeringa er oppteken av døgnopne
barnehagar og heildagsskule. Kristeleg Folkeparti meiner
den viktigaste jobben er å sikre nok vaksne til å gi
barna våre ein trygg kvardag i barnehage og skule.

Ein rapport frå ECON Analyse
reknar med at foreldre ønskjer barnehageplass
til om lag 260 000 barn i 2008. No går om lag 235 000 i
barnehage. Derfor er det framleis ei stund til vi får full
barnehagedekning, særleg i mange av dei store byane, sjølv
om ein by som Kristiansand – styrt av Kristeleg Folkeparti – har
hatt full barnehagedekning dei siste tre åra. Men barnehageplassar
er lite verd utan kvalifisert personale. I 2006
mangla vi 13,2 pst. av styrarar og pedagogiske leiarar
med godkjend førskulelærarutdanning. Det betyr
at vi manglar om lag 2 500 førskulelærarar, og
vi vil mangle mange fleire ved utgangen av 2007, og enda
fleire når makspris trinn 2 blir innført.

Skulen manglar lærarar, barnehagen
manglar førskulelærarar. Begge stader er det trongt
om plassen. Trygg oppvekst er ikkje oppbevaring av barn
i heildagsskule og kveldsopne barnehagar utan kvalifisert
personale.

Mitt spørsmål til statsråden
er: Når kan foreldre vente seg full
barnehagedekning med kvalifisert personale?

  Jeg er veldig glad for å si at vi
har barnehager av meget høy kvalitet i Norge. Det viser også brukerundersøkelser.
Barnehager er den offentlige institusjonen som har høyest
grad av tilfredshet blant brukerne, altså foreldrene. Det
er jo et veldig tydelig kvalitetstegn, fordi foreldrene jo er innom
barnehagene to ganger om dagen – om morgenen når
de leverer, og om ettermiddagen når de henter.

Vi har i løpet av perioden fra Stortinget
inngikk barnehageforliket i 2003 og fram til i dag hatt en veldig
stor utbygging. 30 000 nye barn har dermed fått barnehageplass. I
den samme perioden er dekningen av førskolelærere
i barnehagen på 33 pst. Det betyr altså at hver
tredje ansatt i barnehagen var førskolelærer
og er det fremdeles. Det er mange tusen nye i barnehagen som har
utdanning.

Det er også gledelig å se
at ved søknad om opptak til Høyskolen
er førskolelærerutdanningen en av de mest populære.
Det betyr at svært mange unge dyktige mennesker har
lyst til å bli førskolelærer, og det
setter jeg veldig stor pris på.

Vi vil også legge fram en
rekrutteringsplan, for vi ønsker jo at flere
blir førskolelærere. Vi ser at det vil være vekst
i årene framover. Den vil mest sannsynlig komme før
sommeren.

I tillegg – la meg understreke det,
for det er en viktig bit av helheten – er det riktig at
det har vært en nedgang, særlig i noen
byer, knyttet til pedagogisk ledelse og utdanning. Det betyr at
det har vært vanskelig, kanskje her i Akershus og i Oslo
spesielt, å få kvalifisert personale til å ta
pedagogisk ledelse og styreansvar. Der er det flere dispensasjoner
enn jeg setter pris på. Det er et ansvar vi tar sammen
med kommunene for å sørge for at flere ønsker å gjøre
dette. Det gjør vi i en kombinasjon av flere ting, både
etter- og videreutdanning, opptaket til førskolelærerutdanning,
selvfølgelig, og den generelle fokuseringen vi har på barnehageutbyggingen.

Både når det gjelder
skoler og når det gjelder barnehager, har vi et pedagogisk
personale av meget høy kvalitet i Norge. Det er jeg stolt
over. Det er jeg glad for. Men det betyr ikke at vi er
tilfreds med det. Vi skal hele tiden strekke oss mot enda
høyere mål. Derfor bruker vi mye penger på å kvalifisere
lærere og førskolelærere.

   Eg takkar statsråden for svaret.
Vi kan konstatere at Regjeringa ikkje har nådd
måla om full barnehagedekking og nok førskulelærarar.
Regjeringa har ikkje nådd måla om fleire lærarar
og meir ressursar til skulen.

Ein rapport frå Utdanningsforbundet
viser at den delen av kommunebudsjettet som går til skulen
i kommunane, står på staden kvil. Statsråden
har lenge snakka om ein rekrutteringsplan for førskulelærarar.
Han har framleis ikkje kome. Når det gjeld satsing
på ein kompetanseplan for barnehagen, er det slik at det
er nedgang i talet på tilsette, sjølv om vi har
fått fleire tilsette, i og med at vi skal ha mange fleire
til å jobbe i barnehagen. Spørsmålet
mitt er: Korleis vil statsråden innfri løfta sine?
Vi kan konstatere at dei så langt ikkje er innfridde,
og dei ser heller ikkje ut til å bli det i år.

  Jeg er litt usikker på spørsmålet.
Vi har ikke lovet full barnehagedekning før ved
utgangen av dette året. Definisjonen er at alle
som har søkt plass, skal få plass i løpet
av året. Status kan vi ikke gjøre opp
før ved slutten av året.

Vi bruker store ressurser på å få full
barnehagedekning. Det er jeg veldig glad for. Vi er nå inne
i en dugnad. Norske kommuner gjør en fantastisk
jobb. Jeg er glad for at mange kommuner nå kan innfri løftet
om barnehageplass til alle til en overkommelig pris. Det
er jeg som sagt glad for. Vi har altså fullt trykk på dette
fra Regjeringens side, og jeg er glad for at svært mange
kommuner også har lyktes med det.

Så er det riktig at vi har tilført
kommunene mange penger. Det var nødvendig etter fire år
med borgerlig styre, som i realiteten sultefôret kommunene.
Kommunene har fått mer enn 20 milliarder kr. Fordi det
var et stort etterslep innenfor så mange
sektorer, har det ikke kommet tilstrekkelig med penger
til skolen. Det er riktig. Jeg registrerer at kommunenes utgifter
til skole historisk sett er omtrent som de har vært. Det
er jeg ikke tilfreds med. Vi skal ha mer penger til lærere
og mer penger til skole fra de generelle midlene vi stiller til
rådighet. Det betyr at kommunene har et år på seg,
fram til neste vår. Da kommer det nye tall, og da håper
jeg på en betydelig bedring. Hvis ikke må vi
vurdere hva vi skal gjøre.

  Presidenten vil akseptere tre oppfølgingsspørsmål – først
Karin S. Woldseth.

  Vi hører fra representanten Molvær
Grimstad at vi mangler enormt mange førskolelærere,
og enda flere vil det bli. Det er en kjent sak at når
makspris trinn 2, altså en billigere barnehage, blir innført,
vil det også øke etterspørselen etter
barnehageplasser. Vi har et enormt behov for personale i barnehagene.

Fremskrittspartiet
har hevdet at det finnes utrolig mange uten formell kompetanse
i barnehagene. Nå hører vi også at
statsråden sier at 67 pst. av dem som er ledere
i barnehagen, faktisk er uten førskolelærerutdannelse.
Det betyr at de har realkompetanse.

Vi har altså et stort og økende
behov for barnehagepersonell. Da er spørsmålet
mitt til statsråden: Når kommer makspris trinn
2, eller en enda billigere barnehage enn den
vi har i dag? Vil statsråden sikre at de uten
formell kompetanse, som gjør en fantastisk jobb i barnehagene, får
den anerkjennelsen de fortjener?

  Jeg er enig i veldig mange av premissene i
spørsmålet. Vi har altså 70 000
ansatte i norske barnehager, og de gjør en fantastisk jobb.
Veksten bare i år har vært
på 4 000 årsverk innenfor barnehagesektoren.
Men la meg korrigere en misforståelse: 33 pst. av de barnehageansatte
har førskolelærerutdanning. Det tallet har vært
stabilt over år. Det betyr at mange nye med førskolelærerutdanning
har kommet til. Men for ledere og pedagogisk personale ser vi at
det har vært en nedgang. Det betyr at de aller fleste som
er ledere og styrere i barnehagene, er pedagogisk utdannet, men
det ble gitt flere dispensasjoner i fjor, fordi færre ønsket å bli
førskolelærer.

Nå har vi en omfattende satsing på førskolelærerutdanning.
Vi har stilt flere studieplasser til rådighet, og det er god
søkning. Men det er helt riktig at man har en uutnyttet ressurs
ved at assistenter og andre som er i barnehagen uten førskolelærerutdanning,
kan få omskolering og tilleggsutdanning. Det satser vi
på. Både i det forrige budsjettet
og i det nåværende budsjettet er det stilt midler
til rådighet for høyskolene for den type
utdanning. Vi vil komme tilbake med flere slike tiltak, for det
er en viktig og treffsikker måte å gi
voksne kvinner – i stor grad – mulighet til utdanning
og mulighet til også å kunne bli styrere
i barnehagen.

  Olemic Thommessen – til oppfølgingsspørsmål.

  Etter hvert som vi nå forhåpentligvis
nærmer oss full barnehagedekning, vil temaet kvalitet i
barnehagen bli viktigere og viktigere. I Høyre
er vi iallfall veldig opptatt av hvordan vi skal nærme
oss det å gi barnehagen best mulig innhold, først
og fremst tuftet på det krevende utgangspunktet man har, nemlig
at man skal arbeide med barnas individuelle utvikling. Det er en
krevende oppgave. Statsråden har vært inne på at
vi har et dyktig personale som jobber med dette. Man har også vært inne
på her at det er behov for betydelig styrking av den siden.

Når vi snakker om kvalitet i barnehagen,
kan det være en rekke ting. Når vi graver
oss litt ned i det, ser vi at det er ganske sparsomt med
forskning på dette området. Det er ingen
omfattende forskning i Norge. Det er heller ikke all
verdens å ta av fra utlandet. Mitt spørsmål
er: Mener statsråden at det er viktig å styrke
denne delen av forskningen? Hva vil han i så fall
gjøre for å bidra til det?

  Svaret er ja. Vi er i gang med dette. Det
er helt riktig at vi over år har brukt for lite
ressurser på barnehageforskning – hva som skjer
i barnehagen, og forholdet mellom pedagoger og de minste
barna. Det er helt riktig at for å være
målrettet i forhold til hva som er kvalitetsfremmende tiltak
i barnehagen, har vi bruk for mer kunnskap. Derfor er vi også i gang
med dette.

La meg understreke at vi den 1. august i fjor
innførte nye rammeplaner for barnehagene. Rammeplanen er
det verktøyet som barnehagene har, slik at den
kan legge til rette for læring. Barnehagen er en læringsarena.
Barn er nysgjerrige og skal ha mulighet til å utvikle
seg individuelt innenfor barnehagens rammer.
Jeg synes jo det er fantastisk spennende at vi har rammeplaner i Norge
som har filosofi, matematikk og språk, som gjør
at de aller minste har noe å strekke seg mot.
Det finnes vel neppe mer filosofiske mennesker i Norge
enn de aller minste. Det at barnehagen legger til rette for den type
undring og utvikling, er veldig viktig.

La meg understreke at kvaliteten i norske
barnehager er høy, men det er helt riktig det som representanten Thommessen
tar opp, at det her over år har vært for lite forskning.
Derfor har Regjeringen tatt tak i dette.

  Trine Skei Grande – til oppfølgingsspørsmål.

  Jeg har lyst til å følge
opp problemet med at vi ikke har nok
fagfolk, med et spørsmål til likestillingsministeren,
som også har ansvaret for barnevernet.

Vi ser jo at barnevernet får veldig
få bekymringsmeldinger fra barnehagen. Færre har
fagkompetanse på jobben. Veldig mange av de svakest stilte
barna får ofte tilbud om barnehageplass. Veldig
mange av dem som har dårligst oppbakking ut fra
familiebakgrunn, får ofte tilbud om barnehageplass
lokalt, for å kunne ha det gode tilbudet en god barnehageplass
med gode fagfolk er. Det er bekymringsfullt med så få meldinger
til barnevernet, og at så få bruker den kompetansen
som ligger i barnehagen, overfor barnevernet.

Jeg lurer på om statsråden
har noen meninger om det, om hun har tenkt å gjøre
noe, og om hun også er bekymret over at det er
så få meldinger til barnevernet og så liten kontakt mellom
barnevernet og barnehagen.

  Ja, det er bekymringsfullt at ikke
flere saker blir innrapportert. Vi vet at mange av de barna som
kommer i kontakt med barnevernet i litt eldre utgave enn
når de går i barnehagen, opplever at de kunne
ha fått hjelp tidligere dersom veiledningen fra barnehagen
hadde vært god. Derfor er det viktig at de meldingene som
ansatte i barnehagen har plikt til å gi – hvis
de er bekymret for at et barn ikke får nødvendig omsorg – blir
gitt, og at det blir meldt fra. Da skal det sendes bekymringsmelding
til barnevernet. Samtidig er det også viktig
at politiet får bekymringsmeldingen.

Barnevernet mottar over 30 000 bekymringsmeldinger hvert
eneste år, og det er i dag ca. 32 000 barn under ulike former
for tiltak fra barnevernet. Men vi ser en stor utfordring
i at flere offentlige hjelpeinstanser er nødt til å samordne
sin innsats, bl.a. skole, barnehage og helsevesen. De er nødt
til å bli mye dyktigere på å samordne
innsatsen, slik at vi klarer å gi de mest utsatte barna
bedre hjelp enn det de får i dag.

  Vi går videre til neste hovedspørsmål – Trine
Skei Grande.

Trine Skei Grande går til plassen
sin og henter papirer.

  Presidenten tillater seg å gjøre
samtlige representanter oppmerksom på at det er mulig å stille spørsmål
uten manuskript.

  Det gjør jeg alltid, president! Men
nå hadde jeg noen viktige tall og sitater, og
det vil jeg gjerne ha riktig.

Det er bred enighet om at Regjeringas satsing
når det gjelder forskning, er blitt karakterisert som et
hvileskjær. Kunnskapsministeren har sagt i avisene i det
siste at det er en utbredt misforståelse at det er et hvileskjær.
Han beskriver det i Dagsavisen 2. mai som – det er derfor
jeg måtte ha sitatet – «et mindre
kutt i bevilgningene til universitets- og høyskolesektoren».
Kuttet var faktisk på vel 274 mill. kr, og adjektivet «mindre» som
en definisjon på det, syns jeg blir litt rart.

«Hvileskjær» kan
vel knapt misforstås. Det betyr at man ikke akkurat
anstrenger seg. Kunnskapsministeren har ikke anstrengt
seg så mye for å få plass til forskning på sitt
budsjett. Det er f.eks. ingen opptrapping når det gjelder
rekrutteringsstillinger. Det er kutt i velfunderte SkatteFUNN-ordninger.
Det er ingen vekst på instituttsektoren. Det er ganske
langt fra alle de tingene som SV snakket fint om da de
satt i opposisjon.

Da vi behandlet budsjettforliket for 2004,
uttalte statsråden – som da var stortingsrepresentant – til
NTB:

«Regjeringen
har ingen himmel over seg. Den har ingenting å strekke
seg mot annet enn å beholde makten. Resultatet blir mangel
på langsiktighet og store løft.»

Det sa statsråden da han var representant.

Jeg er fristet til å spørre
statsråden om det nå i den nåværende
regjeringens – manglende – forskningsinnsats kanskje også mangler
noe himmel og noe langsiktig tenkning. Så spørsmålet
mitt til kunnskapsministeren blir om han, ettersom det er en misforståelse
at dette er et hvileskjær, kan garantere at man kommer
tilbake med en kraftig og forpliktende forskningsinnsats i neste
budsjett i hvert fall.

  Forskningsbevilgningene under vår
regjering er større enn de var under den forrige
regjering. Vi har i løpet av dette 1 året brukt
2,4 milliarder kr mer enn det det var før. Vi har økt Forskningsfondet
med 24 milliarder kr av de 60 milliarder kr som nå er der.
Det betyr at forskningsbevilgningene har gått opp mer enn
realveksten og har i prosent vært høyere enn under
samtlige budsjetter fra den forrige regjering, med unntak
av ett år, og det var det året regjeringen led nederlag
i overføring av tippemidler til forskning. Da var det stortingsopposisjonen
som delte tippemiddeloverskuddet i to i stedet for tre og tilførte
Forskningsfondet et betydelig antall milliarder,
og avkastningen førte til et godt år for forskning.
Men året etterpå var det 2,3 pst. kutt i forskning
under den forrige regjering.

Jeg sier dette for å vise
at forskning har hatt gode budsjetter under
vår regjering, og det skal det fortsatt ha.

Så er det riktig at universitetssektoren
hadde et kutt på 1 pst. – en sektor som får
ca. 20 milliarder kr over statsbudsjettet. Grunnen til det var at
de over år hadde opparbeidet seg penger som stod ubrukt
på konto. Alle våre institusjoner hadde
derfor betydelige ubrukte midler. Vi har nå vært
i tett dialog med hver enkelt institusjon, og vi ser heldigvis
at man har brukt mer av de pengene som har stått på bankkonto.
Det gjør at man i år har fått til anvendelse
en relativt stor sum – vi snakker her om mange hundre
millioner kr som har stått på konto i Norges Bank.

La meg også bare
i parentes bemerke at også Forskningsrådet
har hatt en betydelig ubrukt reserve. Den steg fra 1 milliard kr
i fjor til 1,5 milliarder i år. Vi har nå sammen
med Forskningsrådet gått igjennom hvordan vi skulle
få disse pengene fortere i anvendelse, for det tar litt tid å ansette
stipendiater og få prosjektene i gang. Vi har tatt 200
mill. kr av disse pengene som er bevilget, til et ekstraordinært
løft for vitenskapelig utstyr. Nå blir det 200 mill.
kr mer til vitenskapelig utstyr ved våre institusjoner, på bakgrunn
av at man hadde ubrukte reserver i Forskningsrådet.

  Jeg takker for svaret, men konstaterer at
statsrådens virkelighetsoppfatning er diametralt motsatt
av den som råder i forsknings- og utdanningsmiljøet
her i Norge. Jeg merker meg også at statsråden ikke
svarte på spørsmålet mitt om satsingen
i det kommende budsjettet. Derfor vil jeg få stille et
spørsmål med litt lengre horisont – apropos
den himmelen som statsråden etterlyste ved et annet budsjettforlik.

Venstre har vært veldig
opptatt av dette. Vi har forpliktet oss til å øke
bevilgningen til Forskningsfondet til 150 milliarder
kr innen 2010 – en himmel man kan definere. Er
det et mål som statsråden kan si seg villig til å være
med på?

  Tilføring av midler til Forskningsfondet
er en veldig hensiktsmessig måte å trappe
opp forskningen på. Av det fondet som
i dag er på 60 milliarder kr, har vi i løpet av
ett og et halvt år tilført 24 milliarder. Under
den forrige regjeringen ble det tilført en og
annen milliard nå og da. Vi har tatt to store jafs: 14
milliarder i det første budsjettet og 10 milliarder
i det budsjettet vi nå er inne i. Men 60 milliarder
er ikke taket på Forskningsfondet. Hvor stort
dette blir i løpet av vår periode
og i framtiden, vil hvert enkelt budsjett og hver enkelt
regjering bestemme, men i Soria Moria-erklæringen står
det veldig tydelig at veksten i forskning skal
skje ved en kombinasjon av bevilgning og avsetning til fondet. Avsetningen
til fondet har som sagt under vår regjering vært
rekordstor – hele 24 av 60
milliarder. Derfor er det ikke riktig som representanten
egentlig antydet i sitt første spørsmål,
at forskning ikke har hatt spesielt gode
budsjett under vår regjering. Tvert imot har
de hatt gode budsjett. Men alle, både vi og opposisjonen,
skulle helt sikkert hatt mer penger til alle formål
som Stortinget bevilger penger til, men det er altså ikke
mer penger enn dem vi har til rådighet.

 Det blir tre oppfølgingsspørsmål – først Åse
M. Schmidt.

  Jeg synes det flyr mange millioner her som
jeg egentlig ikke har funnet igjen, men jeg skal ikke
ta det nå. Andre land har en markert stigning
i investeringer i forskning og utvikling, og det er mot
det Norge må måle seg. For å ta Sverige
så har de for lengst realisert målsettingen i
Lisboa-avtalen. Ikke minst er dette på grunn
av at Sverige har store, tunge bedrifter som driver med
god forskning og solide offentlige investeringer i universitet
og i grunnforskningen.

I Norge ser vi f.eks. at SkatteFUNN-ordningen
har fungert, men den rød-grønne regjeringen har
jo valgt å kutte i en del av de kriteriene som settes.
Muligens bør en se på om taket bør heves
for å få mer til større bedrifter, for å satse enda
mer på forskning og utvikling. Videre ser vi
at en fjerdedel av SkatteFUNN-prosjektene er blitt redusert etter
innstramninger foretatt av den rød-grønne regjeringen.
Nå lurer jeg på om statsråden ser at han
har en jobb å gjøre innenfor
forskning med å løfte Norge
opp på et internasjonalt nivå i forsknings-
og utviklingsmiljø.

  Det ambisiøse målet om 3
pst. av BNP, som er nedfelt i Regjeringens erklæring, og
som også er Stortingets målsetting, dreier
seg om 2 pst. på private bedrifter og 1 pst. på det offentlige.
Vi har hatt en veldig sterk vekst i BNP i Norge i denne
perioden. Det betyr at på tross av økende forskningsbevilgninger
fra staten har andelen prosentuelt vært noe av den samme.
Men hvis vi ser på veksten i offentlige budsjetter,
sammenlignet med andre land, ligger Norge over
OECD-snittet, og vi er blant de aller øverste
når det gjelder offentlig bevilgning i rene kroner til
forskning.

Så har jeg en dialog med
næringslivet om hvordan næringslivet skal forske
mer. Jeg har invitert Bergesen til Regjeringens forskningsutvalg,
og vi har en omfattende dialog om hvordan vi skal klare å komme
videre. Det er klart det er en utfordring å motivere
bedrifter til forskning. Hvis ikke bedriftene selv skjønner
at de har en gevinst av forskning, er det vanskelig
for meg å overprøve de beslutninger som tas i
styrerommene. Men alt ligger til rette for at man innenfor
norsk næringsliv skal bruke mer penger på forskning,
og vi har en regjering som understøtter dette, er i dialog
med dem og ønsker å legge til rette
for forslag de måtte ha.

 Ine Marie Eriksen Søreide – til
oppfølgingsspørsmål.

  Jeg mener at man av en statsråd
må kunne forvente et minstemål av etterrettelighet.
Det er ikke blitt bevilget «en og annen milliard
nå og da» til Forskningsfondet
under den forrige regjeringa. Hadde ikke kunnskapsministeren
sjøl kuttet 25 milliarder kr av den planlagte økninga
i fondet, kunne vi i dag hatt et forskningsfond på 75 milliarder
kr. På SVs landsmøte i 2005 sa Øystein
Djupedal:

«Vi
må ta det store skrittet – en ny regjering der
SV inngår, skal i løpet av fire år
ha doblet vår forskningsinnsats.»

NIFU STEP har nylig anslått at Norge
må øke sine offentlige forskningsbevilgninger
med ca. 2,5 milliarder kr i året fram mot 2010 for å nå målet
om 3 pst. andel av BNP til forskning. De to siste årene,
med statsråd Djupedal ved roret, har den offentlige andelen
av forskningsinnsatsen gått
ned, og mitt spørsmål til statsråden
er: Vil statsråden nå avblåse det egenerklærte
hvileskjæret i forskningspolitikken?

  Den offentlige forskningsinnsatsen
har økt under vår regjering og vil fortsette å øke.
Hvis en måler dette i prosent knyttet til BNP, er den omtrent
på stedet hvil, slik den også var under den
forrige regjering. Det skyldes at vi har en økonomi som
i stor grad knyttes opp mot en olje- og energipris som har vært
høy over en lang periode, og som gjør at prosenten
relativt sett ikke vil vokse selv om en har hatt en betydelig
bevilgningsøkning. Under vår regjering har den økt med
2,4 milliarder, og fondet er økt med 24 milliarder. Fondet
var, da vi overtok regjeringsmakten, på 36 milliarder.
Det er 24 milliarder i tillegg. Under den forrige regjering,
i de budsjetter man fikk vedtatt her i Stortinget mens man selv
satt, var det en og annen milliard som ble foreslått, med
unntak av det året man endret tippenøkkelen.

Så er det riktig at det budsjettet
man la fram etter at Regjeringen skulle gå av,
hadde et større forslag, men det var et forslag som ble
lagt fram etter at man faktisk ikke hadde vunnet
regjeringsmakten. På den måten var dette mer å betrakte
som en finte enn som et reelt ønske. Hvis man hadde
ment at Forskningsfondet skulle øke,
burde man ha gjort noe med det den gangen man selv hadde muligheten til å følge
det opp.

  Hans Olav Syversen – til oppfølgingsspørsmål.

  Den eneste som driver med finter i denne sammenhengen,
må være statsråden selv. Forrige
Bondevik-regjering la fram et saldert budsjett, et forslag som det
var fullt mulig å overta og dermed bringe forskningsinnsatsen
på et betydelig høyere nivå enn
det statsråd Djupedal sørget for at det ble med
sin revisjon av budsjettet. Det er det som er sannheten, og det synes
jeg faktisk statsråden kunne stå seg på å erkjenne.

Så sa statsråden at han nå har
funnet fram til 200 mill. kr ekstra til løft
for stipendiater og vitenskapelig utstyr, som jo har vært
sultefôret under det opprinnelige budsjettet. Mitt spørsmål
er: Vil statsråden bidra til at noe av dette kan gå til
de private høyskolene?

  Vi har hatt en omfattende dialog
med Forskningsrådet om hvordan pengene som er bevilget,
og som i dag står ubrukt, skal komme til anvendelse. Det
er 200 mill. kr, og vi mener de kan komme til anvendelse
innenfor vitenskapelig utstyr. Pengene fordeles
av Forskningsrådet etter søknad, og
det vil ikke være statsråden
som bestemmer hvilke prosjekter eller hvilke institusjoner
som skal ha midler. Men så langt jeg forstår,
vil nanoteknologi og medisinskteknisk utstyr være
det som har høyest prioritet. Dette er søknader
som fremmes til Forskningsrådet. Etter at dette
er annonsert, antar jeg at det vil komme flere søknader,
men vi er kjent med at det allerede nå er et betydelig
antall søknader i Forskningsrådet, som har kommet
over år – ikke bare under
vår regjering, men også under tidligere regjeringer – som ikke
er innfridd. Det vil være Forskningsrådet
som foretar den endelige tildeling av de 200 mill. kr. Jeg vil anta
at det blant disse søknadene kan ligge søknader
fra private høyskoler, men, som sagt, det er ikke
jeg som har søknadene på mitt bord. Det vil være
Forskningsrådet som behandler dette.

  Stortinget går til neste hovedspørsmål.

  Jeg vil få stille et spørsmål
til utenriksministeren.

I går fikk Norge besøk
av den iranske utenriksminister, Mottaki. Flertallet av norske
politikere mener åpenbart at dialog
med Iran, også mens landet presses sterkt av
FN, er helt naturlig. Man har tro på egne evner
til å påvirke, og det er bra. Hvis den pågående
norske dialogen med høytstående representanter
for det iranske regimet fører til en stopp i atomprogrammet,
respekt for menneskerettigheter og anerkjennelse av staten Israel,
ja, da er det vi som for øyeblikket ikke vil
snakke med Irans ledere, som tar feil. Klarer man å få bevegelse
i disse avgjørende spørsmål, skal jeg øyeblikkelig
innrømme at vår strategi er feilslått.

Men én ting er utenriksministerens møte
med sin iranske motpart. Noe ganske annet er at olje-
og energiminister Enoksen også hadde et møte
med den iranske utenriksminister. Er ikke utenriksministeren
enig med meg i at møtet mellom Enoksen og Mottaki
vil oppfattes som om Norge ønsker et enda
tyngre forretningsmessig engasjement i Iran, samtidig
med at menneskerettighetssituasjonen forblir håpløs,
kvinnenes stilling blir stadig verre og regimet glatt ignorerer
FNs krav? Mener utenriksministeren at Iran oppfyller de
etiske retningslinjer Norge ellers stiller til selskaper vi
bruker statens penger til å investere i?

  Den iranske utenriksminister kom fra Sverige
i møte med en borgerlig regjering, til Norge
i møte med en rød-grønn regjering
og til Danmark i møte med en borgerlig regjering.
Og det pågår nå forberedelser til nye
møter mellom USA og Iran. Det er alle
land som tror på en kombinasjon av vedtak i Sikkerhetsrådet,
som Norge stiller seg 100 pst. bak, og å formidle
budskapet glassklart til Iran gjennom politisk dialog. Hvis vi mener
at militære virkemidler ikke er veien å gå i
forhold til Iran, enten det er atomprogram eller andre
sider ved det regimet som er veldig forskjellig fra vårt,
er politikkens virkemidler at man snakker med folk.

Jeg ser ikke noe grunnlag for fordypet økonomisk
partnerskap mellom Norge og Iran, som iranerne
inviterer til, så lenge det ligger veisperringer på den veien
i form av brudd på menneskerettigheter, dødsstraff
for barn, innskrenkning av demokratiets virkemidler, kvinners stilling og
atomprogrammet.

Så til framstillingen om at Norge
skal greie dette alene. Som representanten Høglund sier,
hvis Norge klarer det alene, vil vi få honnør.
Vi har aldri hatt ambisjon om det. Så det er
en framstilling av en type alenegang som ikke
er norsk linje i noen del av utenrikspolitikken. Men vi
tror at det å kunne bruke påtrykk politisk
og vise når man tar imot et besøk, at
her er det et samstemt budskap som kommer tilbake, er veien å gå.

At olje- og energiministeren møter
Mottaki, finner jeg helt naturlig av den grunn at det er to land
med sterke energiinteresser, to sterke energiprodusenter. At det
er kontakt mellom dem, mener jeg er helt riktig.
Det er ikke noe signal i retning av at Norge
skal trappe opp investeringene styrt av staten. Norske
selskap må ta sine beslutninger. De må følge
internasjonale lover, norske lover og lover i de land
de i dag virker. Da vet vi at ut av FNs sikkerhetsråds
vedtak må også norske bedrifter lese nøye – både
det med stor skrift og det med liten skrift – hva det pålegger
dem av ansvar. Det er selvfølgelig Norge helt opptatt
av å stille seg bak, fordi Sikkerhetsrådet er
det viktigste uttrykket verdenssamfunnet kan
ha.

  Jeg vil få takke utenriksministeren
for svaret, og jeg er glad for den klargjøringen at det ikke
ligger noen signaler om opptrapping av vårt forretningsmessige
engasjement i Iran.

Mange års dialog med Iran
synes, slik vi ser det, ikke å ha gitt noen
form for resultater. Jeg skal gjerne inkludere det i en bredere
setting enn kun den norske. Men vi vet at landet ønsker
anerkjennelse og respekt, og vi synes Norge går
altfor langt i å gi slik anerkjennelse og respekt.

Den iranske utenriksminister ble personlig
utvist fra Tyrkia den gang han var ambassadør. Han ble
arrestert for medvirkning til kidnapping og
tortur. Han avviste i går at Iran benekter Holocaust. Allikevel
var han på en konferanse i Teheran i fjor som nettopp
handlet om dette temaet. Vil ikke utenriksministeren benytte
denne anledningen til å uttrykke skuffelse over Mottakis
uttalelser og handlinger og være enig med oss
i at den iranske utenriksministers oppførsel ikke
bidrar til å bilegge våre uoverensstemmelser
med Iran?

  Uttalelsen om at Israel skal slettes av kartet,
er helt uakseptabel, og har møtt en veldig klar norsk og
internasjonal holdning. Det ble gjentatt av meg som det første
punktet i går. Så får utenriksminister
Mottaki ta det til seg ut fra hva han selv har sagt og gjort i tidligere
sammenhenger. Han hadde et annet budskap i går i Oslo.
Om det står i forhold til hva han har sagt tidligere, skal ikke
jeg gå inn på her, men norsk holdning er helt
klar.

Har mange års dialog med
Iran ført til resultat? Det er et godt spørsmål.
For noen år siden hadde vi håp om en endring
og at den politiske kursen bl.a. fra daværende president,
som kommer til Oslo i neste uke på invitasjon fra
tidligere statsminister Bondevik, skulle ta en annen vei. Vi skal ikke
undervurdere spenningene internt i Iran. Jeg tror det iranske lederskapet
og på mange måter opposisjonen står sammen
om atomambisjonene og å få atomenergi. Men den
iranske presidenten leverer ikke på hovedvalgløftet
sitt, nemlig bedret økonomisk situasjon. Så her
er det spenninger i Iran. Jeg er opptatt av at vi holder kontakter også mot
de deler av det iranske sivile samfunn som kan bidra til å få dette
inn på en ny kurs. For det er tross alt et land som også fra
tid til annen har valg.

  For å få plass til et hovedspørsmål
til, begrenses oppfølgingsspørsmålene
til to – først fra Peter Skovholt Gitmark.

  NTB rapporterer fra gårsdagens møte mellom
utenriksminister Støre og hans iranske kollega, Mottaki,
at Iran tar ingen selvkritikk på menneskerettighetsområdet – han sier
tvert imot at menneskerettighetssituasjonen i Iran er god. Jeg oppfatter
denne uttalelsen som både dypt tragisk og fullstendig blottet
for selvinnsikt på eget lands vegne. Iran praktiserer,
som også utenriksministeren var inne
på, utstrakt bruk av dødsstraff, deriblant offentlig
steining og henging og dødsstraff for barn. Videre bruker
diktaturet i Teheran en rekke barbariske straffemetoder, og tortur
av opposisjonelle er helt vanlig. Religiøse
minoriteter lider også sterkt under regimet.
Hvordan vil utenriksministeren balansere
norsk iver – spesielt fra vårt største
selskap, StatoilHydro, som også er delstatlig – etter å investere
i Iran med landets respektløse holdning til menneskerettighetene,
som Irans utenriksminister så tydelig gav uttrykk for?

  Når det gjelder de kritiske merknadene
vi har kommet med om menneskerettigheter rundt om i land hvor det
er nødvendig, har jeg aldri møtt noen
som har lyttet til det og så tatt selvkritikk. Det er ofte
karakteristisk for den type land at de ikke
gjør det. Men derfor er det veldig viktig at man har et
helt klart budskap og sier svært tydelig fra,
og at man også nevner navn i slike møter,
som gir uttrykk for at man også kan bidra til
en beskyttelse av dem.

Når det gjelder norske selskapers
nærvær i Iran, mener jeg at dette er
en beslutning, i norsk tradisjon, som selskapene selv må vurdere.
Nå har det en veldig tydelig kommersiell dimensjon, og
det er blitt en veldig tydelig politisk dimensjon, gjennom Sikkerhetsrådets
vedtak, gjennom det internasjonale bildet. Gjennom dialog
med de selskapene viderebringer vi fra norske myndigheters side det
selvklare budskapet at Norge følger Sikkerhetsrådets beslutninger.
Det som står der, må selskapene lese
og klare å tolke. Og så tror vi vi skal stå i
den tradisjonen at det da er opp til selskapene å følge
landets lover, norske lover og det som nå er
internasjonale lover.

  Dagfinn Høybråten – til
oppfølgingsspørsmål.

  Iran er et land som grovt krenker menneskerettighetene
og ikke minst religiøse
minoriteter og konvertitter, et land som gjentatte ganger det siste året
har erklært at man vil utslette et av de få demokratier
i Midtøsten, nemlig Israel, og et land som nekter å samarbeide
med FNs organer. Jeg møtte utenriksministeren i går
for å framføre en krystallklar kritikk på disse
områdene. Det ble en selsom opplevelse, for kritikken når
det gjaldt menneskerettighetene, ble møtt med en henvisning
til at muslimer i Norge har det jo vanskelig, de også,
bl.a. fordi de må bade i samme svømmebasseng,
selv om det er både gutter og jenter. Kritikken når
det gjaldt Israel, ble møtt med: Jammen Norge
kan jo nå spille en sentral rolle med sin uavhengige
stilling i Midtøsten, for vi er jo enige om mye, selv om
vi er uenige om en del andre ting. Mitt spørsmål
er: Er utenriksministeren i lys av dette bekvem med å være
en samarbeidspartner med Iran i Midtøsten-spørsmålene?

  Jeg tillater meg å si at representanten
Høybråten burde vite bedre
enn å si at vi er en «samarbeidspartner med Iran» i
Midtøsten. Det har aldri kommet fra denne regjeringen,
det har aldri vært Regjeringens politikk, og
det tror jeg dette stortinget vet veldig godt. Det betyr ikke
at alt Iran sier om vurderinger av Midtøsten-situasjonen,
er feil i utgangspunktet fordi det er et regime vi ikke
forholder oss til. Det er faktisk analyser fra de arabiske landene, landene
rundt Golfen, rundt de historiske forholdene i Midtøsten
det er verdt å lytte til. Derfor er det også viktig å ha
dialog med dem. Jeg har, som jeg sier, vært helt
krystallklar på forholdet når det gjelder Israel,
når det gjelder kravene til Iran i forhold til armeringen
av Hizbollah, og den rollen de har spilt overfor Hamas. Ellers mener
jeg at Norges holdning til det som skjer i Midtøsten, gir
oss en mulighet til å framføre det budskapet med enda
større tyngde overfor land som Iran. Men noen
samarbeidspartner i Midtøsten er Iran
ikke, og det ser ikke ut til at det ligger til rette for
at det kan bli det heller.

  Vi går videre til siste hovedspørsmål.

  Mitt spørsmål går
til kunnskapsministeren. Det synes å være en nokså bred
enighet på Stortinget om at det er viktig å utvide
timetallet på barnetrinnet. Det ble foreslått å utvide timetallet
betydelig i den forrige regjeringsperioden, det ble også vedtatt,
og det er nå foreslått ytterligere utvidelser.
Kommunenes Sentralforbund har beregnet at det trengs 4 000–5
000 nye lærerårsverk
hvis man skal ha en utvidelse av timetallet til 28 uketimer. Da
er det grunn til å være bekymret over utviklingen.
Vi har en dramatisk synkende rekruttering til allmennlærerutdanningen.
For det første viser ferske tall fra Samordna
opptak at det er 17 pst. nedgang i søkningen fra i fjor
til i år, det vil altså si at det er ca. 3 100
studenter som kommer til å begynne ved allmennlærerutdanningen
nå i høst. For det andre er det gjennomsnittlige
frafallet på allmennlærerutdanningen større
enn på noen annen utdanning, ca. 27 pst. Hver femte
student faller fra allerede i det første studieåret.
Det betyr altså at svært mange av de 3 100 studentene
som begynner i høst, kommer til å falle fra enten
det første året eller i løpet
av studiet. I tillegg ser vi nå resultatene, i hvert fall
de begynnende resultatene, av de kuttene som Regjeringa foretok
i forhold til høyere utdanning og forskning, spesielt
høyere utdanning. Ved allmennlærerutdanningen i
Stavanger kuttes nå fag, bl.a. mat
og helse og musikk, fordi universitetet ikke har råd
til å opprettholde de fagene.
Dette er tall som vekker bekymring, og det er med stor uro vi ser
på at det er manglende samsvar mellom de løftene
som gis, og de målsettingene man har, og planen for og
tanken om rekruttering og kompetanseheving for lærere.
I tillegg har vi tidligere i spørretimen blitt klar over
det store behovet som det nå er for å rekruttere
førskolelærere til barnehagene.

Som svar på spørsmålet
om rekruttering sier statsråden at det ikke
er grunnlag for stor uro for at vi skal mangle lærere i årene
framover. Mitt spørsmål er: Vil statsråden revurdere
sin manglende uro når vi nå ser de tallene vi gjør?

  Det er heldigvis ennå en
betydelig oversøkning i forhold til læreryrket,
og det betyr at det så langt har vært mulig å få kvalifiserte
kandidater inn i lærerutdanningen. Men jeg er også bekymret
for at det er færre som har lyst til å bli lærere, og
vi må fokusere mer på hvordan vi sørger
for å gjenreise statusen for læreryrket.

Den evalueringen av lærerutdanningen
som kom i høst, ledet av professor Hansén fra Åbo
Akademi, viser veldig tydelig at vi har 22 institusjoner i Norge
som i stor grad er like, som i stor grad tilbyr den samme utdanning, og
som også, blir det påpekt, har betydelige
svakheter. Vi har nå startet med en omfattende gjennomgang
av allmennlærerutdanningen for å gjenreise statusen
til læreryrket. Så vurderer vi fortløpende
om vi har bruk for enda flere studieplasser. Vi økte
antallet studieplasser med 500 i fjor, som er videreført
i år. Det betyr altså at det er opptak av 500
flere nå enn under den forrige regjering. Hvis
det viser seg nødvendig å ha enda flere
lærerutdanningsplasser, oppretter vi selvfølgelig
det, men noe av det viktigste, som representanten helt riktig er inne
på, er å sørge for at de som tas opp,
forblir i studiet. Det er klart at det er alarmerende når
Høgskolen i Oslo har et frafall på 33
pst. og Høgskolen heller ikke kan gjøre rede
for hvor disse er blitt av. Dette er et institusjonsansvar, og det
går veldig tydelig fram av NOKUTs evaluering
av lærerutdanningen at ledelsen ved lærerutdanningsinstitusjonene
har vært for svak og utydelig. Vi har nå pålagt alle
lærerutdanningsinstitusjonene å rapportere til
oss hvordan de følger opp NOKUTs evaluering. Den rapporten
fikk vi for hver institusjon 1. mars. Vi er nå i etatsstyringsmøter
veldig tydelige overfor institusjonene på at de må ta
bedre vare på studentene. Det er klart
at et slikt frafall som representanten snakker om, i denne størrelsesorden,
er helt uakseptabelt. Det gjør at studentene ikke
får det de ønsker, men institusjonene taper selvfølgelig også penger, økonomisk,
på at de ikke får studentene inn i studiet.
Men vi er altså i tett dialog med institusjonene.
Jeg personlig har engasjert meg tett i dette, og hvis det er bruk
for nye tiltak, står vi parat til det.

  Jeg takker for svaret.

Jeg er fortsatt nokså bekymret for
den tendensen vi ser, og statsråden er inne på det
som handler om status for læreryrket. Nå har vi
hatt denne NOKUT-rapporten siden 22. september i fjor, og det ble
allerede da skissert at nå skulle det virkelig tas tak,
nå skulle det være et nasjonalt løft.
Men foreløpig har vi ikke sett så veldig
mye til det fra Regjeringas side.

Jeg vil da bare stille et konkret
spørsmål til statsråden. Det har vært
diskutert, og det diskuteres i rapporten, om det kunne være
nødvendig å heve opptakskravene i allmennlærerutdanningen
for å øke statusen til læreryrket. Det
er et standpunkt som Høyre har hatt, og som Høyre har
gjentatt på sitt landmøte nå i helgen.
Er det et krav som statsråden kan gå med på?

 På en hel rekke felt styrker vi nå allmennlærerutdanningen,
men vi har valgt å gjøre det trinnvis og ikke
som en stor, omfattende reform. Den dialogen vi har med høgskolene,
er veldig viktig, for mer enn 120 av de 129 krav som står
i Hanséns rapport, er det institusjonens ansvar selv å følge
opp. Det å følge opp institusjonene tett er noe
av det beste vi kan gjøre for å få bedre
resultat.

Så vurderer vi også hvordan
vi kan endre opptakskriteriene for allmennlærerutdanningen.
Det er klart at det er mulig å tenke seg at man endrer
det, knyttet til karakterer. Men kanskje et like godt
forslag som vi nå har lansert overfor institusjonene, er
intervju. Vi ser jo at i Finland, som er det landet som fremdeles
rekrutterer best til lærerutdanningen, gjøres
den siste utvelgelsen av kvalifiserte kandidater på intervju.
Vi oppfordrer nå sterkt våre institusjoner, når
de har flere kvalifiserte kandidater, til å gå inn
i en intervjusituasjon med kandidaten og si: Hva kan du bidra med?
Hvorfor har du lyst til å bli lærer? Hvilken motivasjon
har du? Hvilken plan har du for det? Det vil bidra til en statusøkning.
Men la meg si at den prosessen vi nå er inne
i, heller ikke har noen lettvinte svar, så dette er
en dialog vi fortløpende har, også med
Stortinget.

 Det blir oppfølgingsspørsmål – først Jon
Jæger Gåsvatn.

  Det er rundt ti år siden sist det
ble behandlet en rekrutteringsplan for lærere i det norske
storting. Det var da daværende statsråd Lilletun
la fram stortingsmeldingen Mot rikare mål.

Vi ser nå at vi står overfor
et generasjonsskifte i lærerstanden. Problemet
er at de som skal ta over, mangler. I enkelte fag og i enkelte landsdeler
begynner problemet faktisk å bli prekært.

Hva vil statsråden konkret
gjøre for å få de dyktige elevene til å søke
lærerutdanning? Og hvilke konkrete tiltak vil statsråden
sette inn, slik at læreryrket kan få en god status
og læreren igjen kan framstå med nødvendig
autoritet og faglig tyngde, slik at han eller hun framstår
som en tydelig voksen rollemodell som er i stand til å formidle kunnskap,
og slik at lærerens kompetanse og formidlingsevne blir
verdsatt? Har statsråden en plan?

  Ja, vi har en plan, i den forstand at vi gjør
mange ulike ting som hever statusen for læreryrket. Bare
dette med intervju, som jeg akkurat nå har nevnt, er noe
av det vi gjør. Vi må sørge for at det
blir mer differensiering
i lærerutdanningen, mer fokusering på fag og mer
fokusering på trinn. Det at allmennlæreren er
en lærer som kan undervise i alle skolens ti
trinn i alle fag, ser vi nå må fases
ut. Vi har bruk for mer kvalitet og mer kunnskap spesialisert mot
det enkelte fag og trinn. Dette vil heve statusen. Så vil
vi selvfølgelig i dialogen med institusjonene også sørge
for at de selv markedsfører seg – at lærerutdanningen
markedsfører seg som spennende og interessant.

Læreryrket er jo et av de aller viktigste
yrkene i et samfunn. Derfor er det viktig å ha nasjonale
tiltak som ivaretar statusen også rundt dette.
Jeg bruker nå veldig mye tid sammen med institusjonene
på hvordan lærerutdanningen skal bli bedre, for
det er selve nøkkelen til å gjøre skolen bedre.
Jeg tar gjerne imot forslag slik at vi kan gjøre ting enda
bedre, men la meg så langt bare si at vi må heve
statusen til læreryrket, det er jeg enig i. Hvordan vi
gjør det, er en mer krevende prosess, men jeg inviterer
gjerne opposisjonen til å være med på denne
prosessen.

 Trine Skei Grande – til oppfølgingsspørsmål.

  Jeg er kjempeglad for den invitasjonen, for
Venstre har lagt fram en hel pakke i vår lærerrekrutteringsplan
med forslag om hva som kan gjøres for å rekruttere
lærere, for å øke statusen til læreryrket
og for å øke lærernes kompetanse. Det
er noe som er ganske mye breiere enn det som statsråden snakker
om, det med intervju.

Så mitt spørsmål
til statsråden er: Er han villig til å se på alle
de forslagene Venstre har lagt fram, og villig til å sørge
for at det blir flertall i denne sal for alle Venstres forslag
i lærerrekrutteringsplanen?

 Jeg leser bestandig med interesse
opposisjonens forslag – forslag de fremmer på både
landsmøter og her i Stortinget. Jeg har sagt det før:
Det er ikke slik at en regjering besitter all kunnskap
og alle svar som det er tenkelig å gi. Jeg er
opptatt av en ren dialog med Stortinget om hvordan vi
skal heve statusen til læreryrket, og hvordan
vi kan gjøre det mer attraktivt for unge
mennesker å bli lærere. Og vi er i gang – la
meg si det. Vi har tette og omfattende møter med både
studentene, utdanningsinstitusjonene, lærerorganisasjonene,
Nasjonalt råd for lærerutdanning og UH-sektoren. Alle
disse har jeg selv deltatt i møter med når det
gjelder hvordan vi skal klare å komme videre. For jeg tror
at opposisjonens og Regjeringens målsetting er veldig tydelig:
Vi ønsker flere og dyktigere lærere.
Flere unge mennesker skal inn i læreryrket. Men
det er ikke ett enkelt tiltak som er tilstrekkelig, det
er et helt sett av tiltak. Det er det vår regjering er
i gang med, men vi lytter selvfølgelig med interesse
og glede til det opposisjonen har å si om nye og bedre
tiltak.

  Den muntlige spørretimen er nå avsluttet,
og vi går over til den ordinære spørretimen.





                    
                    
                    

  Det blir noen endringer i den oppsatte spørsmålslisten,
og presidenten viser i den sammenheng til den oversikt som er omdelt
på representantenes plasser i salen.

De foreslåtte endringer i dagens spørretime
foreslås godkjent.

Det anses vedtatt.

Endringene var som følger:

Spørsmål 2, fra representanten Kari Lise
Holmberg til kommunal- og regionalministeren, blir tatt opp av representanten
Bent Høie.

Spørsmål 3, fra representanten
André N. Skjelstad til miljøvernministeren, bortfaller,
da spørreren ikke er til stede.

Spørsmål 15, fra representanten
Anders Anundsen til kunnskapsministeren, er overført til
kommunal- og regionalministeren som rette vedkommende. Etter
anmodning fra kommunal- og regionalministeren blir dette spørsmålet
flyttet og besvart før spørsmål 2, som
skal besvares av samme statsråd.





                    
                    








        

Spørsmål 1


    
        

Spørsmål 15


    
        

Spørsmål 2


    
        

Spørsmål 3


    
        

Spørsmål 4


    
        

Spørsmål 5


    
        

Spørsmål 6


    
        

Spørsmål 7


    
        

Spørsmål 8


    
        

Spørsmål 9


    
        

Spørsmål 10


    
        

Spørsmål 11


    
        

Spørsmål 12


    
        

Spørsmål 13


    
        

Spørsmål 14


    
        

Spørsmål 16


    
        

Spørsmål 17


    
        

Spørsmål 18


    
        

Spørsmål 19


    
        

Spørsmål 20


    
        

Spørsmål 21


    
        

Spørsmål 22


    
        

Spørsmål 23


    
        

Spørsmål 24


    
        

Spørsmål 25


    



                    

  Dette spørsmålet, fra representanten Anders
Anundsen til kunnskapsministeren, vil bli besvart av kommunal- og
regionalministeren som rette vedkommende.

  Jeg har følgende spørsmål
til statsråden:

«Det er viktig at kommunene bruker
ressurser på skole. I denne forbindelse hevdet statsråden
7. mars 2007 i muntlig spørretime følgende: «Etter
at regjeringen Stoltenberg overtok, har vi overført
ca. 18 milliarder nye kroner til kommunesektoren.» Dette
ble sagt som begrunnelse for hvorfor det kan påstås
at skolen tildeles mer penger nå enn før.

Kan statsråden forklare hvordan det
fremkommer at overføringene fra staten til kommunesektoren
er økt med 18 mrd. kr siden Stoltenberg II overtok
regjeringsmakten?»

  I revidert nasjonalbudsjett for 2006 ble realveksten
i kommunesektorens samlede inntekter fra 2005 til 2006 anslått
til 7,1 milliarder kr. Ved framleggelsen av St.prp. nr. 1 Tillegg
nr. 4 for 2006-2007 ble realveksten i kommunesektorens samlede inntekter
i 2007 anslått til 6,6 milliarder kr. Veksten
ble her regnet i forhold til anslått inntektsnivå for
2006 i revidert nasjonalbudsjett for 2006.

Kommunesektorens skatteinntekter i 2006 utviklet
seg vesentlig sterkere enn anslått i revidert nasjonalbudsjett for
2006. I St.prp. nr. 1 Tillegg nr. 4 for 2006-2007 ble den reelle
inntektsveksten fra 2005 til 2006 anslått til 11,6 milliarder
kr, altså 4,5 milliarder kr høyere enn anslaget
i revidert nasjonalbudsjett for 2006. Tallet 18 milliarder kr framkommer
ved at den oppjusterte inntektsveksten for 2006, altså 4,5
milliarder kr, er lagt til anslaget for vekst i 2006 i revidert
nasjonalbudsjett for 2006, som altså var 7,1 milliarder
kr, og anslaget for vekst i 2007 i St.prp. nr. 1 Tillegg nr. 4 for
2006-2007, som var 6,6 milliarder kr.

Dette kan oppsummeres, som man forstår,
til 18 milliarder kr.

  Jeg kjente igjen en del av tallene som statsråden
nå kom med, fra et svar som finansministeren har gitt på spørsmål
nr. 847, fra representanten Christian Tybring-Gjedde. Der står
det også:

«Det
følger av dette at anslaget for den reelle inntektsveksten
fra 2005 til 2006 blir 12,0 mrd. 2007-kr, målt i forhold
til regnskap for 2005. Den reelle inntektsveksten fra 2006 til 2007
blir 0,9 mrd. 2007-kr, målt i forhold til anslag på regnskap
for 2006. Fra 2005 til 2007 samlet blir realveksten 12,9 mrd. 2007-kr.»

Jeg har forståelse for at Regjeringen
er opptatt av å bruke beregningsmetoder som gjør
at det fremstår som om overføringene fra staten
til kommunene er langt høyere nå enn de var under
den forrige regjeringen, men det er viktig at en ikke
forvirrer folk flest med mange forskjellige tall. Det er tross alt
reelle penger man lever av. Er statsråden enig i at den
reelle veksten til kommunesektoren samlet sett fra 2005
til 2007 er på 12,9 milliarder 2007-kr?

  Jeg er helt enig i at vi aldri skal
bidra til å skape forvirring hos verken oss sjøl eller våre
velgere.

Representanten er opptatt av reelle penger,
som det blir sagt. De reelle pengene som kommunesektoren har å rutte med,
er veksten på 12,9 milliarder kr. I tillegg har
man, i helt reelle kroner, ekstraordinære skatteinntekter
for 2006 beregnet til 6,6 milliarder kr, slik at totalen som kommunene
har å rutte med, uansett hvordan man snur og vender på det,
faktisk er på nærmere 19 milliarder kr. Det er
riktig at nivået blir hevet med 12,9 milliarder
kr, men i tillegg kommer skatteinntektene.

  For ytterligere å bidra til forvirringen
kan det nevnes at flere statsråder har begynt å bruke
et annet tall, nemlig 24,9 milliarder kr. Det er en utfordring å se
for seg at en regjering bruker så mye tid på å få frem
sin fortreffelighet uten å fortelle hva som er realitetene.
Derfor er jeg opptatt av at statsråden avklarer i Stortinget
i dag at Regjeringen vil gjøre sitt aller ytterste
for å sikre at de tallene som kommer ut, tar
hensyn til hva som er denne regjeringens overføringer til
kommunene, som gir en reell vekst til kommunesektoren,
og ikke blander inn nominelle tall. Det er tross alt ikke
pengene man har i lommeboken man lever av. Det er hva de pengene
gjør at man kan kjøpe. Er statsråden
enig i det?

  Kommuneopplegget er komplisert, og det er
mulig å skape stor forvirring knyttet til disse tallene
avhengig av hvilket utgangspunkt man tar for beregningene. Som kommunalminister er
jeg opptatt av å presentere et ryddig bilde til folk. Jeg er
opptatt av at vi verken skal si ting slik at det framstår som
om vi gjør mer enn det vi gjør, eller
si ting slik at det framstår som om vi gjør mindre
enn det vi gjør. Det er opplagt i min interesse
som kommunalminister å bidra til å gi et så korrekt
inntrykk som mulig.

  Vi går tilbake til spørsmål
2.





                

  Dette spørsmålet, fra representanten Kari Lise
Holmberg til kommunal- og regionalministeren, vil bli tatt opp av
representanten Bent Høie.

  Jeg tillater meg å stille følgende
spørsmål til kommunal- og regionalministeren:

«I Teknisk Ukeblad den 23. mars kunne
vi lese at eksperter frykter at idrettshaller kan være
dødsfeller. Det pekes på at flere haller er for
dårlig dimensjonert for store snømasser, og at
måking i tillegg kan få takkonstruksjoner til å rase
sammen. Vi må være sikre på at
idrettshallene våre er trygge for både
barn og voksne.

Har statsråden vurdert om det er behov
for en særskilt kontroll for å sikre
at idrettshallene tilfredsstiller god nok bygningsmessig standard?»

Anders Anundsen hadde
her overtatt presidentplassen.

  Det er viktig at idrettshaller og andre
publikumsbygg bygges og vedlikeholdes på en forsvarlig
måte. Jeg er opptatt av at folk skal være
trygge i alle typer bygg, inkludert idrettshaller. Vi må benytte
flere virkemidler i dette viktige arbeidet. Vi – departementet
i denne sammenheng – har nettopp sendt brev til
halleiere i Norge for å minne om ansvaret de
har for at personsikkerheten ivaretas. Brevet er også sendt alle kommuner
og fylkeskommuner. Det er viktig at også kommunene
følger opp sitt ansvar, både som halleier
og som bygningsmyndighet.

Kommunenes tilsyn utføres primært
der det bygges nytt og ved ombygging. Kommunene skal føre
tilsyn med at regelverket overholdes,
og i løpet av året vil Statens bygningstekniske
etat gi ut en temaveileder som et hjelpemiddel for utøvelse
av tilsyn.

Det er eieren som har det daglige ansvaret
for at sikkerheten i en idrettshall er ivaretatt. Dette innebærer
ansvar for at sikkerheten er tilfredsstillende, at sikkerheten undersøkes
der det er tvil, og å sørge for å gjennomføre
nødvendige tiltak der sikkerheten ikke er god
nok.

Ifølge plan- og bygningsloven har eier
et ansvar for at fare eller vesentlig ulempe ikke
oppstår for personer eller eiendom. Avdekker
kommunen at vedlikehold av haller, herunder snømåking,
forsømmes, oppfordres kommunen til å gi de pålegg
som er nødvendig for å forebygge eller få brakt
i orden farlige forhold.

For å øke personsikkerheten
i idrettshaller og andre publikumsbygg, og for å være
sikre på at regelverket
følges, mener jeg det er nødvendig å vurdere
innføring av strengere kontrollrutiner for bygg hvor ulykker
vil få store konsekvenser. I arbeidet med ny plan- og bygningslov vurderes
det innføring av obligatorisk uavhengig kontroll i saker
hvor f.eks. sikkerheten er spesielt kritisk. Fra næringen
er det større vilje nå enn tidligere til å vurdere
mer uavhengig kontroll som et reelt virkemiddel.

Jeg ser ikke bort fra at konklusjonen
i departementets lovarbeid blir at uavhengig kontroll blir hovedregelen
ved byggetiltak av stor samfunnsmessig betydning. Det er også viktig
at loven i større grad pålegger kommunene å føre
tilsyn med byggetiltak der feil vil medføre store konsekvenser
for helse, miljø og sikkerhet. Gode
kontrollrutiner er viktig for å verifisere den endelige
kvaliteten på bygget. Kvalitet oppnås imidlertid
først og fremst gjennom det som gjøres av dem
som prosjekterer og utfører arbeid på f.eks. en
idrettshall. Tilsyn og muligheten for uavhengig kontroll vil være
av de mest effektive og etterspurte virkemidler fra det offentliges side
for å sikre best mulig etterlevelse og minst mulig omgåelse
av regelverket.

  Jeg takker for svaret. Jeg synes at det er
positivt at det i forbindelse med den nye plan- og bygningsloven
vurderes nye kontrollmuligheter med oppføring av nye bygg.

Imidlertid gjelder dette også i
stor grad bygg som ble oppført på 1970-tallet
under et annet regelverk enn det man har i dag, og som ikke
vil bli omfattet av dette eventuelt nye regelverket. Statens
byggtekniske etat sendte allerede i 2003 ut brev om dette til landets
kommuner, og bad om en ekstra oppfølging i forhold
til disse hallene. Men assisterende direktør i Statens
byggtekniske etat, Gustav Pillgram Larsen, sier til Teknisk
Ukeblad:

«Jeg
kan ikke si vi er trygge på at dette er fulgt opp.»

Føler statsråden seg trygg
på at de brevene som gjentatte ganger nå er blitt
sendt, blir fulgt opp på en skikkelig måte?

  Det er viktig at vi holder blikket stivt festet
på hvem som sitter med ansvaret. Det er halleier. Jeg mener
det er viktig at vi ikke gjør noe som kan få halleierne
til å tro at de er blitt fratatt noe ansvar. Det vi må gjøre,
er kontinuerlig å holde trykket på dette oppe,
slik at halleierne er seg sitt ansvar bevisst. Det er riktig som
representanten sier, at når vi kommer til ny bygningsdel,
når vi formodentlig får en ny bygningskontroll
på plass, vil vi være i en litt annen situasjon.
Jeg understreker også at vi allerede nå i
forhold til eksisterende bygg kan bli strengere gjennom den nye
bygningsdelen av plan- og bygningsloven med tanke på kommunenes
ansvar for tilsyn. Det er noe av det vi sitter og jobber med nå:
hvordan vi skal stramme opp kommunenes tilsynsansvar.

  En del av disse hallene er som sagt ført
opp under et annet regelverk enn i dag. Vi ser også at
endringer i klimaet og været gjør at hallene utsettes
for andre typer belastninger i dag enn den gangen de ble
oppført.

Vil det være aktuelt å påby
riving eller forsterking av de eksisterende hallene hvis
man avdekker svakheter? Hvem skal eventuelt påkoste
den type endringer? Disse hallene eies jo i
dag i all hovedsak enten av kommuner eller av frivillige
lag og organisasjoner. Vil det bli igangsatt noen konkrete
tiltak for å avdekke om det i dag finnes den type
haller som ikke tilfredsstiller dagens regelverk?

  Når vi titt og ofte understreker
halleiers ansvar, er jo det nettopp for at vi skal bidra
til at de sjekker at hallen til enhver tid er i forsvarlig stand.
Så kommuniserer vi også med kommuner og
i noen tilfeller også med fylkeskommuner,
som altså eier noen haller, og ber
dem følge opp på sin side. Så med det
systemet vi har for oppfølging, skal alle føle
seg trygge i norske haller. Jeg understreker igjen at
vi følger dette kontinuerlig opp, og at det i den nye bygningsdelen
av plan- og bygningsloven vil bli tatt grep som også vil
pålegge kommunene ytterligere ansvar ved oppfølging
av eksisterende bygg.





                

 Dette spørsmålet bortfaller.





                

