  Presidenten må be representantene
følge med på klokken.

  Jeg har forståelse for at folk reagerer
på en slik framstilling. Men dette er først og
fremst et politisk ansvar. Vi skal sørge for at politiet
har tilstrekkelige ressurser, ikke bare i kroner, men også i
bemanning.

Samtidig er det klart at det er viktig at de
opplysningene jeg nå gir i Stortinget, kommer fram til
allmennheten: at man tar aktive grep for å gjøre
om denne type henleggelser. Vi mener at det
skal gis klare og tydelige politiske signaler om at henleggelser
med kapasitetsmessig begrunnelse skal man være
svært tilbakeholden med – for å si det
forsiktig. Nettopp denne type saker oppfatter
vi som tyveri fra fellesskapet. Det er en type kriminalitet
som vi faktisk har alt å tjene på blir iretteført,
slik at vi får stanset uberettigede utbetalinger fra det
offentlige. Det gjør sitt til at jeg mener at
det er viktig at vi faktisk får grepet fatt i dette.

Når det gjelder debatten rundt Oslo-politiet,
står man overfor mange informasjonsmessige utfordringer,
nettopp for å vise hvor mye man faktisk
får igjen for bl.a. de 1,4 milliarder kr man bruker.

  Jeg skal prøve å holde tiden.

Jeg er i det store og hele enig med
justisministeren i det overordnede. Samtidig er jeg ikke
helt med på å fortsette denne kroner og øre-diskusjonen.
Utfordringene for et politidistrikt
må først og fremst være å ta
hånd om den kriminaliteten som finner sted, og – enda
mer – å legge inn kroner til forebygging, slik
at man faktisk kan unngå kriminalitet. Da blir denne kronediskusjonen
litt mindre interessant
for meg. Hvis man i et gitt år har fått langt
større oppgaver, langt større press, hjelper det lite å vise
at til at man har fått x antall kroner mer, særlig
hvis disse har gått til kurs, til lønnsoppgjør,
etc., etc.

Mitt poeng, til slutt, er å spørre
justisministeren: Mener han at Oslo-politiet nå er
på det budsjettmessige nivået som svarer
til utfordringene?

  Jeg er veldig fornøyd med
at Regjeringa har klart å øke tilskuddene til Oslo-politiet.
Det har jeg gjentatt flere ganger i denne sal. Jeg mener
at det var galt av den regjeringa der Kristelig Folkeparti, Høyre
og Venstre satt, å kutte i bevilgningene til
Oslo-politiet i 2005. Det tror jeg var uheldig. Jeg har sagt i det
offentlige rom – og det står jeg ved – at
man i hvert fall må få rettet opp disse kuttene,
og man må videre opp. Men det er helt avhengig av at vi
bl.a. får utdannet nok politifolk til å bemanne
stillinger. Jeg mener at Oslo-politiet i aller høyeste
grad er på vei.

Det er også en annen dimensjon
i disse utfordringene. Man må anstrenge seg med hvordan
man organiserer, leder og innretter arbeidet. Den innsatsen
som nå gjøres i Oslo-politiet, bl.a. knyttet til
trafficking, der vi har fått etablert en egen
gruppe, og til gjengkriminalitet, er et godt eksempel
på at Oslo-politiet kan få mer ut av sine
politikroner ved å samarbeide med andre politidistrikter
og med særskilte organer, og faktisk innrette etterforskningen
slik at det ikke rammer økonomien. Så jeg
mener Oslo-politiet gjør en god jobb, er på god
vei – og vi skal bidra også videre.





                

  Da er den ordinære spørretimen
over.

Ber noen om ordet før møtet
heves? – Møtet er hevet.





                

