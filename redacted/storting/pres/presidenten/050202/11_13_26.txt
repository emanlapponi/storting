  Presidenten skjønner at temaet engasjerer.
Men det er altså en begrenset taletid i oppfølgingsspørsmålene på
inntil 1 minutt.

  Jeg bare registrerer det som statsråden ramset
opp i sitt første innlegg, og det var jo stort sett informasjon.
Jeg etterspør dialog, og det er det jeg forholder meg til. Det er
godt mulig det har vært en god dialog, men det er ikke noe i det
første svaret til meg som tyder på at det har vært en god dialog.
Det er det jeg vil utfordre statsråden på. Jeg oppfatter det nå
slik at det er en dialog i gang, og det synes jeg er veldig bra.
Dermed kunne vi kanskje unngått noen av de problemene som har oppstått.

For meg er det rimelig tydelig hva elevene
ønsker, og i mediene har elevene vært helt tydelige på hva som er deres
ankepunkt mot den måten vi gjør det på. Deres ankepunkt er at resultatet
blir offentliggjort, at vi får en rangering, og at vi får A- og
B-skoler. Det blir konsekvensene av disse prøvene. Det var det elevene
tydeligvis ønsket å komme i dialog med statsråden om, og de ønsket
at statsråden skulle invitere til en dialog om akkurat det.

Vi har en offentlighetslov, og i det øyeblikket
vi samler inn den type data, er det klart at det skal offentliggjøres. Utfordringen
må da bli hvilke typer data vi skal samle inn, og hva vi ønsker
å få inn sentralt. Det er vår utfordring, og det er det vi har gitt
svar på med vårt forslag til modell, som jeg hadde håpet at statsråden
hadde gått inn på å diskutere, i stedet for å si at SV har endret
standpunkt. Det er ikke riktig. Vi har ikke endret standpunkt. Vi
har vært for de nasjonale prøvene og sagt at vi skal gå inn for
å forsvare nasjonale prøver, men ikke gå inn for å teste hele populasjonen.
Det gir oss ingen informasjon som vi ikke kan få på andre måter.

  Jeg beklager, men klokken hos meg virker faktisk
ikke. Det er derfor jeg har vært litt i tvil om hvor lenge jeg har
snakket, men jeg skal forsøke å holde tiden.

 OK.

 At SV har endret standpunkt, mener jeg må være
helt klart, for SVs leder kjørte jo nesten hele forrige valgkamp,
kommunevalgkampen, på et skolesystem som innebar nasjonale prøver og
mye tydeligere mål i læreplanene, og at man skulle skrote et system
med nasjonal fag- og timefordeling. Da sa hun eksplisitt at hun
syntes det systemet vi nå hadde vedtatt, med det antallet nasjonale
prøver, var passende. Hun mente også at det ikke gikk an å holde
tilbake informasjon om de resultatene som forelå.

Det er slik at resultatet fra nasjonale prøver
er offentlig, akkurat som avgangskarakterer og eksamenskarakterer
er offentlige i Norge. Så kan man si: Er det så farlig at vi bare
burde ha en utvalgsundersøkelse? Nei, jeg synes ikke det. Jeg mener
det er viktig at alle elever gjennomgår prøvene, for at lærerne
skal kunne gi hver enkelt elev bedre opplæring.

Vi har i liten grad A- og B-skoler i Norge.
Men hvis vi har en dårlig skole, blir den jo ikke dårligere av at
kommunen får vite om det. Da får kommunen en sjanse til å gjøre
noe med problemene, og det må jo være formålet. Rangeringene som
mediene foretar, er det ikke så mye å gjøre med. Men jeg synes faktisk
de virker noe mer informert og nyansert og forekommer i mindre grad
nå enn før skoleporten.no ble introdusert.





                

