 Ærede medrepresentanter!

Tidligere stortingsrepresentant
og statsråd Kaare Meland er død – nær
88 år gammel.

Kaare Meland var født 22. februar
1915 i Bergen, men vokste opp i nabokommunen Fana. Etter
examen artium i 1933 og handelsgymnas i 1935 tok han diplomeksamen
ved Norges Handelshøyskole i 1939, etterfulgt av eksamen
som statsautorisert revisor i 1945. Hele tiden etter
examen artium kombinerte Meland studiene med fulltids arbeid i forskjellige
stillinger i næringslivet. Kaare Meland deltok i felttoget
på Vestlandet i april 1940 og ble høsten 1940
engasjert i oppbyggingen av en hemmelig militærorganisasjon
i Bergensområdet – en av forløperne
til Milorg.

Allerede i 1946 ble Kaare Meland medlem av
Fana herredsstyre – først frem til 1951 og deretter
i perioden 1956 til 1959, da han også var kommunens
ordfører. Han var vararepresentant til Stortinget fra 1954
til 1961 og møtte i kortere perioder i årene 1959
til 1961. Meland hadde også flere partiverv i
disse årene, både lokalt og sentralt.
Men han var mer opptatt av sine oppgaver i næringslivet,
bl.a. som kontorsjef i Det Bergenske
Dampskibsselskap og som direktør i Johan C. Martens A/S, «Tranmartens».
Han var mer opptatt av disse verv enn av politikken og ble nok like
overrasket som de fleste andre da han fikk det krevende
oppdraget å overta ledelsen av Industridepartementet etter
Kings Bay-krisen i 1963. Både Høyres
formann Sjur Lindebrække og statsminister Jon Lyng var
imidlertid overbevist om at Kaare Meland hadde alle nødvendige
kvalifikasjoner for å kunne lede nettopp
det departementet som hadde stått mest sentralt
i den utviklingen som førte frem til regjeringsskiftet.
Selv om funksjonstiden som industriminister ble kort, klarte Kaare
Meland likevel å vise at han var oppgaven
voksen. Han har selv i erindringsboken «Spennende år
i bank, næringsliv og politikk» gitt en levende
skildring av situasjonen han møtte i det kriserammede departementet,
og av de personer og saker som han måtte håndtere
i sin korte statsrådsperiode.

Meland så på statsrådperioden
som et midlertidig avbrudd i næringslivsinnsatsen, og i
1964 ble han ansatt som administrerende direktør i Bergens
Sparebank. Han reagerte derfor særdeles
negativt da Hordaland Høyre ønsket
ham som førstemann på stortingsvalglisten i 1965.
Protestene ble imidlertid ikke tatt til følge,
og Kaare Meland ble meget motstrebende nominert på førsteplassen.
Det viste seg at Hordaland Høyre hadde vurdert situasjonen
riktig. Ikke minst takket være Kaare
Meland gjorde Høyre et enda bedre
valg i Hordaland enn på landsbasis. Meland ble naturlig
nok medlem av finanskomiteen, hvor han med vanlig intensitet
engasjerte seg med liv og lyst. Samtidig var han fast overbevist
om at det fikk bli med fire år på Stortinget,
og for å beholde kontakten med sitt sivile yrke
valgte han å ivareta sine oppgaver
i Bergens Sparebank ved siden av stortingsarbeidet. Konsekvent nok
frasa han seg gjenvalg i 1969.

Kaare Meland ledet Bergens Sparebank frem til
1980 og brukte de siste to årene før han gikk
av for aldersgrensen i 1982, til å sluttføre arbeidet
med å samle sparebankene på Vestlandet i Sparebanken
Vest. Meland var formann i Sparebankforeningen og hadde en rekke
andre verv i forskjellige næringsorganisasjoner
og arbeidsgiverorganisasjoner. I 1978 ble han for sin allsidige
samfunnsinnsats utnevnt
til ridder av 1. klasse av St. Olavs Orden.

Kaare Meland kombinerte stor faglig dyktighet
og stor arbeidsinnsats med en sterk følelse av at den enkelte borger også har
klare forpliktelser til å engasjere seg i storsamfunnet,
selv når dette kommer på tvers av øyeblikkets
personlige ønsker og interesser. Hans store innsats
i norsk politikk er et resultat av nettopp denne pliktfølelsen.
Han engasjerte seg ikke i politikk for å fremme egne
interesser, men fordi andre mente at han hadde usedvanlig
mye å bidra med. For å unngå å skape
et inntrykk av at Kaare Meland utelukkende var pliktfølelser og
arbeid er det nærliggende å låne noen
ord fra nekrologen over Kaare Meland i Bergens Tidende:

«Kaare
Meland var en raus og varm personlighet med en stor venneflokk i høyst
ulike miljøer. Han likte seg i godt lag, og dyrket fortellergleden
selv med få tilhørere. Han hadde mye på hjertet,
og det var mye han brant for.»

Slik vil Kaare Meland også bli
husket i Stortinget.

Vi takker Kaare Meland for hans virke i storting
og regjering og lyser fred over hans minne.

Representantene påhørte stående
presidentens minnetale.

 Representanten Inga Marte 

Thorkildsen

, som har vært permittert,
har igjen tatt sete.

Statsråd Odd
Einar Dørum overbrakte 1 kgl. proposisjon (se under Referat).

 Representanten Øyvind Vaksdal vil fremsette
et privat forslag.

 Jeg vil på vegne av Carl I. Hagen,
Gjermund Hagesæter, Arne Sortevik, Karin S. Woldseth
og meg selv sette fram forslag om å sikre nødvendige
midler til Statnett for å redusere risiko i kraftforsyningen
på Vestlandet.

 Forslaget vil bli behandlet på reglementsmessig
måte.





                    
                    
                    

 Stortinget er rede til å gå til
votering i sak nr. 1 på dagens kart.





                
                
                

Voteringen i en sak finnes i slutten av referatet for hver enkelt sak.


            


            

 Referatsak nr. 137 foreslås ikke
tatt under behandling under henvisning til forretningsordenens § 47.

Øyvind Vaksdal har her bedt om ordet.

 Jeg foreslår at referatsak nr. 137
oversendes finanskomiteen.

 Presidenten vil for ordens skyld
under den forutsetning at ikke alle stortingsrepresentantene
har forretningsordenens ordlyd i hodet, tillate seg å sitere
ordlyden i § 47:

«Når
en sak er endelig avgjort, må den ikke
bringes fram igjen, eller tas opp på nytt i samme
samling. Er det påtrengende nødvendig, eller
fremmer regjeringen proposisjon eller melding innenfor
samme saksområde for Stortinget, kan vedkommende ting likevel
fatte vedtak om dette, forutsatt at saken igjen blir komitebehandlet.»

Når Presidentskapet har innstilt som
det har gjort, er det fordi det etter Presidentskapets
oppfatning ble tatt standpunkt til innholdet i disse to forslag
så sent som 19. desember i fjor. I henhold til
forretningsordenens § 47 er det derfor etter
Presidentskapets oppfatning ikke anledning til å realitetsbehandle
forslagene på ny.

Det vil bli votert alternativt mellom
Presidentskapets forslag og forslaget fra representanten Øyvind
Vaksdal om at saken skal sendes til finanskomiteen.

Votering:

Ved alternativ votering mellom Presidentskapets
forslag og forslaget fra Øyvind Vaksdal bifaltes President-

skapets forslag med 86 mot 19 stemmer.

(Voteringsutskrift kl. 10.20.12)

 Referatsak nr. 137 blir dermed ikke
tatt under realitetsbehandling.





                    
                    
                    

