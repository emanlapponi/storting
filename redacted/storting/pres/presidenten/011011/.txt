  Representantene Gunnar 

Halvorsen 

og Anne Helen 

Rui,

 som har vært permittert,
har igjen tatt sete.

Presidenten skal meddele at valget av medlemmer
og varamedlemmer til valgkomiteen som ble foretatt i Stortingets
konstituerende møte 9. oktober 2001, hadde som resultat
at samtlige foreslåtte medlemmer og varamedlemmer ble valgt
med 161 stemmer.

Presidenten vil senere innkalle valgkomiteen
til dens første møte.

Statsråd Karl
Eirik Schjøtt-Pedersen overbrakte 11 kgl. proposisjoner (se
under Referat).

  Onde tunger ville ha det
til at presidenten trengte en pause, men det stemmer ikke! Alt om
alt var det nå i hvert fall en god øvelse.

Jeg gir da igjen ordet til statsråd
Karl Eirik Schjøtt-Pedersen – han trenger ikke
begynne helt på nytt!

  Det naturlige for helheten ville jo vært å begynne
på nytt, men jeg tror heller ikke jeg skal gjøre
det! For øvrig har det vel ikke vært
pause under finanstalen siden Brofoss" berømte tale.
Vi får håpe det blir lenge til neste
gang det blir pause!

– Innslagspunktet i toppskatten økes
fra 289 000 kr i 2001 til 320 000 kr
i 2002. Ingen som har gjennomsnittslønn eller
lavere, skal lenger betale toppskatt. Regjeringen foreslår også å øke
minstefradraget. Forslagene innebærer at nesten 200 000
skattytere får redusert den såkalte overtidsskatten.
De med under 320 000 kr i inntekt vil etter
dette betale en maksimal overtidsskatt på under 36 pst.

De som har mest, må også bidra
mest til fellesskapet. Skatten på aksjeutbytte foreslås
derfor videreført.

I budsjettforliket for 2000 vedtok sentrumspartiene, Høyre
og Fremskrittspartiet en særskilt
skatteøkning for fagorganiserte. Regjeringen foreslår å endre
dette. Fradraget for fagforeningskontingent og fradraget for gaver til
frivillige organisasjoner dobles, fra 900 kr til 1 800
kr.

Elavgiften ble foreslått satt ned
med én øre pr. kWh fra 2. juli i år.
Fra 1. juli neste år vil vi sette avgiften ned med én øre
til.

De endringene som ble vedtatt i satsene for
avskrivninger på investeringer under fjorårets
budsjettbehandling, førte i enkelte tilfeller til at satsene
ble lavere enn det faktiske verdifallet på kapitalen. Regjeringen
mener at satsene bør være i tråd
med den faktiske verdiforringelsen, og foreslår derfor å øke
avskrivningssatsene tilsvarende en skattelette for næringslivet
på 1,5 milliarder kr.

Næringslivet nyter også godt
av at vi fjerner om lag 500 tollsatser på industrivarer.

Stortingets vedtak om å fjerne investeringsavgiften
fra 1. april 2002 vil gi et inntektstap på om
lag 3,5 milliarder kr på 2002-budsjettet og 6 milliarder
kr på årsbasis. Investeringsavgiften har uheldige
sider med mange kompliserte fritak. Avgiften har blitt ytterligere
uthulet ved at virksomheter som ble momspliktige fra 1. juli
i år, ble fritatt for investeringsavgiften. Regjeringen
ser det derfor som viktig at investeringsavgiften blir fjernet i
2002.

Regjeringen mener at lettelser i
skatten på arbeid nå må prioriteres.
Med en samlet skatte- og avgiftslettelse på 3,5 milliarder
kr er det Regjeringens vurdering at en så omfattende lettelse
for næringslivet som fjerning av investeringsavgiften representerer,
enten må gjennomføres over noe lengre
tid eller delvis finansieres med skatteskjerpelser
på andre områder. Regjeringen vil, etter en
samlet vurdering, tilrå at tidspunktet for avviklingen av
investeringsavgiften utsettes med et halvt år, til 1. oktober
2002.

Dette budsjettet bygger på at menneskenes
frihet ikke skapes mot velferdssamfunnet, men gjennom
velferdssamfunnet. Frihet betyr å kunne ta i bruk sine
evner og anlegg, utvikle seg og bidra. Men denne friheten er bare reell
hvis alle har mulighet til å oppnå den.

Derfor bygges frihet i fellesskap: Ved å gi alle
lik rett til utdanning, lik rett til grunnleggende helsetjenester,
en god bolig, en trygg alderdom – et samfunn hvor alle
er sikret de grunnleggende velferdsgodene, og hvor fellesgodene
bygges ut gjennom en solidaritet der den som har mest, også må bidra
mest. Det er dette som har gjort Norge til det FN kaller
verdens beste velferdssamfunn.

Dette budsjettforslaget viser Arbeiderpartiets
politikk, slik vi presenterte den i valgkampen, og slik vi vil følge den
opp gjennom hele denne valgperioden. Samtlige løfter
i det «verdipapir» til velgerne som Arbeiderpartiet gikk
til valg på, er innarbeidet i budsjettet. Det kan vi gjøre
fordi vi ikke lover mer enn det vi kan holde, og fordi
vi har gjort klare prioriteringer – barnehager, skole og helse
først.

Regjeringen mener at budsjettforslaget
er godt tilpasset utfordringene for norsk økonomi. Budsjettforslaget følger
handlingsregelen om å bruke forventet avkastning av
oljefondet. Vi har lagt stor vekt på å innfase
oljeinntektene på en måte som ikke gir
for sterke virkninger på innenlandsk etterspørsel.
Markedet forventer en moderat rentenedgang gjennom neste år.
Ved å bruke mer oljeinntekter enn Regjeringen
foreslår, er det fare for at rentene vil bli
liggende høyere enn dette.

Norsk økonomi er sterk. Verdiskapingen
er høy. Velferdsnivået er høyt. Arbeidsledigheten
er lav. Dette er ikke tilfeldig. Det er resultatet av
en vellykket økonomisk politikk.

Terroraksjonene i USA 11. september
har økt usikkerheten om den økonomiske utviklingen.
Det understreker nødvendigheten av at den ansvarlige økonomiske
politikken føres videre.

Regjeringens budsjettforslag trygger grunnlaget
for en fortsatt god økonomisk utvikling.

Regjeringen inviterer Stortinget til samarbeid
om et budsjett som gir økt velferd og videre
utbygging av fellesgodene!

  Presidenten vil foreslå at
finansministerens redegjørelse
om stats- og nasjonalbudsjettet for 2002 legges ut for behandling
i et senere møte. – Ingen innvendinger er kommet
mot dette forslag, og det anses vedtatt.





                    
                    
                    

