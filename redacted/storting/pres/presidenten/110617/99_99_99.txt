 Representanten Hofstad Helleland får ordet.


 Høyre la frem to forslag ved møtestart i dag som jeg ikke kan se er referert. Det kan være en god grunn til at de ikke er det, men jeg vil gjerne ha et svar på hvorfor jeg ikke ser dem i referatet.


 De vil bli referert i første møte til høsten. Sannsynligvis blir det ikke noe komitéarbeid i saken i løpet av sommeren, men de er altså ikke rotet bort – i hvert fall ikke foreløpig. Vi skal sørge for at de blir referert på behørig måte, men det er bra at det ble nevnt.


Vi skal nå avslutte vårsesjonen for i år, og vi har behandlet mange store saker. Vi har i fellesskap håndtert ettervirkninger av finanskrisen også i dette året. Mange har sagt fra denne talerstolen at Norge er et godt land å bo i. Jeg tror det er uttalt av samtlige partier i salen – ofte fulgt av et «men».


Vi har behandlet store saker nå helt på slutten, ikke minst store saker på helseområdet, som kommer til å få stor betydning for utviklingen av landet vårt framover. Vi har til behandling den siste delen av det store komplekset av pensjonsreform, i form av at uførepensjonsordningen skal diskuteres til høsten. Ikke minst har vi bare i løpet av de to siste dagene, eller mer presist sagt, i natt og i dag, behandlet store saker økonomisk, som kjøp av jagerfly, der vi snakker om en størrelsesordenen på rundt 4 mrd. kr. En annen stor sak som fikk avslutte denne sesjonen, var forliket om rovviltpolitikken, som altså ikke har den samme størrelsen økonomisk, men jeg er overbevist om at den saken kommer til å bli debattert mer i løpet av den første helga enn de store investeringene vi vedtok i natt.


Jeg synes de sakene står seg godt som eksempel på det viktige arbeidet som Stortinget har gjort i den stortingssesjonen vi nå går ut av. Jeg synes ikke minst at det forliket som skjedde i forbindelse med den siste saken, og den arbeidsformen, tjener Stortinget til ære. Jeg er glad for at den saken fikk avslutte årets sesjon, der en viser at i store nasjonale spørsmål går det an å finne løsninger på tvers av de etablerte blokkene.


Når vi nå går til sommerferie, har dere, som meg, lest i aviser og andre steder at vi nå skal ut i 15 ukers ferie. Dere vet like godt som meg at flertallet av stortingsrepresentantene kommer til å ha problemer med å få tre ukers sammenhengende ferie. Jeg kikket for moro skyld på det som skal skje nå de første ukene når det gjelder internasjonale møter, der representanter for Stortinget deltar, og det er mye. Jeg har sett på hva som skal foregå, og som nå er godkjent av komitéreiser før vi samles igjen i slutten av september, og det er mange. Jeg vet at mange alt har sagt ja til mange fylkesoppdrag, mange har sikkert allerede fullbooket dagen i morgen og den første helga. Jeg vet at mange skal ut på mange partioppdrag, og vi skal vel alle sammen bidra noe i den lokalvalgkampen vi skal inn i fram mot høstens valg. Så myten om den lange fritiden er ufortjent, men den ferien representantene nå skal ut i, og får anledning til å ta, den er veldig velfortjent.


Jeg ønsker alle representanter en riktig god ferie og en god arbeidsperiode fram til vi igjen samles i plenum i slutten av september og begynnelsen av oktober.


Forlanger noen ordet før møtet heves? – Møtet er hevet.


(Representantene applauderte.)






                    
                    
                    

