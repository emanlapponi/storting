 Presidenten vil minne om at taletiden ikke er en minimumstid. 




 Jeg vil også begynne med å takke interpellanten, Trond Helleland, for å ha tatt initiativet til en viktig debatt. 




Norge er ikke en øy i verden, og samhandling med Europa i spørsmål knyttet til migrasjon, er viktig. 




Stockholm-programmet skal legge rammen for EU-arbeidet for politi- og tollsamarbeid, redningstjeneste, strafferettslig og sivilrettslig samarbeid, asyl-, migrasjons- og visumpolitikk for årene 2010–2014. 




For en som sitter i kommunalkomiteen, er det jo spesielt spørsmålet rundt asyl og innvandring som står sentralt. Det pågår – og har lenge pågått – et arbeid innenfor EU med å samarbeide og samordne asylpolitikken. Stockholm-programmet skal erstatte Haag-programmet, som har angitt retningslinjene for dette arbeidet i årene fra 2004 til 2009. 




Et mål er jo at asylsøknader behandles på samme måte i hele området. EU har tatt noen skritt på veien, bl.a. gjennom Dublin-forordningen. Men det er dessverre slik fremdeles at mennesker på flukt må forholde seg til et slags asyllotteri i Europa. Resultatet av en asylsøknad er fremdeles til en viss grad prisgitt hvilket land som behandler den. Det er helt nødvendig å samordne Norges politikk på området med andre land i Europa. Men det er også viktig at dette ikke først og fremst blir en konkurranse om å ha en mest mulig restriktiv politikk. Da kan vi fort befinne oss i en situasjon hvor hensynet til mennesker på flukt og hensynet til menneskerettigheter kan beskrives med en nedadgående spiral 




Skal vi kunne håndtere asylpolitikken på en god måte, er det også viktig at våre beslutninger bygger på kunnskap. I går ble rapporten «Why Norway» presentert. Forskerne Jan-Paul Brekke og Monica Five Aarset har undersøkt hvilke forklaringer som ligger til grunn for at asylsøkere havner i Norge. Rapporten viser hvilke prosesser og årsakssammenhenger som har ført til at asylsøkere havner nettopp her. Noen av svarene finnes i inntrykket asylsøkere har av Norge. Norge framstår som et sikkert land som respekterer menneskerettigheter. Muligheten til å skaffe seg arbeid og å kunne bygge et godt liv er også en viktig årsak. Tiltak som familiegjenforening og annen invandringspolitikk kan også bidra til å gjøre Norge attraktivt. Informasjonen om denne politikken varierer imidlertid stort mellom gruppene. Et godt omdømme, som f.eks. at Norge er en humanitær stat, kan også bidra til at asylsøkere kommer hit. 




Forskerne peker på at det er viktig å skille mellom tiltak som sikter seg inn på ulike deler av innvandringsprosessen. Når politikere skal forsøke å kontrollere migrasjonsstrømmen, kan man velge å gjøre dette enten før potensielle asylsøkere drar fra hjemlandet, i ankomstfasen, eller i integrasjonsfasen – altså etter at en person har fått opphold. 




Jeg vil gjerne sitere Brekkes kommentar til dette: 







«Politikere fristes ofte til å forsøke å kontrollere asylstrømmen ved å regulere den siste delen. En må være varsom med å innføre integreringstiltak for å oppnå migrasjonspolitiske mål.» 




Dette er et viktig poeng som jeg som Kristelig Folkeparti-representant også står for. Fireårsregelen for familiegjenforening er et slikt eksempel. Det kan ha utilsiktede virkninger og gi alvorlige konsekvenser for dem som må vente kanskje opptil 6–7 år for å bli gjenforent med sin familie. Å vanskeliggjøre familieetablering og familiegjenforening for dem som har dokumentert behov for beskyttelse, vanskeliggjør også muligheten for god integrering og livskvalitet for personer som vi internasjonalt er rettsforpliktet til å ta vare på. I den sammenheng vil jeg gi uttrykk for at når det gjelder familiegjenforening, kan det altså ses på som en viktig kapital med tanke på integrering. Det kunne være interessant å få noen kommentarer fra statsråden på akkurat dette siste. 




 Jeg takker interpellanten for å ha tatt opp denne saken i Stortinget. 




Jeg skal ikke starte en EU-debatt, men jeg skal starte med å si: Vi trenger jo mennesker i Norge, og vi skal være veldig glad for at det kom innvandrere til Norge på 1970-tallet. Jeg er iallfall fall veldig glad for at disse innvandrerne fikk lov til å komme, for da fikk jo vi andre som er såkalte etterkommere, lov til å bli født i Norge, med de mulighetene det har gitt oss. 




Men vi kan jo lære av den migrasjonen som var den gangen. Det går faktisk veldig bra. Vi hører at minoritetene på svært mange områder topper en del negative statistikker, og så ser man ikke det positive på den andre siden – hvilken klassereise dette faktisk er. Du har foreldre som er analfabeter, som kommer fra en landsby langt inne i Punjab, så blir du født i Norge, og så blir du utdannet til lege på Universitetet i Oslo og får kanskje H.M. Kongens gullmedalje for fremragende forskning, som noen nettopp har fått. Klassereisen har vært enorm, og de mulighetene det gir, er enorme. 




Jeg tror ikke vi skal gjøre et problem ut av at det kommer så mange til Norge, som representanten Stokkan-Grande så vidt var inne på. Jeg skal ikke mistolke ham. Jeg tror ikke han heller mener at det er et problem, men vi trenger å finne de gode løsningene. Problemet er ikke at det kommer så mange. Problemet skyldes, som jeg var inne på i går, tre forhold. 




Det ene er at vi har 11 000 søkere som har sine søknader liggende på vent, der man ikke har startet saksbehandlingen. Her har vi i Venstre foreslått å gi 100 mill. kr mer til UDI, slik at man kan få denne saksbehandlingen unna. 




Det andre er de 3 500 menneskene som har fått endelig avslag, men som ikke returnerer, bl.a. fordi de selv ikke velger å returnere, fordi vi ikke klarer å få i stand gode returavtaler, og også delvis fordi vi ikke vet hvem disse personene egentlig er, og hvor de skal returneres. Dette arbeidet må selvsagt intensiveres. 




Så har du et tredje forhold. Det er problemet med at de som får bli, får et feil signal når de kommer til Norge. Signalet tidlig på 1970-tallet var at hit kan du gjerne komme så lenge du jobber. Når du jobber, livnærer du deg selv. De verdiene som barna lærer når de ser foreldrene sine i arbeid, er at det er gjennom jobb du kan livnære deg selv. Det er de gode normene som går videre i arv. 




Det som skjer nå når nye mennesker kommer til Norge, er at de sitter og venter – venter, og gjerne 

får

. Det er vi i staten som tar vare på dem; de får ikke lov til å ta del i arbeidet. Og når noen av disse får muligheten til å bli i Norge, etter at de har fått innvilget tillatelse, har man vent seg til en passiv hverdag. Når man da har blitt veldig godt vant til, og veldig godt kjent med, de velferdsordningene som vi har i Norge, er det veldig vanskelig – etter nærmest å ha sittet og glodd i veggen i to–tre år – å starte med å jobbe. 




Vi må lykkes med å endre den ryggmargsrefleksen som mange mennesker fra andre land – jeg vil si ikke-vestlige u-land – har. De har andre sosiale utfordringer enn vestlige land, større grad av korrupsjon, fattigdom. De har en annen ryggmargsrefleks enn det den naturlige ryggmargsrefleksen vil være i et land som Norge, hvor staten er din venn, ikke en fiende, politiet er din venn, og ikke en fiende. Politiet er der for å hjelpe deg, og staten er ikke den du lurer, men den du aktivt bidrar overfor og velvillig betaler skatt til. Den ryggmargsrefleksen må man gjennom denne integreringsdebatten være med på å endre. Klarer man å gjøre det, blir ikke asylsøkere lenger et problem, men kan være med på å gjøre noe med den eldrebølgen vi kommer til å stå overfor i årene som kommer. 




Vi i Venstre er enig med UDI-direktøren, som i dag er inne på at man må gjøre det lettere å få oppholdstillatelse. Jeg vil være veldig interessert i å få vite om Regjeringen er enig med UDI-direktøren, om man er villig til å se på om man kan gi oppholdstillatelse og arbeidstillatelse istedenfor at alle må stå i asylkøen, og om de kan skifte kø, slik Venstre har foreslått, og komme over i arbeidssøkerkøen isteden – slik at man kan få benyttet seg av den kompetansen som de har. 




Direktør Ida Børresen sier bl.a. til NTB i dag at 







«UDI dermed kan spare ressurser og redusere saksbehandlingstiden, at grunnløse asylsøkere slipper å vente lenge på et avslag og at samfunnet kan få tilgang til nødvendig arbeidskraft». 




Slik hun vurderer det, og slik vi i Venstre ser det, vil det bare være positive sider knyttet til at vi klarer å gi asylsøkere i Norge rett til å skifte kø, få dem ut av asylkøen og inn i arbeidskøen. Det vil være gunstig for asylsøkerne. Det vil være gunstig for samfunnet, og det vil være gunstig for de generasjonene som senere vokser opp og har sett sine foreldre i arbeid. 




 Jeg takker for en god, nøktern og saklig debatt om et viktig og vanskelig spørsmål – egentlig et batteri av spørsmål som dette er. Jeg skal ikke gi statsråden noen nye utfordringer, for han har fått så mange fra andre som har deltatt i debatten. Han skal få bruke de tre minuttene på det. 




Jeg merket meg at komitéleder Holmås var glad for at dette ble tatt opp, slik at vi kunne få debattert det i forkant. Nå er «i forkant» en uke før EU vedtar Stockholm-programmet. Det kunne vel vært en fordel om vi hadde hatt denne debatten, ikke nødvendigvis som interpellasjonsdebatt, i Stortinget på et tidligere tidspunkt nettopp for å kunne komme inn i forkant og gitt signaler til Regjeringen om hva Stortinget synes er viktig, når Norge skal slutte seg til et så viktig og bredt program som Stockholm-programmet. 




Holmås var også inne på at det var sider ved dette han ikke likte. Han innkasserte den ene seieren etter den andre, i alle fall følte han det selv, for SV hadde vært imot å delta i det justispolitiske samarbeidet og hadde fått rett på punkt etter punkt, hvorpå han sa at mye av det som står i Stockholm-programmet, er bra. I den grad jeg skal polemisere med noen i dette sluttinnlegget, blir det altså med komitélederen. Jeg synes for så vidt at han i konklusjonene sine var positiv til at Norge nå deltar aktivt og prøver å påvirke den europeiske politikken. Men da er det også viktig at vi deltar på lik linje med andre land i det justispolitiske samarbeidet. 




Representanten Raja var i sitt innlegg inne på at det var mye venting i Norge. Det er vel egentlig hovedproblemet i asylpolitikken i dag. Det tar for lang tid å behandle sakene. Når de blir behandlet, blir de omgjøringsvedtak. Det blir nye runder. Det blir sittende folk rundt på asylmottak som egentlig er klarert for utreise. Det stod i Adresseavisen at det nå er 3 300 som sitter i norske asylmottak og har fått endelig avslag. Dette er et problem. Kanskje Regjeringen kunne begynne med å se litt på hvordan staten selv har lagt opp dette. For eksempel heter det ventemottak når du sitter og venter på å reise hjem, istedenfor utreisesenter. Også den typen symbolpolitikk er viktig for å gi et signal om hva dette er for noe. Hva er det du venter på når du sitter på et ventemottak? Jo, du venter på å få reise hjem. Hvorfor da ikke kalle det et utreisesenter? 




Jeg ser fram til at stortingsmeldingen blir lagt fram, og at den ikke blir utsatt altfor lenge, for nå haster det med å få en ordentlig og bred debatt om dette spørsmålet. Det har jeg inntrykk av at mange i salen også mener. 




 Hvis jeg skulle rekke å svare på alle de utfordringene, ville det tatt mer enn tre minutter. Det må jeg be om Stortingets forståelse for. Det kom mange utfordringer her, men jeg har lyst til å gripe fatt i det jeg oppfatter som viktige tråder i debatten. Det er for det første at Stortinget får anledning til å diskutere disse spørsmålene. Det er en av hovedgrunnene til at jeg har bedt mitt embetsverk om at det første dokumentet vi skal legge fram for Stortinget av noe størrelse på dette feltet, er stortingsmeldingen. Det gir oss en rik anledning til å diskutere hvor vi skal gå i framtida. Men Stortinget har jo også selv mulighet til å reise disse spørsmålene. Denne interpellasjonsdebatten er et veldig godt eksempel på det. Den er kanskje en oppfordring til oss alle om å reise debatten om de utfordringene vi står overfor når det gjelder migrasjon, ikke bare her i salen, men også andre steder. 




Til det representanten Bekkevold var inne på, må jeg bare understreke at jeg er 100 pst. enig. Når det gjelder spørsmålet om tilpasning og samarbeid inn i Europa, ligger det til enhver tid ett overordnet prinsipp der. Det er det humane prinsipp som vi legger til grunn i Norge, og som vi skal holde fast ved. Det pruter vi ikke med. De menneskerettslige standarder som gjelder på dette feltet, må gjelde. Det gjelder ikke bare migrasjon, det gjelder også justispolitisk. Det er interessant å se at da Stortinget i går ble invitert til å ta stilling til bl.a. tilslutning til de personvernmessige regler som er skissert i Europa, og som vil manifestere seg gjennom en helt ny politiregisterlov, vil også Norge bli påvirket fra europeisk hold når det gjelder å bedre vår standard på det vi oppfatter som viktige felt, enten det er personvern, spørsmål om menneskerettigheter osv. Jeg oppfatter at det er en gjensidighet i det, men det ligger et overordnet prinsipp der, og jeg har tenkt å styre også denne delen av det europeiske samarbeidet mellom Norge og EU uten at vi kaster disse prinsippene på båten. 




Jeg mener at vi kan etablere mange kontaktpunkter. Vi har mange kontaktpunkter inn i Europa knyttet til disse spørsmålene. Det er en fordel for oss at vi sitter i det vi kaller «Mixed Committee» i rådet sammen med de andre ministrene på dette feltet. Der har vi en direkte adgang inn, bilateralt og multilateralt. Vi er invitert med på det uformelle ministermøtet i Toledo i Spania i januar. Det gir oss en rik mulighet for å fortsette å påvirke. 




Så til representanten Dahl, som har masse spørsmål vedrørende Prüm-avtale og soningoverføringsavtale: Det er jo fint at Norge får lov til å være med. Det tar tid, men Prüm-avtalen er ennå ikke iverksatt i Europa. Norge ligger jevnt med mange andre land, så vi har absolutt muligheten til å dra stor effekt av dette. 




 Da er sak nr. 4 ferdigbehandlet. 





                    
                    
                    

