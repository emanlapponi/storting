 Ja, julen kan brukes til så mangt! 




 Aller først må jeg si at jeg synes det er flott at interpellanten er opptatt av å delta i idédugnaden om utfordringene for maritim sektor, og det er utvilsomt sånn at det vi ser i horisonten nå, er utfordrende – det er krevende, og det kan bli dramatisk. 




Jeg har lyst til å starte med å si at regjeringspartiene selvfølgelig er opptatt av den norske konkurransekraften. Eksportsektoren er helt nødvendig for at vi skal kunne ha et høyt velferdsnivå, og det er svært viktig at vi legger til grunn rammebetingelser som opprettholder eller styrker vår konkurransekraft. Det viktigste fundamentet er selvfølgelig å føre en ansvarlig økonomisk politikk som bidrar til lav rente og riktige valutakurser. Økonomisk stabilitet og stabile rammevilkår er altså fundamentet, i tillegg til, som noen har vært inne på, at vi også må satse på et høyt nivå når det gjelder forskning og utdanning, nettopp for å fremme innovasjon og produktivitetsvekst. Ny forskning viser at den norske modellen med høyt velferdsnivå og sentraliserte lønnsoppgjør bidrar til produktivitetsvekst og høy innovasjonsgrad i tillegg til høy sysselsetting. Over 200 000 nye jobber fra 2005 til 2009 er en sterk understreking av den innovative kraften som finnes i norsk økonomi. 




Fra representanten Lødemel blir det framsatt en påstand om at vi bruker for mye oljepenger og fører en for ekspansiv budsjettpolitikk, og at det er en del av problemet. Jeg kan berolige med at vi også tar dette på største alvor. At budsjettpolitikken er ekspansiv, kan jeg slutte meg til. Men det er et budsjett for høy sysselsetting og lav ledighet. Kraftige tiltak er iverksatt, og kraftige tiltak ligger i budsjettet for 2010 nettopp for å sikre høy sysselsetting og lavest mulig ledighet. 




I Høyres alternative statsbudsjett for 2010 reduserer de – ifølge Høyre selv – det oljekorrigerte underskuddet med 2,3 milliarder kr, eller 0,1 pst. av BNP, i Fastlands-Norge. Realiteten er selvfølgelig sånn at det blir galt av Høyre å definere forskjellene mellom Høyres forslag og Regjeringens forslag som forskjellen mellom å være ansvarlig og å legge fram en ekspansiv budsjettpolitikk, spesielt så lenge en også kan legge til at mange av de innsparingsforslagene Høyre foreslår, i høyeste grad er fiktive. 




Men til de utfordringene vi står overfor i maritim sektor: Situasjonen er alvorlig, og det er grunn til å ha en særlig oppmerksomhet rettet mot sektoren. Hovedårsaken er jo, som statsråden sa, sviktende globale markeder. Og det er jo ikke sånn at det er negativt at statsråden reiser rundt og henter inn kunnskap og er i dialog med de bedriftene som er utsatt. Tvert om, det er særdeles positivt at en prøver å beskrive problemene sammen med den utsatte sektoren, prøver å lete etter de gode tiltakene, de som virker. Det er det som er krevende, og det er det som er utfordringen. 




Så synes jeg det er viktig at en har en diskusjon hvor opposisjonen også er med, at en tar med innspill i et videre arbeid og i en vurdering om hvorvidt en må sette inn tiltak og hvordan tiltakene eventuelt skal være. 




Så har vi hørt at Flåtten har gjentatt sin – skal vi si – normalprosedyre om skattereduksjoner for næringslivet på generelt grunnlag. Jeg er ikke helt sikker på om det er det som vil hjelpe maritim sektor spesielt, men han har nevnt det. Han har også nevnt avskrivningssatsene og fleksibiliteten i GIEK og virkemiddelapparatet. Det siste er jeg for så vidt enig i. Det er veldig viktig nå å vurdere fleksibiliteten og muligheten for å styrke fleksibiliteten i tiden framover, slik at den kan favne om der problemene er. 




Så er dette med offshoreindustrien tatt opp, og det har vært flere debatter om dette i salen denne uken. Det er ingen tvil om at sånn som situasjonen nå er, skjønner jeg oljeindustrien hvis de er litt avventende til investeringer, nettopp med tanke på vurderingen om prisingen i markedet nå er riktig med de markedsutsiktene som foreligger. Derfor er det ikke noe galt i å prøve å stimulere til investeringer også fra oljeindustriens side. Tvert om, de bør utfordres på det, for de er helt avhengige av at leverandørindustrien opprettholder kunnskapsnivået sitt i en lavkonjunkturfase. 




Så er det også mange andre ting som kan vurderes for å avhjelpe situasjonen, både når det gjelder forskning, utvikling, fleksibilitet i permitteringsordninger osv. Jeg er overbevist om at denne regjeringen og statsråden vil gjøre det, og jeg er veldig glad for at statsråden har en solid kunnskapsbase. 




Helt til slutt: Jeg synes denne uken minner meg litt om tilsvarende tid forrige år, da det ble uttalt: for sent og for lite. 




 Takk til alle for deltakelse i debatten. 




Det er ganske underlig at en interpellasjon som ble skrevet for en måned siden, er atskillig mindre bekymret i sin utforming enn den unisone bekymringen som kommer frem i salen her i dag, fra opposisjonen og fra posisjonen. Det bygger opp en betydelig forventning til næringsministeren. Og det er jo ikke slik som representanten Aasland sier, at vi har kritisert at næringsministeren reiser rundt. Tvert imot, jeg har gitt ham komplimenter for det i denne salen flere ganger. Han må reise rundt for å se og reise tilbake til regjeringskvartalet og se hva han kan gjøre. 




Slik jeg har oppfattet næringsministeren i denne debatten – hvis jeg prøver å se hva jeg synes jeg hører om hva han kan tenke seg å gjøre – forstår jeg at han kanskje kan være enig i at det å fjerne den ekstraordinære avskrivningen som ble gjennomført i tiltakspakken, var galt. For nå snakker han om at vi har levetidsanalyser og verdiforringelsestid – nå har faktisk Finansdepartementet begynt å gå tilbake på sine gamle analyser om dette. Jeg hører næringsministeren snakke om bransjespesifikke ordninger, og nettopp dette med avskrivningssatsene må jo være en slik bransjespesifikk ordning. 




Så høres det ut som om det er enighet om at man skal få mer fleksibilitet i GIEK-systemet. Jeg tror det ville være bra hvis man kanskje også kunne få fiskebåtene inn i dette. Det kan utløse betydelige investeringer. 




Når situasjonen har utviklet seg så mye fra denne interpellasjonen ble fremmet for en måned siden og til i dag, hvordan vil det se ut om to måneder? Det store spørsmålet for næringsministeren blir: Har han tenkt å vente til oktober, når budsjettet for neste år kommer, eller vil han sette inn tiltak senest i revidert budsjett? Jeg tror at han bør tenke igjennom dette når han reiser rundt og samler inntrykk. 




Så til et par av talerne fra Arbeiderpartiet, som gjentar mantraet om «for lite» og «for sent», som skulle ha kommet fra opposisjonen i fjor høst. Vi deltok i alle de store finansieringspakkene, og vi bidrog til å ekspedere dem på rekordtid i Stortinget. Det opposisjonen sa, var at tiltakene var rettet for mye inn mot det offentlige. Pakkene var greie, men det burde vært mer som stimulerte den private delen av økonomien, ikke minst eierskapsdelen, som går nettopp på dette med å styrke egenkapitalen via skattene. 




 Først vil jeg takke for mange gode innspill. 




Det er tydelig at det i Stortinget er en bred politisk forståelse for den alvorlige situasjonen som verfts- og leverandørindustrien kan komme i neste år, og særlig i 2011. Mange av representantene har også fått med seg mange av de gode, kreative og innovative ideene som fins i bransjen selv, om nye markeder, enten det dreier seg om vindmøller, miljøteknologi, spesialskip eller andre satsinger. Det er positivt, for det betyr at vi har stortingsrepresentanter som er i nær kontakt med bransjen, med bedriftene, og får gode innspill. 




Jeg tror vi skal legge til rette for brede og gode ordninger. Vi har f.eks. en rekordhøy sum i 2010-budsjettet til miljøteknologi. Vi har Innovasjon Norge, med sine ordninger. Vi har støtteordninger på andre felt når det gjelder finansiering, og vi har støtteordninger spesifikt rettet inn mot miljøvennlige løsninger, osv. Men jeg tror vi skal overlate til bedriftene å finne de praktiske, konkrete prosjektene. De vet best hvor markedene er, og de vet best hvordan kundegrunnlaget er. De vet antakelig også best i hvilken retning markedene utvikler seg når krisen går over. Vi har våre heleide eller deleide statlige bedrifter. Dem skal vi støtte godt opp om og gi gode betingelser, men på forretningsmessige vilkår. 




Så er det alltid slik at i tillegg til gode ideer og konstruktiv dialog vil alle slike debatter få et visst preg av politisk spissformulering. Jeg anser særlig Venstres beskrivelse av forskningsinnsatsen som godt innenfor den kontoen. Forskningsbudsjettet for 2010 har en rekordøkning og er norgeshistoriens største forskningsbudsjett. Jeg tror vi må helt tilbake til høsten 2001 – da budsjettet til daværende forskningsminister hadde en økning på 1,3 milliarder kr – for å finne maken til økning på forskningsbudsjettet. Jeg skal unnlate å nevne navnet på den forskningsministeren! 




Vi er omtrent på OECDs gjennomsnitt når det gjelder offentlig forskning, men vi henger etter på den private forskningen, bl.a. på grunn av strukturen på vårt næringsliv. 




Dette med å dimensjonere krisetiltakene er en vanskelig sport. Det er helt riktig, som det ble sagt fra talerstolen her, at høsten 2008 ble vi kritisert for at budsjettet for 2009 var for ekspansivt – særlig av representanten Sanner. Da krisepakken kom i januar, var det for lite og for sent, og nå er det innstramming som gjelder igjen. Så det er vanskelig. Dette er krevende. Det er vanskelig å se inn i krystallkulen, men erfaringene hittil viser at Norge har klart seg usedvanlig bra, og det skal vi fortsette å legge opp til. 




 Dermed er debatten i sak nr. 5 avsluttet. 





                    
                    
                    

