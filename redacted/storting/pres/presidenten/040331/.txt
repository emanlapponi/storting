 Presidenten vil foreslå at
det velges en settepresident for Stortingets møte
i dag – og anser det som vedtatt.

Presidenten ber om forslag på settepresident.

  Jeg foreslår Elisabeth Røbekk
Nørve.

 Elisabeth Røbekk Nørve
er foreslått som settepresident. – Andre
forslag foreligger ikke, og Elisabeth Røbekk
Nørve anses enstemmig valgt som settepresident for Stortingets møte
i dag.

Representanten Øystein Hedstrøm vil
framsette et privat forslag.

  På vegne av Lodve Solholm og meg
selv vil jeg fremme et forslag om å etablere
et nytt landsdekkende såkornfond som skal gjøre
det lettere for nye kunnskapsbedrifter å finansiere sin
virksomhet i oppstartfasen.

 Representanten Øyvind Vaksdal vil framsette
et privat forslag.

 På vegne av representantene Øyvind
Korsberg, Per Sandberg og meg selv vil jeg fremme forslag om en
tiltaksplan for bygging av gasskraftverk i Norge med samme
krav til CO2-håndtering som i EU.

 Representanten Knut Storberget vil framsette
et privat forslag.

 På vegne av representantene Anne
Helen Rui, Gunn Karin Gjul og meg selv vil jeg fremme forslag om
regelendringer og tiltak for å redusere straffesaksbehandlingstida.

 Forslagene vil bli behandlet på reglementsmessig
måte.





                    
                    
                    

 Stortinget mottok mandag meddelelse fra
Statsministerens kontor om at følgende regjeringsmedlemmer
vil møte til muntlig spørretime:

	statsminister Kjell Magne
Bondevik

	statsråd Torild Skogsholm

De annonserte regjeringsmedlemmene er til stede,
og vi er klare til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes reise seg. –

Vi starter da med første
hovedspørsmål, fra representanten Jens Stoltenberg.

 Jeg har et spørsmål til statsministeren.

En av de største urettferdighetene
i dagens pensjonssystem er at mange hundre tusen arbeidstakere ikke
har tjenestepensjon. De har bare folketrygden og har derfor dårligere
pensjon enn flertallet av norske pensjonister.

Arbeiderpartiet har derfor lenge støttet
kravet om at det innføres tjenestepensjon
for alle. Vi var derfor dypt uenige med finansminister Per-Kristian
Foss, som tidligere i år sa at det var uaktuelt for Regjeringen å bidra
til tjenestepensjon for alle
lønnstakere ved årets lønnsoppgjør.
Jeg er glad for at Regjeringen nå ser ut til å ha snudd,
og at det nå kommer signaler om at Regjeringen likevel
er innstilt på å bidra.

Arbeiderpartiet
mener at man i utgangspunktet bør ha en mest
mulig samlet behandling av forslagene fra Pensjonskommisjonens innstilling,
men vi er villige til å gjøre et unntak for tjenestepensjon,
slik at vi får en avklaring av dette viktige spørsmålet
så raskt som mulig.

Mitt spørsmål til statsministeren
er derfor: Hvis Regjeringen likevel bestemmer seg for å anbefale
lovfestet tjenestepensjon
for alle, når kan Regjeringen være klar
til å fremme konkrete lovforslag for Stortinget?

 Det framgår av Pensjonskommisjonens
innstilling at representanter for et stort flertall av de politiske
partiene ønsker en pensjonsordning
i arbeidsforhold for dem som i dag ikke har det. Det er
et synspunkt som altså også deles av
de tre regjeringspartiene, og dermed Regjeringen.

Jeg fikk i går kveld et brev fra partene
i lønnsoppgjøret, Fellesforbundet og TBL, om dette.
De vil få et svar fra meg i ettermiddag eller
i kveld. Det ville være galt av meg nå fra
Stortingets talerstol å si hva jeg vil svare i dette brevet
til partene som har henvendt seg, men jeg kan gi uttrykk for den
generelle holdning at Regjeringen er positiv til et inntektspolitisk
samarbeid. Vi er positive til å finne en ordning for dem
som i dag ikke har pensjon i sine arbeidsforhold.
Men å gå mer inn på tidspunkt og andre spørsmål
som er reist i dette brevet fra partene i lønnsoppgjøret,
ville være galt av meg å gjøre
på dette tidspunkt. Vi kommer til å svare partene
i et brev i ettermiddag.

 Det som var problemet, var at finansministeren
var kraftig motstander av å gå videre med lovfesting
av tjenestepensjon for alle,
og at Høyre også har vært
imot det i Pensjonskommisjonen. At det nå ser ut til å bli
bredere enighet, ikke minst etter at Fellesforbundet
og LO har stilt kravet i lønnsoppgjøret, er jeg
veldig glad for.

Det Regjeringen har varslet, er en stortingsmelding om
pensjon. Det er bra, men der ligger det ikke en invitasjon
til Stortinget til å fatte konkrete lovvedtak. Derfor kan
det lett gå mange år før det faktisk
kommer på plass tjenestepensjon, dersom man skal vente
på behandlingen av en stortingsmelding og deretter et lovforslag.
Det Arbeiderpartiet nå signaliserer,
er at vi er beredt til å behandle lovforslag, konkrete
vedtak, så raskt som mulig i denne stortingsperioden, slik
at vi kan få på plass en ordning som retter opp
denne urimelige urettferdigheten.

Jeg aksepterer at statsministeren vil vente
med å svare, så lenge svaret i kveld er positivt,
nemlig at vi sier ja til lovfestet tjenestepensjon
i denne perioden!

 For det første er jeg litt
forundret over at en tidligere statsminister går så sterkt
inn i spørsmål som nå behandles i et
lønnsoppgjør under meglingsfasen. Der hadde jeg ventet
at Stoltenberg av respekt for prosessen hadde vist større
tilbakeholdenhet.

For det andre er det en litt paradoksal
holdning at Arbeiderpartiet vil ha
bedre tid til å arbeide med de store pensjonsspørsmål,
men på dette punkt, hvor en ikke har utredet
saken ferdig i Pensjonskommisjonen, har Arbeiderpartiet
mye større hastverk. Det er en litt underlig holdning.
Det som 

ikke

 er utredet skikkelig, har
en hastverk på og er klar til å vedta en lov om
veldig snart; det som 

er

 utredet, vil
Arbeiderpartiet ha mer tid på enn
det Regjeringen har lagt opp til.

Men jeg skal se bort fra det. Regjeringen skal
behandle dette saklig. Vi skal besvare brevet som vi har fått
fra partene.

Det er et poeng at hvis dette hadde blitt tariffestet,
så hadde det bare gjeldt ca. 100 000
av de mange som i dag ikke har en slik ordning. Det er
derfor ikke en god løsning, og det er det finansministeren
primært har vært opptatt av her. Han er ikke
kraftig imot at vi skal bidra, slik Stoltenberg framstiller
det.

 Det blir oppfølgingsspørsmål – Bjarne Håkon
Hanssen.

 Spørsmålet om pensjon
engasjerer folk over hele landet, og det engasjerer også i
betydelig grad i denne salen.

Folketrygden har siden etableringen vært
det viktigste sikkerhetsnettet i det norske
velferdssamfunnet. De store pensjonsforpliktelsene utfordrer folketrygden
som system, og vi registrerer tydelig at det gjør folk
usikre. Vår viktigste velferdsutfordring
er derfor å sikre pensjonene.

Hvordan kan statsministeren forsvare at Regjeringen
i en slik situasjon legger opp til nye, store skattelettelser, som
så til de grader svekker statens framtidige inntekter, og
dermed svekker statens framtidige evne til å finansiere gode
pensjonsordninger i folketrygden?

 Jeg er enig i at å sikre pensjonene
for framtiden er vår viktigste
velferdsutfordring. Bakgrunnen for Pensjonskommisjonen, som for øvrig
ble nedsatt av arbeiderpartiregjeringen som Bjarne Håkon
Hanssen var medlem i, er at dagens system ikke er økonomisk
bærekraftig lenger. Det må endringer til. Det
kan bli en del ubehagelige endringer også, men det må storting
og regjering være voksne nok til å foreta, nettopp
for å sikre pensjonene for framtiden.

Jeg er ikke enig i det Bjarne Håkon
Hanssen sier om at det Regjeringen har varslet når
det gjelder skatt, vil svekke vårt arbeid for pensjoner
og velferd i framtiden. Tvert om, våre skatteforslag
tar sikte på å øke verdiskapingen i næringslivet,
skape et mer rettferdig system og oppheve den store forskjellen mellom
dem som har store kapitalinntekter, og dem som har tilsvarende lønnsinntekter – det
er den store urettferdigheten i dagens skattesystem. Etter
mitt syn vil et slikt system, som er mer rettferdig og mer bedriftsvennlig, øke
inntjeningen og bedre velferdsgrunnlaget for framtiden.

 Harald T. Nesvik – til oppfølgingsspørsmål.

 Jeg vil gjerne tilbake til hovedspørsmålet
fra representanten Stoltenberg.

Den forvirringen som har oppstått
på det nåværende tidspunkt, knyttet til
en eventuell lovfesting av tjenestepensjonsordninger,
skyldes i stor grad Regjeringen selv, fordi finansministeren tidligere
var ute og uttalte at dette ikke var politikken fra Regjeringens
side, men så fikk vi en opptreden i media i går
der man kunne få et helt annet inntrykk.

Pensjonskommisjonen tar sikte på at
den nye pensjonsreformen, som skal gjelde i mange, mange år
framover, skal innføres fra ca. 2010. Spørsmålet
mitt til statsministeren, som det faktisk bør svares på,
er: Er man villig til å ta ut en liten del av den store
pensjonsreformen for å behandle den nå, og ikke
se det i den totale helheten, som det har vært lagt til
grunn tidligere?

 Vi er villige til å sette i gang en
prosess når det gjelder spørsmålet om
pensjon i arbeidsforhold for dem som i dag ikke
har det. Men hvis en leser Pensjonskommisjonens rapport, vil en
se at det er nettopp det spørsmålet som
er minst utredet, og det er ikke flertall for noen
modell. Da er det litt paradoksalt hvis også Nesvik
har den holdningen at det som er dårligst utredet, og hvor
det ikke er et flertall i kommisjonen, det kan vi behandle
raskest, mens det som er utredet, og hvor det er et bredt flertall,
det må vente mye lenger.

Regjeringen ønsker selvsagt å få avklart
dette så raskt som mulig, men det kreves faktisk fortsatt
et visst utredningsarbeid for å få dette til,
bl.a. fordi kommisjonen ikke ble enig og ikke
fikk utredet dette ferdig. Det var jo dette ene punktet kommisjonen ikke
klarte å samle seg om, dessverre.

Men vi skal ytterligere utdype dette i kveld
i vår brevveksling med partene i lønnsoppgjøret.

 Sigbjørn Molvik – til
oppfølgingsspørsmål.

 Det er store urettferdigheter i pensjonssystemet, også i
det forslaget som flertallet i Pensjonskommisjonen har fremmet.
Jeg forstår nå at det er noe uklart hva Regjeringa
vil komme til å lande på når det gjelder
lovfestet tjenestepensjon.

Hvis Regjeringa ikke vil bidra til
en slik lovfestet tjenestepensjon, hvilke andre tiltak
ser statsministeren for seg i pensjonsordningene som kan bidra til
mye større rettferdighet når det gjelder pensjoner?

 Vi har sagt at vi ønsker å bidra
når det gjelder pensjoner i arbeidsforhold for dem som
i dag ikke har det. Det er ca. 900 000 personer
som ikke har det. Blant dem er det en del selvstendig
næringsdrivende, og det er også en del
studenter og skoleungdom som har mindre deltidsjobber.
Det vi derfor primært er opptatt av, er lønnsmottakere
som ikke har det. Hvis dette bare skal tariffestes, vil
det omfatte ca. 100 000 av disse. Det vil altså være
en rekke arbeidstakere som vil falle utenom. Personlig er jeg derfor
mer opptatt av ordninger som vil favne alle lønnsmottakere
i arbeidsforhold som i dag ikke har en slik ordning. Dette
krever et visst videre utredningsarbeid. Det kan en bare lese
Pensjonskommisjonens rapport for å finne ut. Men Regjeringen
er positiv til at vi skal finne ordninger for disse.

 Marit Arnstad – til oppfølgingsspørsmål.

 Jeg har en viss forståelse for at
statsministeren ikke synes det er enkelt raskt å ta
stilling til et spørsmål som er såpass
komplisert, samtidig også med vissheten i bakhodet
om at dette kan få betydning ikke bare
for lønnsoppgjøret, men også for hele
den videre behandling av pensjonsreformen.

Statsministeren var inne på at
det i dag er 900 000 personer som ikke omfattes
av tjenestepensjon. Av dem er det ca. 450 000 som heller ikke
vil være omfattet av en lovfesting av tjenestepensjon.
Det gjelder sjølstendig næringsdrivende, enkeltmannsforetak,
deltidsansatte, primærnæringene osv. Hvorledes
vurderer Regjeringen situasjonen til den gruppen mennesker? Hvorledes
vurderer en å trygge framtidige pensjonsmuligheter for
den gruppen i befolkningen?

 Det er nettopp slike spørsmål
som representanten Arnstad nevner, som viser at dette er litt mer
komplisert enn Arbeiderpartiet og
Fremskrittspartiet tydeligvis gir uttrykk
for. Det er dette som gjør at det kreves et videre arbeid
med denne saken; det er liksom ikke bare straks å fremme
et lovforslag, uten å arbeide mer med det. Jeg er opptatt
av at en må finne ordninger for de gruppene som representanten
Arnstad her nevnte, som gjør at de også får
en trygghet for sin pensjon.

Den moderniserte folketrygden tar sikte på å garantere alle
en mistepensjon som skal gi en trygghet i bunnen. Så er
det ønskelig at en har pensjoner utover det i form av tilleggspensjoner,
som vil øke etter hvert som tiden i arbeid øker – og
at en kan få pensjoner i arbeidsforhold. At noen
mennesker på toppen av det igjen også har sine
private pensjoner, er opp til den enkelte. Det er slik dette bør
bygges opp. Det vil også sikre de grupper som
Arnstad nevnte.

 Vi går videre til neste
hovedspørsmål.

 Jeg har også et spørsmål
til statsministeren, men med et annet tema.

Norsk økonomi er nå inne
i en dyster utvikling. Veksten i bruttonasjonalproduktet
er svært lav, lavere enn lagt til grunn både i
langtidsprogrammet og i statsbudsjettet for 2004. Da Regjeringen
la fram sitt budsjett for 2004, var det med optimisme
med hensyn til at de skulle angripe arbeidsledigheten, og forhåpentligvis
redusere ledigheten. Nå viser tall at ved utgangen av februar
i år er det 97 000 helt ledige, som tilsvarer
4,1 pst. av arbeidsstyrken. Det er altså nesten
4 500 flere ledige enn på samme tidspunkt i 2003.

Er det slik at Regjeringen nå før
revidert nasjonalbudsjett ser denne utviklingen, og i revidert vil
komme med tiltak som virkelig angriper arbeidsledigheten, istedenfor å sitte
passiv?

 Regjeringen sitter ikke passiv. For
det første er det fremmet en rekke forslag også i
det statsbudsjettet som vi fikk forlik med Arbeiderpartiet
om, som skal øke sysselsettingen, bl.a. gjelder det en
rekke byggeprosjekt, en rekke samferdselsprosjekt osv.

Det viktigste for å få fart
i sysselsettingen er selvsagt å holde kostnadsnivået
lavt, slik at norske bedrifter både kan
trygge utsatte arbeidsplasser og skape nye. Der hadde dessverre
Fremskrittspartiets forslag vært en veldig dårlig
medisin, med det voldsomme pengeforbruket dette partiet
går for.

Jeg synes nok representanten Sandberg tegner
et altfor mørkt bilde av norsk økonomi nå.
Vi har hatt en lav vekst – det er helt riktig – i
et par år. Men den tar seg nå opp, og prognosen
tyder på at vi kan få en vekst i bruttonasjonalproduktet
i dette året på ca. 3 pst., og tilsvarende inn
i neste år. Dermed vil sysselsettingen kunne ta seg opp,
og vi ser allerede tegn på det. Tallet fra Aetat som representanten
Sandberg refererte når det gjelder ledigheten, er selvsagt
altfor høyt, det er jeg helt enig i. Det tallet må vi
få ned. Men nå har det i hvert fall flatet ut. Det
er en viss tendens til nedgang i de siste månedene, sett
under ett, og vi har grunn til å tro at det vil kunne gå ytterligere
ned, spesielt i annet halvår 2004.

Det som gjør at det nå har
blitt fart i økonomien igjen, er den lave renten
og den lave kronekursen. Selv var jeg senest i forrige
uke i et møte med næringslivet i Romsdal og
Sogn og Fjordane. Det var en helt annen tone enn det var
for ett år siden. Nå er optimismen tilbake. Eksporten øker
betydelig, investeringene øker, og de ser lyst på framtiden.
Det synes jeg representanten Sandberg skulle få med seg,
istedenfor her å tegne et dystert bilde. De som er ute
i det praktiske næringslivet, har faktisk nå en annen
oppfatning.

 Jeg registrerer at statsministeren velger å angripe
andre partiers positive forslag med hensyn til å redusere
sysselsettingen, istedenfor å se på sin egen argumentasjon
og fallitt i forhold til den politikken som ble lovt i budsjettet
for 2004.

Jeg vil også gjerne referere
til at Norges Bank nylig kom med tall som indikerer svært lave
investeringer i bedriftene. Veksten i bedriftenes kredittetterspørsel
var negativ andre måned på rad. Selv
med en ekstremt lav rente har bedriftene problemer
med å finne lønnsomme investeringsprosjekter.
Så min påstand til det at statsministeren står
her og tegner et så lyst bilde, er at en faktisk har den
motsatte effekt.

For andre år på rad
er det et parti som har fremmet omfattende forslag her i Stortinget
som går på konkrete tiltak for å redusere
arbeidsledigheten. På samme tidspunkt i fjor ble det også gjort,
uten at regjering eller storting fulgte opp forslagene
på noen slags måte. Så mitt spørsmål
er igjen: Akter statsministeren og Regjeringen nå i revidert å komme
tilbake med aktive tiltak for virkelig å prøve å redusere
sysselsettingen, istedenfor å tegne et bilde som er rosenrødt,
og som ikke stemmer med de faktiske forhold?

 Først må jeg få lov å si
til representanten Sandberg at når han beskylder Regjeringen
for å være passiv – noe som
selvsagt er helt feil – må han tåle å høre
litt om konsekvensene av sitt eget partis politikk. Det var bare
fakta jeg påpekte.

Når det gjelder bildet av situasjonen
i norsk økonomi og næringsliv, skal jeg ikke
tegne denne rosenrød, men når representanten Sandberg
startet med å si at den er dyster, er altså ikke
det i samsvar med hva folk ute i det levende næringslivet
nå sier. De er glad for at Regjeringen har ført
en politikk som har gjort dem konkurransedyktige igjen, og som gjør
at eksporten har økt betydelig i mange fylker i landet,
bl.a. på Nord-Vestlandet, hvor jeg var sist uke.

I revidert nasjonalbudsjett skal vi fremme
de forslag og den politikk som vi mener er tilpasset kampen
mot arbeidsledighet. Det kan representanten Sandberg være trygg
på. Men vi kan ikke gjøre det bare
ved å pøse på med penger, som
gjør at renten, priser og kronekursen igjen stiger. Da ødelegger
vi for sysselsettingen.

 Det blir oppfølgingsspørsmål – Jens Stoltenberg.

 Det grunnleggende problemet
i norsk økonomi nå er at selv om økonomien
og konjunkturene er i ferd med å snu og veksten
er i ferd med å ta seg opp – noe som er bra – er
arbeidsløsheten i ferd med å bite seg fast på et høyt
nivå. Og det vi har sett i mange andre land også,
er at når ledigheten først har kommet opp på et
nivå, er det veldig vanskelig å presse
den ned igjen, selv om veksten tar seg opp. Ledigheten
går lettere opp enn ned. Derfor må det mobiliseres kraftig
for å presse ledigheten ned igjen, selv om økonomien
snur.

Vi har hatt over 100 000 arbeidsledige
i Norge før, men den gangen ble det mobilisert
massivt for å få ledigheten ned. Derfor lyktes
vi med å få ledigheten ned i 50 000–60 000.
Nå har Regjeringen sagt at den er fornøyd
med den økonomiske utviklingen, selv om ledigheten ser
ut til å stabilisere seg rundt 100 000. Det kan
godt hende den går noe ned av seg selv, men utsiktene er
at den vil bli værende på et svært høyt
nivå, selv om den økonomiske veksten
tar seg opp. Derfor trengs det mye mer målrettet innsats
mot ledigheten. Det er riktig at budsjettforliket gav mer i tiltak,
men vi trenger ytterligere opptrapping i kampen mot ledigheten.

 For det første er jeg enig
med representanten Stoltenberg i at det er vanskeligere å presse
ned igjen en ledighet som er kommet på et for høyt
nivå, enn det ofte er å se at den fyker
opp. Derfor vil ikke Regjeringen sitte passiv og se på at
den ligger på et nivå på 97 000.
Jeg kan forsikre representanten Stoltenberg om at Regjeringen ikke
er fornøyd med et slikt ledighetsnivå – hvis
det var det han forsøkte å skape et inntrykk av.

Vi er selvsagt tilfreds med at det nå er
en helt annen optimisme i norsk næringsliv når
det gjelder mulighetene for å trygge og å skape
nye arbeidsplasser. Det er faktisk et hovedmål for denne
regjering. Vi tilpasser den økonomiske situasjonen og tiltakene
mot ledighet, for å få ledigheten ned igjen. Det å gi
folk et arbeid er faktisk for Samarbeidsregjeringen en hovedsak
i den økonomiske politikken. Jeg regner med at representanten
Stoltenberg også er enig i at vi ikke
må gjøre det på en måte
som bare fyrer opp igjen under en pris-, rente- og kronekursøkning.
Da har vi jo virkelig ødelagt for sysselsettingen.

 Kjetil Bjørklund – til
oppfølgingsspørsmål.

 Arbeidsledigheten i Norge er høy,
altfor høy, og den har bitt seg fast til tross for at renten
synker. Det eneste som nå rører seg vesentlig
oppover i Norge, er prisene i boligmarkedet.

Det er på tide å være
konstruktiv. SV har lansert en tiltakspakke mot arbeidsledighet
som vil kunne gi 20 000 nye arbeidsplasser innenfor
ulike felt, f.eks. ved forsert utbygging av skolebygg og sosial
boligbygging, rassikring, satsing på fornybar energi og
alternative energikilder, økt utvinningsgrad i Nordsjøen,
jernbaneutbygging og flere andre tiltak. Hvordan stiller
statsministeren seg til denne pakken?

 Vi kommer tilbake til den økonomiske
politikken i revidert nasjonalbudsjett. Mange av de tiltakene som
representanten Bjørklund nevnte, er tiltak som allerede
ligger inne i budsjettet. Men jeg skjønner at
SV vil ha en ytterligere økning på de ulike felt.
Det er for øvrig interessant at
SV går inn for økt utvinningstakt i Nordsjøen – det
er nye takter fra SV. Vi skal studere alle disse forslagene.

Det er også riktig, det
representanten Stoltenberg var inne på,
at vi hadde – det var faktisk under en arbeiderpartiregjering – en
mye høyere ledighet tidlig på 1990-tallet. Da
var det desto større grunn til tiltak for å få den ned.
Så høy ble heldigvis aldri ledigheten
under Samarbeidsregjeringen, som under Arbeiderpartiet. Men den
er altfor høy, og vi skal gjøre hva vi kan for å presse
den ned. Jeg kan ikke fra Stortingets talerstol nå ta
stilling til alle de forslagene som representanten Bjørklund
nevnte.

 Kenneth Svendsen – til oppfølgingsspørsmål.

  Statsministeren sier til Sandberg
at Regjeringen ikke er passiv. Men når det gjelder
Nasjonal transportplan for den neste perioden, har
man faktisk en reduksjon de første årene
på 545 mill. kr i forhold til vedtatt
Nasjonal transportplan – pluss 600 mill. kr
pr. år som Sem-erklæringen har lovet det norske
folk.

Så sier statsministeren
at det er ikke så dystert. Men det er veldig
dystert for de 100 000 menneskene som går arbeidsledige
og står i kø. Det er ca. 10 000 anleggsarbeidere
som går ledige og hever arbeidsledighetstrygd. Det er en økning
i antall drepte i trafikken på grunn av at vi ikke
investerer i nye og bedre veier, firefeltsveier med midtdeler.
Vil det ikke være bedre å sette
disse 10 000 anleggsarbeiderne i arbeid for å bygge
opp dette landet, for å redde alle de livene
som går tapt i trafikken i dag, og alle som blir
skadd i trafikken i dag, pluss å få næringene
ute i distriktene og rundt om i dette landet på fote igjen,
slik at de kan konkurrere og levere produktene sine til
markeder ute i Europa og i det sentrale østlandsområdet,
og tjene penger på det?

 Forskjellen mellom Regjeringen og
Fremskrittspartiet når det
gjelder Nasjonal transportplan og også en
del andre viktige saksområder, er at vi må sette
dette inn i en ansvarlig økonomisk
ramme. Det gjør vanligvis ikke Fremskrittspartiet.
De har en rekke forslag som i og for seg isolert sett kan virke
fornuftige, men summen av dem blir ufornuftig, fordi det skaper
en økonomisk utvikling som undergraver sysselsettingen.
Det hjelper ikke å sette noen i arbeid
ett sted, hvis en tar fra langt flere arbeid på grunn av
at en sprenger ansvarlige økonomiske rammer.

Regjeringen har prioritert veiformål.
Vi økte bevilgningen i forslaget for inneværende års
budsjett med ca. 700 mill. kr. Det var
det høyeste nivået på mange år.
Når det gjelder Nasjonal transportplan
for neste periode, har vi lagt opp til at vi for vei- og jernbaneformål
sett under ett vil ha 1 milliard kr mer pr. år
enn nivået på bevilgningene for 1998–2001,
og 370 mill. kr høyere pr. år
enn bevilgningsnivået i snitt for årene 2002–2004.
Så det ligger en økt satsing fra Regjeringen.

 Ola D. Gløtvold – til
oppfølgingsspørsmål.

 Jeg har også lyst til å kommentere
så vidt ledigheten i bygge- og anleggsbransjen og veistandarden.

Jeg mener at man burde bruke
ekstra midler for å sette ledige hender og maskiner
i gang, slik at man kunne bedre veistandarden og dermed
infrastrukturen, som igjen ville gi bedre rammevilkår
for næringslivet. Det måtte være verdiskaping
og ville legge grunnlaget for økt sysselsetting
og vekst.

Så et lite spørsmål:
Den økte ledigheten har ført til at svært
mange funksjonshemmede og yrkesvalghemmede har
blitt stengt ute fra arbeidslivet. Regjeringen har videreført
avtalen om inkluderende arbeidsliv. Der skal man spesielt
fokusere på denne gruppen. Hva vil Regjeringen nå gjøre
for at funksjonshemmede og yrkesvalghemmede i
større grad skal få tilgang til arbeidslivet
og dermed bli sysselsatt, slik at de får en meningsfylt
hverdag, med egen inntekt?

 For det første vil jeg si
at Regjeringen sammen med partene i arbeidslivet
fornyet og justerte IA-avtalen før jul. Det viser seg dessverre
at virkningen, spesielt når det gjelder sykefraværet, ikke
har blitt slik som forutsetningen var. Hvis IA-avtalens mål
om en reduksjon i sykefraværet på 20 pst.
i 2005 hadde blitt realisert, hadde storting og regjering hatt nesten
10 milliarder kr mer til disposisjon på budsjettet
til andre formål enn det vi har. Det sier lite
grann om hvilke tallstørrelser vi her står overfor.

Når det gjelder de gruppene som representanten
Gløtvold nevnte, er det i henhold til IA-avtalen lagt opp
til en mer aktiv oppfølging i forhold til dem. At flere
vil kunne ha en midlertidig uførhet, følges opp,
slik at man eventuelt kan komme tilbake uten å bli
langvarig uføretrygdet. Når det gjelder attføring,
skal det være en tilsvarende rask oppfølging
for å få folk tilbake i arbeidslivet
helt eller delvis.

 Vi går videre til neste
hovedspørsmål.

 : Jeg har et spørsmål til
statsministeren.

I det siste halve året har det blitt
lagt fram to store reformer. Den første er pensjonsreformen,
og ved framleggelsen sa kommisjonens leder klart at pensjonssystemet ikke
var egnet til å drive fordelingspolitikk gjennom.

Så har vi fått en skattereform,
og Regjeringen har lagt fram sin skattemelding. Finansministeren
har vært ganske klar på at skattesystemet ikke
er spesielt godt egnet til å drive fordelingspolitikk
gjennom. Begge disse reformene bidrar til det samme, nemlig å øke
forskjellene mellom dem som har minst, og dem som har
mest.

Kristelig Folkeparti har
nettopp hatt nytt landsmøte og valgt ny leder.
Han har slått fast at en mer rettferdig fordeling skal være
en hovedsak for Kristelig Folkeparti. Er skattereformen,
som øker forskjellene mellom dem som har mest,
og dem som har minst, i tråd med Kristelig Folkepartis
fordelingspolitikk?

 Ja, fordi jeg mener at framstillingen
fra Heidi Sørensen er feil. Skattereformen legger opp til
et mer rettferdig skattesystem. Den store urettferdigheten i dagens
skattesystem er at de med store kapitalinntekter betaler bare 28 pst.
skatt av sine inntekter. En med tilsvarende lønnsinntekt
kan betale opptil 55 pst. i marginalskatt. Det er den store
urettferdigheten, og det er denne regjering som foreslår
noe konkret for å få slutt på den,
ved at vi har foreslått en form for utbytteskatt og en
noe redusert marginalskatt. Da blir det lik beskatning av kapital-
og lønnsinntekter.

Når vi reduserer marginalskatten,
vil det isolert sett kunne få en skjev fordelingsprofil
for dem med bare lønnsinntekter. Det retter vi
opp ved at vi også foreslår skattelettelser
i bunnen, ved økte fradrag. Dermed blir det en rettferdig
fordelingsprofil. Samtidig blir det et mye bedre skattesystem
for bedriftene våre, som dermed kan øke verdiskapingen
og trygge og skape arbeidsplasser.

Når det gjelder pensjonsreformen,
er vi nødt til å gjøre noe, fordi systemet
i dag etter hvert vil bryte sammen hvis vi ikke
endrer på det. Det er ikke bærekraftig.
Da folketrygden ble innført, jobbet vi i gjennomsnitt i
45 år og var pensjonister i ca. ti år. Nå jobber
folk i gjennomsnitt i ca. 35 år og er pensjonister i 20 år.
Da sier det seg selv at dette systemet må endres
for å bli bærekraftig. Det er det man gjør,
og gjennom den garanterte minstepensjonen og den moderniserte folketrygden
som Pensjonskommisjonen under ledelse av den tidligere arbeiderpartistatsråd
Sigbjørn Johnsen foreslår, mener vi
at dette blir ganske bra. Men vi skal jobbe videre med
det og se om det kan forbedres ytterligere.

 Det er ingen tvil om at SV er glad for at det
innføres en utbytteskatt, men summen av skattereformen
gjør at de som har mest, får mer og de som har
minst, får bitte lite grann mer. Det gjør
at forskjellene øker.

Den 29. august i fjor sa statsministeren: «Det
er en skam at vi har så mange fattige barn i Norge.» Mange
av disse ungene har foreldre som er avhengige
av en velferdsstat, eller som har svært lave
inntekter. Vil en skattelette på 12 milliarder kr
og en skattereform som øker forskjellene mellom
dem som har mest, og dem som har minst, bidra til å hjelpe
de fattige ungene i Norge?

 Det som bidrar til å hjelpe fattige,
er at vi har målrettede tiltak for å støtte
opp om de fattige. Samarbeidsregjeringen er den første
norske regjering som har lagt fram en plan med målrettede
tiltak for å hjelpe de fattige i vårt eget land.
Det er faktisk statsministeren ganske tilfreds med. Vi
har hevet nivået på målrettede
tiltak mot fattige grupper i Norge med nesten 1 milliard kr
gjennom de tre første budsjettene, og jeg kan
her og nå si at vi kommer til å fortsette den
opptrappingen i neste års statsbudsjett. Det gjelder enslige
forsørgere, langtidssosialhjelpsmottakere, innvandrergrupper
osv. – de vi vet er fattige. De må støttes
opp om ved hjelp av målrettede tiltak. Men jeg er uenig
i den framstillingen at det er de som har mest, som nå får
mest gjennom skattereformen. De kommer til å få en
utbytteskatt, som de ikke har hatt på flere år,
og som gjør at det blir større rettferdighet i skattesystemet
enn i dag.

 Det blir oppfølgingsspørsmål – Jens Stoltenberg.

 Det er helt nødvendig å gjøre
noe med forskjellen i beskatning av kapital og arbeid. Det er nødvendig å gjøre
noe med det, fordi denne regjeringen har økt den forskjellen.
Noe av det første denne regjeringen gjorde, var å fjerne
den utbytteskatten vi hadde, slik at forskjellen mellom
skatt på arbeid og skatt på kapital økte
kraftig. Derfor er det bra at Regjeringen snur og forstår
at det var feil, og at Kristelig Folkeparti
nå er tilbake der de var da de samarbeidet
med oss, og mener at det er riktig med en form for utbyttebeskatning
på kapital. Men da er vi altså tilbake der vi
var før regjeringen Bondevik økte forskjellene
ved å fjerne den utbytteskatten vi hadde fram til 2001.

Det andre problemet
er at det man tar inn i utbytteskatt fra dem som har de største
kapitalinntektene, er mye mindre enn det man deler ut
igjen til de samme personene i form av etter hvert å fjerne
formuesskatten og redusere toppskatten kraftig. Totalt sett er det
ingen tvil om at den skattereformen Regjeringen har lagt fram, fører
til større forskjeller, betydelig større lettelser
til dem som har mest, og mindre penger i felleskassa til å betale for
bl.a. pensjoner.

 Hvis en skal gjennomføre en slik skattereform,
som det virker som det er bred enighet om hovedelementene i, uten å smøre
den med lettelser, blir den usosial. Det er det jeg lurer på om
Arbeiderpartiet går inn for.
Konsekvensen av det Arbeiderpartiet sier – en
reform, men uten å smøre den med lettelser – er
at det kan bli usosialt, for en må smøre den med
lettelser bl.a. for å gi nødvendige lettelser
i bunnen for de små og midlere inntektene.

Da Arbeiderpartiet
gjennomførte en skattereform i 1992, ble den smurt med
lettelser på ca. 5,5 milliarder kr – det
vil i dag tilsvare vel 7 milliarder kr. Det tilsvarte den
gangen 1,8 pst. av de samlede skattene. Det Samarbeidsregjeringen
har varslet nå, tilsvarer omtrent akkurat det samme, nemlig
1,9 pst. av de samlede skattene. I så måte
gjør vi omtrent det Arbeiderpartiet
gjorde. Det som var rett den gangen, er tydeligvis helt feil nå,
tolv år etter.

Formuesskatten bør en trappe ned og etter
hvert fjerne, for å sikre norsk eierskap og for å hindre
skattemotivert utflytting fra Norge. For øvrig betaler våre
pensjonister 40 pst. av vår formuesskatt
i dag. Jeg skjønner at Stoltenberg ønsker
at de fortsatt skal betale mye skatt.

 Heikki Holmås – til
oppfølgingsspørsmål.

 Jeg vil også spørre om
omfordeling.

I Regjeringens boligmelding, der det for øvrig ikke
er så veldig mange tiltak, har Regjeringen i hvert fall
en klar målsetting om at unge skal hjelpes inn
i sin første bolig. Men så kommer skattemeldingen,
som fullstendig sparker beina under dette. Der både
fjerner man BSU-ordningen – som er på omtrent
400 mill. kr – og innfører dokumentavgift
på borettslagsboliger, som man tidligere var imot. Borettslagsboliger
er små boliger, boliger som de unge etablerer
seg i, og som blir oftest omsatt. Dokumentavgiften har det tidligere
egentlig vært flertall på Stortinget for å fjerne.

Istedenfor å bruke denne
ekstra skatten for ungdom mer målrettet, til å skaffe unge
et sted å bo, skal disse skattepengene som trekkes inn
fra unge, brukes til å fjerne boligskatten, som vil føre
til at prisene stiger, og som vil gi mest i skattelette til dem
med størst hus og ingen skattelette til dem som ikke
har bolig.

Da er spørsmålet mitt: Er
det slik at heller ikke boligpolitikken skal brukes til
omfordeling?

 Jo, det skal den, og derfor skal en gjøre
mer for at de som har vanskeligst for å komme inn på boligmarkedet, får
en bolig. Det har Regjeringen skissert tiltak for i boligmeldingen.

For øvrig er det ikke riktig
at Regjeringen går inn for å fjerne BSU-ordningen
og å innføre dokumentavgift
for borettslag. Jeg ber representanten Holmås lese
skattemeldingen mer nøye. Der sies det at vi
vil gå igjennom alle de fradrag som vi i dag
har i skattesystemet, og som gjør det mer komplisert. Men
vi har ikke varslet konkret hvilke fradrag vi
vil fjerne, og hvilke vi vil beholde – det ønsker
vi også synspunkter fra Stortinget på – utover
at vi har vist til Sem-erklæringen, hvor et par fradrag
som vi ønsker å beholde, er prioritert.

Når det gjelder dokumentavgiften for
borettslag, har departementet sagt at i utgangspunktet bør alle
boliger behandles likt, og at vi derfor vil se nærmere
på forskjellene som i dag er i det systemet. Men vi har ikke
sagt at vi innfører en slik dokumentavgift.

 Magnhild Meltveit Kleppa – til
oppfølgingsspørsmål.

 Det er noko absurd over statsministeren sine
svar i dag. På den eine sida står
han her og beklagar at sjukefråværet ikkje har
gått så mykje ned at han har 10 milliardar
kr ekstra til disposisjon til fordel for dei som treng
det. På den andre sida står
han her og forsvarar ei skattereform der nye milliardar openbert
renn ut til fordel for dei som har mest frå før.
I 1990 hadde den tidelen som har dei høgaste inntektene,
19 pst. av dei samla inntektene, den lågaste tidelen hadde
4 pst. til disposisjon. I år 2000 var dei tilsvarande tala
24 pst. og 3,8 pst. Skattereforma frå Regjeringa
forsterkar no denne forskjellen. Eg vil minna statsministeren
om at dei som tener minst, ikkje får del i skattelettane,
men dei får del i Regjeringa sine auka
eigendelar på helse, omsorg og skule. Er det ein rettferdig
politikk?

 For det første: De som tjener minst,
får nyte godt av Regjeringens skattelette, fordi vi foreslår å øke
bunnfradraget. Og som kjent er det de som tjener minst, som har størst
fordel av det. Representanten Kleppa framstiller dette på en måte
som ikke er i samsvar med meldingen, for å si
det pent.

For det andre går vi inn
for å fjerne fordelsbeskatningen på bolig. Jeg
synes ikke det er noen spesielt god
sosialpolitikk at hus og hjem skal beskattes
gjennom opptil flere skatteformer, slik vi har det i Norge. Vi går
inn for å fjerne den ene av dem.

For det tredje – og da kommer
jeg tilbake til hovedpoenget: Den store urettferdigheten i skattesystemet
i dag er forskjellen mellom dem som har store kapitalinntekter, og
dem som bare har lønnsinntekter. Den urettferdigheten
går Regjeringen inn for å fjerne. Er ikke
Senterpartiet åpent for det? Det er
det store og viktige grepet, og derfor blir det nå etter
dette et mer rettferdig skattesystem. Men skal en gjøre
dette, må en smøre det med lettelser, ellers blir
det usosialt, av grunner jeg har nevnt tidligere.

 Vi går videre til neste
hovedspørsmål.

 Jeg har også et spørsmål
til statsministeren.

Staten sitter på store verdier i en
rekke større selskap. Eventuelle salg av eierandeler i
disse selskapene må gjøres på en slik
måte at staten ikke øder sine egne
verdier.

Måten Regjeringen nå har
valgt å håndtere nedsalg i en del statlige selskap
på, har medført spørsmål: Hvorfor kjøpte
man DnB-aksjer i markedet, antakelig til overpris, i stedet for å få en
rettet emisjon? Hvorfor solgte man SND Invest ut i markedet, antakelig
til underpris, stikk i strid med det styret i SND Invest anbefalte?
Og hvorfor velger man å selge ut Telenor-aksjer i et vanskelig
marked, i stedet for å beholde muligheten til å vurdere
industrielle allianser i framtiden?

Spørsmålet er rett og slett
om Regjeringen er så ideologisk opptatt av å få mindre
statlig eierskap at man av den grunn risikerer at det hensynet går
foran behovet for å sikre statens verdier ved et mulig
nedsalg.

 For det første må jeg
si at det Regjeringen har gjort når det gjelder både
SND og Telenor, er i samsvar med stortingsvedtak og fullmakter Stortinget
har gitt Regjeringen når det gjelder salg av SND, og tilsvarende
når det gjelder nedsalg i Telenor. Vi har en administrasjon
som også bruker eksterne konsulenter i slike
spørsmål, og som nøye vurderer
tidspunktet og formen for slike salg for å sikre statens
interesser. Så representanten Arnstad skal ikke
tro at vi ideologisk er så opphengt i dette at vi bare
er opptatt av å selge ut på ethvert tidspunkt,
og f.eks. på et ugunstig tidspunkt.

Når det gjelder omstendighetene rundt
salget av SND Invest, er næringsministeren bedt om å redegjøre
nærmere for dette for Stortinget, og han kommer til å gjøre
det. Så langt som jeg kjenner saken, er det gjort i det
best mulige skjønn når det gjelder tidspunkt og
pris i forhold til eventuelt å vente. Jeg tror
representanten Arnstad skal være litt forsiktig
med å si at en her har solgt det til underpris. En bør
i hvert fall avvente statsrådens nærmere redegjørelse
før en tar et slikt sterkt uttrykk i sin munn.

Så dette er i tråd med fullmakter
gitt av Stortinget, og Regjeringen forsøker å utøve
et best mulig skjønn og å bruke de fullmaktene
på en måte som sikrer statens verdier
best mulig.

 Jeg har sjølsagt ikke påstått
noe som helst, jeg stiller spørsmål, og spør
egentlig statsministeren om han føler seg trygg på at
dette er solgt til den verdien det faktisk har, og at
staten ikke her øder sine egne
verdier.

Det er riktig at Regjeringen har fått
klarsignal til nedsalg fra Stortinget, men det er også slik
at Stortinget ikke har sagt at det må selges
akkurat nå. En har ikke sagt noen ting
om tidsfrister. En har ikke sagt noen ting om
på hvilken måte. Og en har sjølsagt tatt
det for gitt at her ville Regjeringen gjøre det på en
slik måte – og gjerne over lang tid – at
staten får igjen det som er mulig for egne verdier.

Problemet med nedsalget
i Telenor nå er rett og slett at en kan komme i en situasjon
at børsen flommer over av aksjer, at prisen dermed går
ned, og at staten taper i forhold til den vanskelige markedssituasjonen.
Det er jo en av de åpenbare ting som Regjeringen må vurdere
før et eventuelt nedsalg. Så det er
mange som vil mene at en her er på gyngende grunn ikke bare
i forhold til de verdiene en muligens selger fra seg, men også i
forhold til den industrielle handlefrihet en kunne hatt igjen når
det gjelder muligheten til å gå i allianser i
stedet for direkte salg ut i markedet.

 Det er helt riktig som representanten Arnstad
sier, at vi ikke må selge akkurat nå.
Regjeringen gikk heller ikke til salg av de nevnte aksjene
straks fullmaktene fra Stortinget var gitt. Regjeringen og departementet
har tvert imot avventet situasjonen, innhentet råd og gjort
det på et tidspunkt en mente var gunstig for
statens verdier og interesser. Men dette vil når det gjelder
SND Invest, Stortinget kunne vurdere nærmere på bakgrunn
av den redegjørelsen statsråden har varslet, så jeg
vil ikke gå nærmere inn på det
nå.

Når det gjelder Telenor, har jeg god
grunn til å tro, med den informasjon jeg sitter inne
med, at prisen ble god, at tidspunktet var fornuftig. Jeg kan forsikre
om at vi har hatt ett hovedsiktemål for øye, nemlig å ivareta statens
interesser.

 Det blir oppfølgingsspørsmål – Jens Stoltenberg.

 Arbeiderpartiet
er et parti for å skape og dele. Vi er derfor opptatt av å ha
en aktiv næringspolitikk for å sikre lønnsomme
private bedrifter i Norge. For å få til det trenger
vi statlige virkemidler, spesielt i en oppstartingsfase,
derfor har vi SND. Derfor var det også galt å selge
SND Invest, fordi SND Invest gav verdifull egenkapital til bedrifter
i en oppstartingsfase, i en oppbyggingsfase. Enten det er Tomra eller det
er ScanWafer i Grenland eller i Glomfjord, er det eksempler
på lønnsomme private bedrifter som har kommet til
gjennom et partnerskap gjennom myndigheter og privat næringsliv.
Så valgte denne regjeringen å selge hele SND
Invest. Det betyr en kraftig svekkelse av et viktig virkemiddel
for å sikre lønnsomme private bedrifter rundt
omkring i Norges land. Det var derfor feil å selge SND
Invest. Det svekker nyskapingen i Norge, og det var i tillegg dobbelt
feil hvis man solgte det til en urimelig lav pris. Men selv om prisen
var riktig, var salget feil.

Mitt spørsmål til statsministeren
er: Tar de feil alle de næringslivslederne som
kritiserer staten for at den nå har en passiv næringspolitikk,
bl.a. gjennom salget av SND Invest?

 Nå sier Stoltenberg: Derfor
har vi SND. Nei, nå har vi ikke SND, nå har
vi Innovasjon Norge. Jeg hadde trodd at Stoltenberg var
oppdatert på det. Der har vi samlet mye av det tidligere
virkemiddelapparatet. Gjennom Innovasjon Norge og gjennom
den stortingsmeldingen om innovasjon som Regjeringen har fremmet,
har denne regjering lagt fram en mer offensiv nyskapingspolitikk
enn noen annen tidligere regjering.

SND Invest ble solgt etter en avtale
med SV i Stortinget, og vi fikk til erstatning inn landsdekkende
såkornfond, som jeg tror for næringslivet vil være
en gunstigere ordning totalt sett. Under Innovasjon Norge
er det nå en rekke virkemidler, og vi setter i gang åtte
målrettede prosjekter med hensyn til bransjer
og geografi for å få en aktiv
næringspolitikk, ikke en passiv næringspolitikk.
Jeg tror resultatet av dette etter hvert kommer. Det ikke
alltid det å henge igjen i gamle virkemidler som er det
mest gunstige, det er å skape nye.

 Øystein Hedstrøm – til
oppfølgingsspørsmål.

 Salget av SND var det SV som gav fullmakt til.
Fremskrittspartiet trakk sin fullmakt.
Vi var først ute, fordi vi innså, som jeg den gangen
sa, at dette ville være som å selge
høns i regnvær.

Nå er det Telenor som er aktuell,
og det er da også gitt en fullmakt til å gå ned
til i overkant av 50 pst., ja, Regjeringen kan sågar gå ned
til 34 pst., hvis det skjer i form av en strategisk allianse. Men
det store problemet er, slik jeg ser det ut
fra tidligere milliardnedsalg, at størsteparten av verdiene
går ut av landet. Når vi ser på tidligere nedsalg
i Telenor og Statoil, har mellom 80 og 90 pst. av verdiene
gått ut av landet. Og vi vet at når det er snakk om
salg i milliardklassen, er det svært vanskelig
for private norske kilder å reise kapital. Kun
5 pst. av det private eierskapet på Oslo børs
er norsk. Og en del av våre finansinstitusjoner
er i ferd med å flytte ut av landet. Hvordan vil statsministeren
bidra, slik at norske private kilder i større
grad kan være med og konkurrere om verdifulle biter av
norsk næringsliv?

 Noe av svaret på det finner vi i skattemeldingen
og nettopp i det forslaget andre i salen har
kritisert, nemlig om å trappe ned og etter hvert
fjerne formuesskatten. For den er etter hvert blitt en
ganske særnorsk skatt, som de kvitter seg med
i de fleste andre land. Det gjør jo at vi får en
del skattemotiverte utflyttinger fra Norge. Så jeg regner
med at Fremskrittspartiet da, selv
om de trakk sin fullmakt når det gjaldt SND Invest, står
fast i dette spørsmålet.

Hele skattemeldingen er lagt opp ut fra at
vi skal få en politikk som er mer bedriftsvennlig i forhold
til norske bedrifter og norsk eierskap. I tillegg har
vi altså nå samlet virkemiddelapparatet i Innovasjon
Norge. Under det setter vi i gang åtte konkrete
prosjekter for næringsutvikling i ulike bransjer
og ulike deler av landet, og vi har fått et system med
såkornfond som en viktig stimulans til næringsutvikling.
Jeg er glad for at SV her var mindre dogmatisk enn Fremskrittspartiet
og andre.

 Inge Ryan – til
oppfølgingsspørsmål.

 SV er glad for at vi har fått til
til sammen litt over 1,5 milliarder kr til satsing på næringsliv
i næringssvake områder. Under pakkeavtalen med
Regjeringa er bl.a. SND Invest solgt.

Men jeg har et spørsmål til
statsministeren, og det går i forhold til hvem som har
ansvaret når en skal selge, om det er Stortinget, eller
om det er Regjeringa. Vi blir mange ganger beskyldt her i Stortinget
for å drive med stortingsregjereri. Vi stiller oss fullt
og helt bak salget av SND Invest. Men det er vel sånn at
det er Regjeringas ansvar å sørge for at dette
blir solgt på en sånn måte
at man får en best mulig pris for det, og at staten får
de pengene som staten skal ha når man gjør et
sånt salg? Det er vel ikke Stortingets ansvar å gjennomføre
en sånn beslutning, det er vel fullt og helt Regjeringas
ansvar?

 Det har representanten Inge Ryan
helt rett i. Det er stortingsflertallets ansvar at det blir solgt,
men når, og hvordan, er selvsagt Regjeringens ansvar. Vi
bruker en fullmakt vi har fått fra stortingsflertallet,
og vi mener at vi har brukt den på den best mulige
måte.

 Odd Roger Enoksen – til
oppfølgingsspørsmål.

 Det statsministeren nå sa, er det
korrekte: Regjeringen har fått en fullmakt til å selge, ikke
et pålegg om å selge. Regjeringen kunne sågar
ha latt være å selge aksjer, hvis man
fant ut at markedet ikke var godt nok til at man burde
selge.

Men det er et faktum at det nedsalget som man
f.eks. nå gjør i Telenor, sannsynligvis vil komme
til å øke den utenlandske
eierandelen i Telenor. Det Regjeringen gjør med dette,
er å redusere statens eierandel i et
norsk selskap, som har vært gode investeringer
for fellesskapet i mange, mange år. Til gjengjeld bruker
man oljefondet til å øke eierandelen i utenlandske
selskap. Med de resultater som man ser f.eks. i forhold til salget
av SND Invest, og med det man nå ser med Telenor, hvor
man reduserer norsk eierandel til fordel for
en økt utenlandsk andel, må det være
grunn til å spørre statsministeren: Ville det ikke være
bedre å sitte på en relativt høy
statlig, offentlig, eierandel i disse selskapene
istedenfor å gjøre omfattende investeringer i
utenlandske selskaper?

 Det er viktig at staten er sterkt inne
i store infrastrukturselskaper som Statoil, som det for øvrig
var Arbeiderpartiet som delprivatiserte,
og Telenor og andre viktige selskaper av den type. Det
vil også skje. Stortinget har gitt fullmakt til
et nedsalg til et visst nivå. Det mener Regjeringen
kan være fornuftig å utnytte på de
tidspunkt som er gunstige. Men vi ønsker statlig
styring – nødvendig styring, rammestyring – på disse
områdene. Derfor skal staten opprettholde
en høy eierandel så vel i
Statoil som i Telenor og i en del andre tilsvarende
selskap. Men at en har en viss delprivatisering, ser vi som gunstig
for at disse selskapene skal være mest mulig
konkurransedyktige i det markedet vi opererer i.

 Vi går videre til neste
hovedspørsmål.

  Jeg har også et spørsmål
til statsministeren, som berører et helt nytt tema.

De siste årene har vi i Norge
tatt i bruk legemidler som metadon og Subutex i behandlingen av
narkomane. Dette har reddet liv og gitt verdigheten tilbake til
mennesker som bokstavelig talt har levd i rennesteinen. Helsetilsynet sier
i et brev den 20. februar i år at fagmiljøene anslår
at behandlingsbehovet omfatter 7 000 tunge sprøytenarkomane.
Ved årsskiftet stod 550 narkomane i kø for behandling.
Ventetiden har noen steder vært oppe i
tre år.

Det er lett å dokumentere at unge
mennesker mister livet i denne køen. Hva vil Regjeringen
gjøre med dette?

 Jeg er enig i at vi står overfor et
stort problem når det gjelder rusmidler og narkotikarelaterte
russkader. De virkemidler som viser seg å virke, som bl.a.
representanten Bjarne Håkon Hanssen viste til, bør
vi forsterke.

Det er også noen
lyspunkter innenfor dette området. For
eksempel har KRIPOS rapportert om en halvering
av antall narkotikarelaterte dødsfall de to siste årene.
De forklarer nedgangen først og fremst med at flere tunge misbrukere
mottar metadonbehandling, og at helsetilbudet er styrket, bl.a.
gjennom lavterskel helsetilbud til russkadde. Det er Regjeringen
innstilt på å forsterke arbeidet med.

 Jeg takker for svaret.

Det etter min mening store etiske
paradoks i denne saken er at den narkomanes lege ikke
kan iverksette det jeg vil kalle livbergende
behandling, fordi regelverket forbyr fastlegen å gjøre
det. Fastlegen vet at den unge pasienten kan dø dersom
han ikke foretar seg noe. Han har medisiner som kan hjelpe.
Han kan ta ansvar for et helhetlig rehabiliteringsopplegg, men han
får ikke lov.

Arbeiderpartiet
mener at vi må tenke nytt i denne saken. Fastlegen
må få behandle narkomane som øvrige pasienter.
Jeg har en bønn til statsministeren: Kan statsministeren møte
et sånt forslag med et åpent sinn, og sørge
for at Regjeringen iallfall er positiv til å utrede dette som
et mulig alternativ?

 La meg først si at vi har en arbeidsdeling mellom
fastleger og spesialistleger. Fastlegene spiller også en
sentral rolle i det legemiddelassisterte rehabiliteringstilbudet.
De henviser til behandling, de følger opp pasientene etter
at de er vurdert av f.eks. metadonsentrene, etter at de
er stabilisert på medikament, og starter en rehabiliteringsprosess.
I disse fasene spiller fastlegen en sentral rolle. Hvorvidt
de også kan få en ytterligere rolle
og overta noe av det spesialistene gjør i dag med å sette
inn en livbergende behandling, er et spørsmål
jeg skal bringe tilbake til helseministeren
med et åpent sinn. Jeg vil ikke over Stortingets
talerstol på sparket ta standpunkt til en slik endring
i arbeidsdelingen, men alt som kan berge liv og gi de narkomane
en menneskeverdig tilværelse, vil vi være for.

 Tiden tillater kun ett tilleggsspørsmål – Asmund
Kristoffersen.

 I dette spørsmålet må vi være
ydmyke, slik som jeg faktisk oppfatter statsministeren å være.
Arbeiderpartiet var tidligere imot at
fastlegene skulle ta ansvar for disse legemidlene og for et helhetlig
rehabiliteringsopplegg. Men behov og erfaringer tilsier at vi må ta
nye grep, og vi må ta i bruk fastlegenes kompetanse på det
nivået der de narkomane faktisk er. Så selv
om Arbeiderpartiet har snudd, tror
vi ikke at piller og medisiner alene løser narkomanes
problemer. Det har både fordeler og ulemper.
Likevel: Ser statsministeren at disse legemidlene har ført
til at mange narkomane har fått et liv i mer verdige former
enn tidligere, og vil det være Regjeringens linje
framover?

 Svaret er ja. Jeg ser at disse legemidlene
har gitt flere narkomane et mer verdig liv, og jeg har selv også under besøk
ved institusjoner her i Oslo møtt en del av disse, som
konkret kan fortelle om det, og det er jeg veldig glad for.
Men det er samtidig veldig viktig at de kan komme videre og kan
hjelpes ut av sitt narkotikaproblem, så det er viktig med
en rehabiliteringsprosess og en oppfølging. Slike legemidler
kan gi hjelp, kan gi dem en mer menneskeverdig tilværelse.
Det er i seg selv positivt. Det vil være enda
mer positivt hvis vi kan hjelpe dem videre til å komme
seg ut av sitt narkotikaproblem og etter hvert også bli
uavhengige av slike legemidler. Derfor er hele prosessen
som er knyttet til legemiddelassistert rehabilitering og lavterskeltilbud,
veldig viktig. Det er som kjent noe Regjeringen arbeider for, og
her tror jeg vi er på linje med Arbeiderpartiet.

 Tiden for den muntlige spørretimen
er omme, og vi går over til den ordinære spørretimen.





                    
                    
                    

 Det blir noen endringer
i den oppsatte spørsmålslisten, og presidenten
viser i den sammenheng til den oversikt som er omdelt på representantenes
plasser i salen.

De foreslåtte endringer i dagens spørretime
foreslås godkjent. – Det anses vedtatt.

Endringene var som følger:

Spørsmål 1, fra representanten
Heikki Holmås til utenriksministeren, vil bli besvart av
finansministeren på vegne av utenriksministeren, som er
bortreist.

Spørsmål 3, fra representanten
John I. Alvheim til helseministeren, vil bli tatt opp av representanten
Harald T. Nesvik.

Spørsmålene 9 og 10, fra
henholdsvis representantene Lena Jensen og Karita Bekkemellem
Orheim til utdannings- og forskningsministeren, blir etter
anmodning fra statsråden flyttet og besvart etter
spørsmål 2.

Spørsmål 15, fra representanten
Per Roar Bredvold til forsvarsministeren, vil bli besvart av kommunal-
og regionalministeren på vegne av forsvarsministeren, som
er bortreist.

Spørsmål 16, fra representanten
Øyvind Korsberg til miljøvernministeren, vil bli besvart
av justisministeren på vegne av miljøvernministeren,
som er bortreist. Etter anmodning fra justisministeren
blir dette spørsmålet flyttet og besvart etter
spørsmål 6, som skal besvares av samme statsråd.





                    
                    








        

Spørsmål 1


    
        

Spørsmål 2


    
        

Spørsmål 9


    
        

Spørsmål 10


    
        

Spørsmål 3


    
        

Spørsmål 4


    
        

Spørsmål 5


    
        

Spørsmål 6


    
        

Spørsmål 16


    
        

Spørsmål 7


    
        

Spørsmål 8


    
        

Spørsmål 11


    
        

Spørsmål 12


    
        

Spørsmål 13


    
        

Spørsmål 14


    
        

Spørsmål 15


    



                    

 Dette spørsmålet,
fra representanten Heikki Holmås til utenriksministeren,
vil bli besvart av finansministeren på vegne av utenriksministeren.

 Jeg ville gjerne stille et spørsmål
til utenriksministeren, men ser at det er finansministeren som skal
svare. Han er jo en kjekk kar, som sikkert vet mye om Iran, så det
får jeg jo være fornøyd med!
Spørsmålet er som følger:

«Norske myndigheter har aktivt engasjert
seg for å styrke norsk næringslivs mulighet til
etablering i Iran, ut fra tanken om at samkvem og dialog
med det iranske regimet vil bidra til positiv utvikling av vilkårene
for menneskerettigheter og demokratiutvikling i Iran. Det nylig avholdte
valget var et tilbakeslag for demokratiet.

Hvilke planer har utenriksministeren for norske
myndigheter og norsk næringslivs videre forhold til regimet
i Iran?»

  Spørreren får ta til takke
med meg, men jeg kan på vegne av utenriksministeren da
svare følgende:

Norge har i dag normale diplomatiske
forbindelser med Iran. Det er derfor både naturlig
og positivt at vi også har et visst næringslivsengasjement
i landet.

Spørsmål knyttet til næringslivets
samfunnsansvar og norsk næringslivs
virksomhet i utlandet er viktige. Utenriksdepartementet står
i nær kontakt med næringslivet om disse spørsmålene,
bl.a. gjennom konsultasjonsforumet KOMpakt, som er det konsultative
organet for menneskerettigheter og norsk økonomisk engasjement
i utlandet. Formålet med KOMpakt er å bidra til å styrke menneskerettighetene
bl.a. ved å skape en bevissthet om menneskerettighetsspørsmål
i næringslivet. KOMpakt, som ble opprettet i 1998, samler
deltakere fra næringslivsorganisasjoner, frivillige organisasjoner,
forskningsinstitusjoner, bedrifter og myndigheter.

Selv om det siste parlamentsvalget var et klart
tilbakeskritt for demokratiske rettigheter, må vi ikke
gi opp anstrengelsene for å bedre situasjonen
i Iran. Før valget bad reformpolitikere om at utenforstående ikke
blandet seg inn i den politiske prosessen som oppstod i forbindelse med
parlamentsvalgene. Det respekterte vi, men vi mener fortsatt
at samkvem og dialog med våre iranske
samtalepartnere er veien å gå for å oppnå forbedringer
i Iran.

Spørsmål om demokrati og
menneskerettigheter vil derfor utgjøre et viktig tema
i vår videre dialog med Iran.

 Jeg takker for svaret, men jeg har, overraskende
nok, et oppfølgingsspørsmål.

I siste valg ble jo reformpolitikerne, som også finansministeren
sier, feid av banen. Det var veldig mange mennesker som ikke
fikk lov til å stille, det var veldig mange som ikke
stemte, rett og slett fordi et flertall i nasjonalforsamlingen,
Majlis, ikke gir endringer i samfunnet, fordi alle
vedtak som er av en viss samfunnsendrende karakter, stoppes av Vokterrådet,
som utnevnes under full kontroll av åndelig leder
Khamenei. Da er spørsmålet videre: Hva foretar
Regjeringen seg konkret overfor landets reelle ledere,
og ikke bare i samtaler med utenriksministeren
og den type ting, som jeg ser at utenriksministeren svarte
på spørsmål fra Morten Høglund
i spørretimen 10. mars? Hva gjør vi konkret
for å støtte opp under demokratiserende krefter
utenfor parlamentet, slik vi gjorde på Balkan i perioder?

 Jeg tror kanskje vi skal la være å omtale
utenriksministeren som «den type ting»,
men jeg tar spørsmålet. Spørsmålet gjaldt
mer direkte hvordan man kan møte Vokterrådet. Der
er man nok avhengig av hvem iranske myndigheter stiller opp med.
Jeg kan jo nevne at statssekretær Helgesen i UD skal ha
en reise til Iran i mai i år. Formålet med den
reisen er todelt, både å delta på det
norske oljeseminaret i forbindelse med den internasjonale
oljemessen i Iran og også å diskutere
bl.a. menneskerettighetsspørsmål med iranske myndigheter
og reformarbeid med iranske parlamentarikere.
Dermed når man så langt det er offisiell adgang,
til de reelle makthavere. Jeg tror nok det er flere land som merker
at adgangen til akkurat Vokterrådets øverste
leder er noe begrenset.

 Jeg var selv på besøk i Iran
som en del av presidentens delegasjon i fjor høst. Det
er ingen tvil om at norske politikere bl.a. bruker sin
innflytelse til å fremme norsk næringslivs interesser, strengt
tatt uten å stille andre krav enn rent økonomiske. Vi
stiller heller ingen krav, så vidt jeg merket meg, overfor
Hydro og Statoil, selv om de helt klart fra iranske parlamentarikere,
som jo har en veldig sterk sammenblanding av stat og politikk, oppfattes
som instrumenter for den norske stats økonomi
og politikk.

Da er spørsmålet mitt: I
hvilken grad mener Regjeringen at Hydro og Statoil
kan brukes som demokratiske fristeder og arnesteder for både
bedriftsdemokrati og fagorganisering og dermed rett og slett som
et sted der man kan dyrke fram verdier som ytringsfrihet og menneskerettigheter?
I hvilken grad fremmer Regjeringen slike invitasjoner eller
konkrete forslag overfor partene i næringslivet?

 Jeg viser til hva jeg sa i mitt første
svar, at menneskerettighetsspørsmål og demokratispørsmål
er blant de temaer som er oppe i dialogen gjennom forumet
KOMpakt, der også bedrifter deltar på linje
med myndighetene. I hvilken grad norske bedrifter i totalitære
land kan utgjøre en slags fredet plett for vestlige verdier,
tror jeg man skal ha begrenset forventning om. Vi har den forventning
at norske bedrifter tar med seg den norske eller
nordiske bedriftskultur ut i verden, men det er klart at det er
begrenset når dette støter mot lovverk eller
kulturelle tradisjoner/fordommer i de landene man opererer
i. Men for å si det slik: De skal gjøre det best
mulig ut av det stedet de opererer på, også i
forhold til arbeidsrettigheter, bedriftskultur og, så langt
det gjelder innenfor bedriftens grenser, også menneskerettigheter.





                

 Dette spørsmålet,
fra representanten John I. Alvheim til helseministeren, vil bli
tatt opp av representanten Harald T. Nesvik.

 Jeg vil få lov til å stille
følgende spørsmål til helseministeren:

«Ifølge Helsetilsynets tilsynsmelding
for 2003 er det enkelte områder innen
LAR som gir grunn til uro. Det er ifølge meldingen alvorlige
mangler i behandlingskapasiteten med lange ventelister og -tider
i noen deler av landet. Det påvises også et
betydelig udekket behov for behandlingsplasser, og det vurderes
at 70 pst. av 10 000 aktuelle misbrukere bør få et
tilbud innen LAR. Fremdeles må mange vente i
inntil 2 år på å få et tilbud.

Vil statsråden ta initiativ
til å øke behandlingstilbudet innen
LAR i nærmeste fremtid?»

 Siden tilbudet om legemiddelassistert rehabilitering
ble landsdekkende i 1998 og fram til dags dato har det
vært en kraftig økning i antallet personer som
er inntatt til behandling. Denne regjering har i den perioden den
har sittet, og også i år, sørget
for en årlig budsjettmessig styrking av tilbudet. Totalt
er bevilgningene til dette formålet økt med 68 mill. kr.
I den samme perioden har det vært en markert økning
i antallet pasienter i behandling. Antallet pasienter som er inntatt
i LAR i denne perioden, har økt med nærmere 1 000.
Ved siste årsskifte mottok om lag 2 500 et slikt
tilbud. Vi har også fått gledelige tall
når det gjelder narkotikarelaterte dødsfall, ved
at antallet døde er halvert de siste to årene.
KRIPOS tilskriver nedgangen at flere tunge misbrukere mottar metadonbehandling,
og at helsetilbudet er styrket. Her ser vi altså at Regjeringens styrking
og opptrapping av tilbudet har hatt effekt.

Men det er dessverre også en
realitet, som representanten Nesvik peker på, at mange
står på venteliste – 550 ved
siste årsskifte. Vi har fått rapporter om at etterspørselen etter
behandlingstilbud har økt og dermed også ventelistene.
Når det gjelder ventetid, er det slik at den varierer noe
fra region til region. En ventetid på inntil to år
for å få plass skal etter våre
rapporter kun ha forekommet i helseregion Midt-Norge. Det er også bakgrunnen
for at vi har bedt Helse Nord, i samarbeid med
Helse Midt-Norge, om å etablere et eget regionsenter
for LAR i Nord-Norge. Forutsatt at alt går som planlagt,
vil det være på plass til høsten.

Nå skal vi også være
oppmerksomme på at i mange tilfeller vil det ta tid før
en person vil være klar for oppstart i et medikamentbasert
rehabiliteringsopplegg. De mange hjelpebehov rusmiddelmisbrukere ofte
har, betinger at det iverksettes et helhetlig opplegg med nødvendige
psykososiale støttetiltak – hjelp til etablering
i bolig, osv. Jeg forutsetter at kommunene, i påvente av
eventuell deltakelse i LAR, ivaretar sitt helhetsansvar
her.

Når det gjelder behandlingsbehov,
har vi ingen presise tall på det. De innen fagfeltet
anslår at aktuelle personer til LAR-behandling av de mellom
11 000 og 15 000 aktive sprøytebrukere
ligger på 40–70 pst. Det innebærer at
langt flere enn de som er inne i dag, vil kunne ha nytte av
LAR-behandling. Regjeringen har derfor som mål å avvikle
køene til legemiddelassistert rehabilitering og vil vurdere
dette i budsjettsammenheng.

Vi har også igangsatt en
bred evaluering av LAR-opplegget. Den skal gi
oss nærmere svar på kapasiteten i tiltaket regionalt
og lokalt samt hvordan den lokale oppfølgingen fungerer.
Evalueringen skal i tillegg danne grunnlag for endringer i organiseringen
av LAR, hvis det er grunnlag for det. Vi vil få svar på dette
i en rapport i november.

I inneværende år har vi styrket
budsjettet med i alt 30 mill. kr til økt
behandlingskapasitet
og arbeidsrettede tiltak for deltakere i LAR. Det er også viktig å understreke
at LAR er et av flere aktuelle behandlingstiltak for rusmiddelmisbrukere.
De regionale helseforetakene må, såpass
kort tid etter at de har overtatt ansvaret for de spesialiserte
behandlingstiltakene for rusmiddelmisbrukere, få mulighet
til å vise at de ivaretar sitt nye ansvar.

Jeg vil følge utviklingen på dette
området nøye, fordi det dreier seg om
en av de gruppene som er mest sårbare, og som kanskje også har
hatt dårligst tilgang til helsetjenester i landet.

Elisabeth Røbekk
Nørve hadde her overtatt presidentplassen.

  Jeg takker helseministeren
for svaret.

Det er både trist og opprørende å lese
Statens helsetilsyns årsmelding for 2003, der det fastslås
at bare 2 400 rusmiddelavhengige får
metadon- eller Subutex-behandling, mens de som har behov
for helsetilsyn, anslås til ca. 7 000.

Medikamentassistert rehabilitering med metadon
og Subutex ble landsdekkende så tidlig som i 1998, etter
en lang kamp i Stortinget, som bl.a. ble ført av Fremskrittspartiet.
Det er derfor rystende at en i 2003 fremdeles har 5 000
som venter på slik rehabilitering, og at ventetiden for
behandling i det nåværende systemet er helt oppe
i tre år flere steder i landet.

Undertegnede og Fremskrittspartiet
mener at organiseringen av LAR er en direkte propp i systemet
som en må kvitte seg med. Fra 1. januar i år
har heroinmisbrukere fått pasientstatus og har rettigheter
i henhold til pasientrettighetsloven, som i dag ikke følges
opp. Vil helseministeren vurdere å overlate
behandlingsansvaret for LAR til fastlegene?

  Det er feilaktig å framstille det
slik at det er 5 000 som venter på behandling.
Ifølge tall som vi har innhentet regionalt, er det 550
på venteliste. De ventelistene bør vi få sanert.

Representanten Nesvik blander her sammen vurderingen
av hvor mange som kunne ha hatt nytte av et tilbud, med hva som
faktisk er situasjonen når det gjelder ventelister. Når
det er sagt, vil jeg si at jeg har tatt initiativ
til en kritisk og ekstern evaluering av hele
LAR-organiseringen, nettopp for å se om det er
sider ved organiseringen som er for dårlig, og som tilsier
at vi bør gjøre ting annerledes. Jeg vil komme
med forslag til Stortinget på grunnlag av den systematiske
evalueringen. Fastlegene bør ha en viktig rolle i dette,
men det bør være knyttet til et rehabiliteringsopplegg.

 Jeg takker igjen helseministeren
for svaret, men denne gangen kan jeg ikke si meg helt
fornøyd med det svaret som ble gitt.

Fra 1. januar 2004 er behandlings-
og rehabiliteringsansvaret for rusmiddelavhengige overført
til helseforetakene. Så langt rapporteres det om inntaksstopp
i LAR-systemet, mange steder på grunn av manglende økonomi. Dette
har selvfølgelig noe å gjøre med en generell
underfinansiering av helseforetakene i forhold til deres
oppgaver, men jeg mener at det også kan
henge noe sammen med manglende prioriteringer av denne helsetjenesten ved
flere av våre foretak. Denne utviklingen med en forverret
situasjon og lengre ventetid for medikamentell
rehabilitering til tross for rettighetene disse pasientene har, kan ikke
Fremskrittspartiet akseptere.

Videre kan vi også lese
hva seniorrådgiver Svein Zander Bratland i Statens helsetilsyn
har uttalt:

«Vi
ser problemene med at de beste medikamentene ikke
er tilgjengelige for alle i nedtrappingsbehandling.»

Vil helseministeren sørge
for at foretakene i forbindelse med revidert nasjonalbudsjett får
en øremerket tilleggsbevilgning til medikamentassistert
rehabilitering av de rusmiddelavhengige?

 Jeg har allerede i styringsbrevet til helseforetakene
bedt dem om særlig å ha et øye i forhold
til rusmiddelmisbrukere og rusbehandling, som de har fått
et utvidet ansvar for fra 1. januar. Det gjelder også LAR-tilbudet.
Som jeg sa i mitt hovedsvar, er det mitt klare mål at vi
skal avvikle køene. Jeg vil i budsjettsammenheng
vurdere hva som er nødvendig for å få til
det.





                

 Dette spørsmålet,
fra representanten Øyvind Korsberg til miljøvernministeren,
vil bli besvart av justisministeren på vegne av miljøvernministeren.

 Jeg vil stille følgende spørsmål:

«Fylkesmannen i Troms har nylig satt
en stopper for et filmteam som ønsker å gjøre
opptak i Lyngsalpan og Balsfjord. Ordførerne i Lyngen,
Storfjord, Balsfjord og Tromsø er sterkt uenige i avgjørelsen,
og mener Lyngsalpan må få en
lokal forvaltning. Et enstemmig formannskap
i Balsfjord protesterer heftig på fylkesmannens avgjørelse.

Hva vil statsråden gjøre
for å sikre at lokaldemokratiet får større
innflytelse på bruk av de lokale naturområdene?»

  Jeg svarer på vegne av miljøvernministeren.

Lyngsalpan landskapsverneområde ble
opprettet for kort tid siden for å sikre et av Nord-Norges
mest storslåtte og markante fjellområder for framtiden,
og er et av ca. 50 naturområder i landsplanen for nasjonalparker.

I forarbeidene til vernevedtaket er det lagt
til grunn at kommunene skal kunne få ansvaret for den daglige
forvaltningen av vernebestemmelsene. Inntil dette er gjennomført,
vil det være fylkesmannen i Troms som utøver denne
myndigheten.

Det er vedtatt egne forskrifter for
verneområdet, og det er disse som gir grunnlaget for hva
som skal være tillatt eller ikke
tillatt innenfor vernegrensene. Det innebærer
at selv om kommunene får overført den formelle myndighetsutøvelsen,
vil rammene for hva som skal tillates av ulike aktiviteter, være
den samme. Rammene for forvaltningen framgår både
av forarbeidene til vernevedtaket og forvaltningsplanen for området
når denne er fastlagt.

At forvaltningsmyndigheten blir lagt lokalt,
betyr ikke at nasjonale verneverdier og Norges forpliktelser
internasjonalt til å ta vare på vår
naturarv gis lavere prioritet. Jeg har tillit til at kommunene ønsker å påta
seg et slikt totalansvar, når de ber om å få overta
forvaltningsmyndigheten. Jeg tror også at det
er mulig å finne fram til gode løsninger
i de fleste enkeltsaker, slik at brukerinteressene kan få innfridd sine
behov innenfor rammen av verneformålet.

I saken spørsmålsstilleren
nevner, er formålet å transportere utøvere
og utstyr med helikopter, gjennomføre gjentatte landinger
og drive lavtflyving i verneområdet for filmopptak.

Jeg finner det ikke riktig å gå inn
i den konkrete saken som det vises til, da vedtaket kan påklages
til Direktoratet for naturforvaltning. Jeg kan på generelt
grunnlag opplyse at etter forskriftene
for landskapsvernområdet er bl.a. motorferdsel på land
og i vann og vassdrag forbudt. Forbudet gjelder også lavtflyving
under 300 meter og landing innenfor verneområdet.
Henting og bringing av passasjerer og gods der luftfartøyet ikke
berører bakken, er også forbudt.

Når det for øvrig gjelder
områdene utenfor verneområdet, har kommunen den
innflytelse på bruken av naturområdene som følger
av det generelle lovverket, i denne sammenheng bl.a. plan- og bygningsloven
og motorferdselslovens bestemmelser.

 Jeg takker statsråden for svaret.

Det er riktig at dette kan påklages
til Direktoratet for naturforvaltning. Men kikker man litt på årstiden,
har jo ikke det noen hensikt, for den snøen
de hadde tenkt å kjøre i, er sannsynligvis borte
lenge før den tid. Så dette er bare
en måte å trenere saken på.

Det som også har skapt irritasjon,
er at man søkte i november, og så får
man avslag samme dag som de som har søkt om å få filme
heliskiing i Lyngsalpan, står på flyplassen.

Venstre og de andre partiene
i Regjeringen har i sine partiprogrammer sterke formuleringer
som nettopp går på å øke
lokaldemokratiet og selvbestemmelsen. Venstre åpner
bl.a. i sitt partiprogram «Slipp kommunene fri!» for
et enklere samfunn og arbeider hardt for å styrke lokaldemokratiet.
Og i Sem-erklæringen står det:

«Samarbeidsregjeringen
vil arbeide for at avgjørelse skal fattes så nær
dem det angår som mulig. Det lokale selvstyret skal styrkes.»

Hva har Regjeringen gjort på dette
området?

 Både i min tid som statsråd
og som Venstre-medlem har Regjeringen gjort svært mye.
Det er overført utrolig mye myndighet som tidligere
har ligget til landbruksmyndigheter og miljøvernsmyndigheter,
sentralt og lokalt, fordi vi har tillit til at lokalt
folkevalgte representerer et godt skjønn.

Når det gjelder viktige nasjonale
miljøspørsmål som har
beholdt en del generelle rammebestemmelser, framgår det
av det svaret som jeg har gitt, at svært mye er delegert.
Og når det gjelder den konkrete saken som ble reist, sa
jeg at det er fylkesmannen som styrer inntil kommunene faktisk får
overført myndigheten.

Det er også slik at representantens
parti f.eks. har stemt ned et forslag overfor kommunene om å fjerne øremerkede
ordninger. Det har vært en sterk trang til, f.eks. i Fremskrittspartiet, å beholde øremerkede
ordninger. Når det gjelder ideologien i dette, føler
jeg at Fremskrittspartiet har et syn
på kommunene som fort innskrenker det lokale skjønnet,
mens Venstre og Regjeringen har prøvd å kjempe
for et annet syn, men vi har tapt i Stortinget. Det er ingen grunn
til å legge skjul på den ideologiske forskjellen
og den praktiske forskjellen mellom partiene her.

 Jeg takker statsråden for svaret.

Jeg vil gjerne ha noen eksempler
på det som Regjeringen har gjort med hensyn til å overføre
dette til lokaldemokratiet. Statsråden nevnte Landbruksdepartementet
og Miljøverndepartementet. Dette vil jeg gjerne ha noen
eksempler på.

Vi har på Stortinget fremmet forslag
om lokal forvaltning av snøscooter og vannscooter, om statlige
vernetiltak når det gjelder skog, når det gjelder
hyttebygging, og når det gjelder strandsonen, om byggeforbud
i 100-metersbeltet,  og  når  det  gjelder  plan-  og 
bygningsloven – endringer for å styrke lokaldemokratiet.
Alt dette har blitt nedstemt av regjeringspartiene, også da
selvfølgelig av Venstre.

Når statsråden ikke
kunne svare konkret på hva Regjeringen har gjort,
vil jeg bare stille spørsmålet: Hva kommer
Regjeringen til å gjøre på dette området
for å følge opp Sem-erklæringen?

  For det første har Regjeringen
allerede tatt initiativ til å gå videre ved å sette
ned en egen lokaldemokratikommisjon for nettopp å styrke
forholdene. Det som er skjæringsforholdet mellom
det representanten tar opp, og det som jeg mener at Regjeringen
faktisk har gjort, dreier seg om de sammenhengene hvor
man har nasjonale interesser å ivareta.
Når det er slike nasjonale interesser, er Regjeringens
politikk, som er framlagt tidligere, klar. Vi tiltror mennesker
lokalt, kommunalt, å kunne ta et totalansvar også i
denne delen av landet som dette spørsmålet handler
om. Men av nasjonale hensyn, spesielt innenfor
verneområder knyttet til nasjonalparker, er det
generelle rammebestemmelser og nasjonale grunner. Men
på en rekke andre områder – jeg
har nevnt landbrukspolitikken og sider av miljøpolitikken,
og spesielt gjelder det øremerking overfor kommunene – er
vi 

for

 å slippe kommunene fri.
Vi er ikke 

for

 at kommunene
skal være statsfilialer, men vi er heller ikke 

for

 at kommuner skal være
så små at de nærmest reduseres til å være
store velforeninger.

Det er en veldig viktig debatt som representanten
reiser. Jeg vil anbefale ham å framsette
en interpellasjon. Jeg skal bidra til at den blir debattert med
stor glød og glede i denne sal.

 Vi går da tilbake til spørsmål
7.





                

 Dette spørsmålet,
fra representanten Per Roar Bredvold til forsvarsministeren, vil
bli besvart av kommunal- og regionalministeren på vegne
av forsvarsministeren.

 Jeg ønsker å stille
forsvarsministeren følgende spørsmål,
som vil bli besvart av kommunal- og regionalministeren:

«I avisen Østlendingen av 24. mars
2004 kan vi bl.a. lese om en aksjon mot Regionfelt
Østlandet. Dette er på femårsdagen for Stortingets
vedtak om utbygging av feltet.

Kan statsråden bekrefte at utbyggingen
vil gå sin gang, og at vi får et skyte- og øvingsfelt,
slik som intensjonen hele tiden har vært?»

 Stortinget vedtok i 1999 å opprette
Regionfelt Østlandet. Anleggsarbeidene ble startet opp 31. oktober
2002 med Forsvarsbygg Utbyggingsprosjektet Østerdalen som ansvarlig
for planlegging og gjennomføring av prosjektet. I henhold
til Stortingets vedtak ved behandlingen av gjennomføringsproposisjonen
i 2002 skal deler av feltet være klare til bruk
i 2005 og i hovedsak være fullt utbygd i 2008.
Ferdigstillelse og oppstart av bruk av feltet er for øvrig
en forutsetning for en tilsvarende avvikling
av Hjerkinn skytefelt.

Det har ikke skjedd endringer i de
operative behov som tilsier at det skulle være noen
grunn til å endre på fremdriften i utbyggingen eller
planene ellers for feltet. I den forbindelse vil jeg vise
til at Regjeringen nylig fremla en stortingsproposisjon
om den videre modernisering av Forsvaret. Det understrekes her at Base
Østerdalen i fremtiden fortsatt vil være det
ene av de to geografiske tyngdepunktene som Hærens lokalisering
vil være sentrert rundt.

Folkeaksjonen Stopp Regionfelt Østlandet og
Natur og Ungdom hadde også i fjor aksjoner lik
den som nylig ble avholdt, men uten at aksjonistene ble fjernet.
For at ikke stadig nye aksjoner skal forsinke fremdriften
og dermed rokke ved Stortingets forutsetninger, kan imidlertid ikke
aksjonister få dirigere tempoet i byggearbeidene. Det er
politiets ansvar å påse at ulovlige aksjoner ikke
hindrer at lovlige vedtak blir gjennomført. Politimesteren
i Hedmark har derfor utstedt et ferdselsforbud for allmennheten
i regionfeltet «for å sikre gjennomføringen
av den planlagte og vedtatte anleggsvirksomheten i RØ».
Som et resultat av forbudet, gav lensmannen i Åmot ordre
om at alle som oppholdt seg i forbudssonen, skulle fjerne
seg innen kl. 14.00 den 23. mars, som var
dagen for aksjonen. Dette skjedde ikke, og et titalls aksjonister
ble derfor fjernet av politiet dagen etter,
slik at entreprenørens lovlige virksomhet i feltet kunne
fortsette.

Forsvarsbygg og Åmot kommune har nå god
fremdrift og en god prosess i planleggingen av Forsvarets aktiviteter
i og rundt etableringen av regionfeltet.

Konklusjonen på dette er at prosjektet
er i rute, og at Forsvarsbygg, med bakgrunn i Stortingets vedtak
fra 1999 og senere, vil holde seg til tidsplanen for utbyggingen,
slik at Forsvaret kan begynne å ta i bruk deler av dette
viktige og moderne skyte- og øvingsfeltet fra 2005 som
forutsatt.

  Jeg takker statsråden for svaret,
som var slik jeg håpet og ikke minst forventet
at det skulle være.

Spørsmålet munner egentlig
ut i å få en bekreftelse fra statsråden
på at arbeidet går som planlagt, og at ferdigstillelsesdatoen
er som før.

På grunn av at kommunal- og regionalministeren
kanskje ikke er 100 pst. kjent med alle
detaljer, skal jeg ikke spørre noe særlig
mer. Jeg er godt fornøyd med svaret, og det var
akkurat det svaret jeg forventet å få.

 Jeg vil bare understreke at det er
slik at man mener at man er i rute nå, men
at man ikke har god tid til å gjennomføre
prosjektet. Det betyr at det er avgjørende at man får
gjennomført dette uten tidsforsinkelser nå, for å kunne
nå 2005. Den forsinkelsen som kom etter fjorårets
protestaksjoner, som ikke var så stor fordi de
stort sett skjedde samtidig med fellesferien, har man tatt inn igjen.
Man jobber altså på spreng for å bli
klar.

 Dermed er sak nr. 1 på dagens
kart ferdigbehandlet.





                

 Det foreligger ikke
noe referat.





                    
                    
                    

