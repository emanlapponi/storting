 Representanten Harald T. Nesvik har tatt opp det forslaget han refererte til. 

 Jeg vil bare helt kort slutte meg til at det forslaget som nå er fremmet, er i
                  tråd med den endringen som WHO har gjort. 

Jeg vil for ordens skyld opplyse om at regjeringspartiene vil stemme for
                  forslaget, slik at dette blir rett. Jeg regner med at et samlet storting også
                  kommer til å gjøre det. 

 Jeg mener det er ønskelig og nødvendig for meg i denne anledning å si noen ord om
                  situasjonen hva gjelder influensa A(H1N1). 

Som også komiteens leder var inne på, hevet Verdens helseorganisasjon, WHO, den
                  11. juni beredskapsnivået til fase 6 i utviklingen av den nye influensaepidemien.
                  Dette betyr at verden erfarer den første influensapandemien siden 1968. For første
                  gang i historien blir vi imidlertid ikke tatt på senga, men har, i motsetning til
                  tidligere pandemier, hatt mulighet til å forberede oss. 

WHOs beslutning om heving av beredskapsnivået er basert på rapporter fra hele
                  verden. Siste oppdaterte tall fra WHO viser at det så langt, pr. 15. juni, er
                  registrert smittede i 76 land med nær 36 000 bekreftede smittetilfeller, inkludert
                  163 dødsfall. Blant EU- og EFTA-landene er det bekreftet nær 2 400
                  smittetilfeller, og første dødsfall ble rapportert fra Skottland 14. juni. 

Basert på tilgjengelig informasjon så langt vurderer WHO og også norske
                  helsemyndigheter alvorligheten ved denne pandemien til å være moderat. Det
                  overveldende flertall av de smittede har erfart milde symptomer og blir raskt helt
                  friske, ofte uten behov for medikamentell behandling. 

Det er vanlig at virus utvikler seg over tid. Derfor er myndighetene opptatt av å
                  få mer kunnskap om hvordan dette nye viruset eventuelt utvikler seg, og er
                  forberedt på at sykdomsbildet kan bli mer alvorlig enn det er i dag. Da jeg deltok
                  på Verdens helseforsamling for en tid tilbake, var det ikke minst denne faren for
                  at viruset ikke er stabilt og kan endre seg, som ble vektlagt veldig sterkt, ikke
                  minst fra WHOs generalsekretær, doktor Chan. 

I St.prp. nr. 86 for 2008–2009 er det redegjort for at Norge har forpliktet seg
                  til å kjøpe 9,4 millioner vaksinedoser til en samlet pris på anslagsvis 650 mill.
                  kr dersom WHO erklærer pandemi fase 6, videre at den nye avtalen om
                  prepandemivaksine vil bli satt til side dersom produsenten starter produksjon av
                  pandemivaksine etter at pandemi fase 6 er erklært. Med WHOs erklæring av fase 6 er
                  premissene for forslag til vedtak i St.prp. nr. 86 for 2008–2009 knyttet til
                  prepandemivaksine, dermed endret og har utløst behov for en fullmakt til å
                  bestille 9,4 millioner doser pandemivaksine innenfor en ramme på 650 mill. kr. Jeg
                  er glad for at Stortinget nå har ivaretatt dette ved behandlingen av innstillingen
                  i dag – at det ligger an til at Stortinget kan gjøre det. 

Første leveranse av en pandemivaksine vil foreligge tidligst tre–fire måneder
                  etter produksjonsstart, som forventes å skje i begynnelsen av juli.
                  Folkehelseinstituttet er i gang med å klargjøre for vaksinering av befolkningen i
                  henhold til planene for vaksinering ved en pandemi. 

Så bare helt til slutt noen få ord om takstoppgjøret for leger, psykologer og
                  fysioterapeuter. Vi forhandler med Den norske legeforening, Norsk Psykologforening
                  og Norsk Fysioterapeutforbund om økonomiske vilkår mv. Det er nå enighet med
                  Psykologforeningen og Fysioterapeutforbundet om vilkårene for neste periode, mens
                  forhandlingene med legene fortsatt pågår. 

 Flere har ikke bedt om ordet til sak nr. 11. 

(Votering, se side 3817) 





                    

 Under debatten har Harald T. Nesvik satt fram et forslag på vegne av
                  Fremskrittspartiet. Forslaget er omdelt i salen. 

Presidenten har oppfattet det slik at en samlet komité står bak det forslaget som
                  komiteens leder har framsatt, og at det kommer til erstatning for innstillingens
                  forslag til vedtak under II. 

Komiteen hadde innstilt: 

I 

Stortinget samtykker i at Helse- og omsorgsdepartementet og Kommunal- og
                  regionaldepartementet får fullmakt til å gjøre endringer i bevilgningen til
                  kommunene og trygderefusjonene for legehjelp, psykologhjelp og fysioterapi fra 1.
                  juli 2009 på grunnlag av eventuelle avtaler med Den norske legeforeningen, Norsk
                  Psykologiforening og Norsk fysioterapeutforbund fra samme dato. 

II 

Bestillingsfullmakt 

Stortinget samtykker i at Helse- og omsorgsdepartementet i 2009 kan foreta
                  bestillinger utover gitte bevilgninger, men slik at samlet ramme for nye
                  bestillinger og gammelt ansvar ikke overstiger følgende beløp: 

Kap

Post

Betegnelse

Samlet ramme

710

Nasjonalt folkehelseinstitutt

21

Spesielle driftsutgifter

470 mill. kroner»

 Det voteres samlet over I og forslaget fra Fremskrittspartiet. Forslaget lyder: 

«II  

Bestillingsfullmakt  

 Stortinget samtykker i at Helse- og omsorgsdepartementet i 2009 kan foreta
                     bestillinger utover gitte bevilgninger, men slik at samlet ramme for nye
                     bestillinger og gammelt ansvar ikke overstiger følgende beløp: 

Kap

Post

Betegnelse

Samlet ramme

710

Nasjonalt folkehelseinstitutt

21

Spesielle driftsutgifter

830 mill. kroner»

Votering:

Komiteens innstilling til I og forslaget fra Fremskrittspartiet til II ble
                  enstemmig vedtatt.

 Innstillingens forslag til vedtak under II bortfaller som følge av at forslaget
                     er vedtatt. 


                    
                    

