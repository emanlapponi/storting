 Inge Lønning har hatt ordet to ganger tidligere i debatten, og får ordet til en kort merknad, begrenset til 1 minutt. 




 Av de viktige avklaringer i denne debatt er statsrådens avklaring av at han prinsipielt fastholder prinsippet om informert samtykke, også i tilknytning til en eventuell kjernejournal. Det gjør det desto mer nærliggende å spørre én gang til: Flertallet i innstillingen avviser forslag nr. 3, som dreier seg om nettopp dette, ved å vise til at man ikke kan ta stilling til prinsippet om informert samtykke før man eventuelt ser hvilke opplysninger det skal dreie seg om. Er det slik å forstå at flertallet i komiteen her er grunnleggende uenig med statsråden, ville det være nyttig om det ble avklart. 




Til sist en liten bemerkning til representanten Holmås’ innlegg. I odelstingsdebatten om Ot.prp. nr. 51 for 2008–2009 sa den parlamentariske leder for SV at SV i denne sak, som i alle andre saker, stiller seg bak Regjeringen. Jeg oppfattet at det var det samme budskapet fra Heikki Holmås. Det er kanskje en yrkesnevrose, men det får meg til å tenke på, fra mitt fagfelt, at det er de nyomvendte som er de mest nidkjære. SV har aldri tidligere hatt regjeringserfaring, men i løpet av fire år har de klart å bli den mest disiplinerte puddel av alle. 




 Gunvald Ludvigsen har hatt ordet to ganger tidligere i debatten, og får ordet til en kort merknad, begrenset til 1 minutt. 




 Det har vore ein interessant debatt. Eg synest det har kome fram ein del positive ting, ikkje minst er det mange som har sagt at debatten er viktig og positiv å få med seg. 




Men slik eg ser det, står det att noko viktig: Kva meiner eigentleg statsråden er det substansielle innhaldet i omgrepet «livsnødvendige helseopplysninger»? Det burde statsråden kunne seie noko om her. Eg meiner at det poenget – kva som er det substansielle innhaldet i omgrepet «livsnødvendige helseopplysninger» – også er ei viktig sak, eit grunnlag for debatten og for ei mogleg usemje også her i salen i dag. Derfor vil det vere naturleg at definisjonen av det, ei konkretisering her, blei lagd fram for Stortinget på eit eller anna vis. 




 Jan Bøhler har hatt ordet to ganger og får ordet til en kort merknad, begrenset til 1 minutt. 




 Til spørsmålet som Dåvøy stilte om hvorfor registre ikke skal være personidentifiserbare. 




Kreftregisteret begrunner det med at man skiller mellom behandlingsregistre, hvor man går inn i behandlingsforløp og trenger å undersøke nærmere hva som har skjedd med den enkelte pasient, og derfor har man personidentifiserbare registre. Det har gitt de resultatene jeg nevnte når det gjelder f.eks. tykktarms- og endetarmskreft, og pasientforløpet der. Den samme problemstilling vil være når man skal gå inn i nye behandlingsregistre, som Kreftregisteret ønsker å opprette for andre kreftformer, som f.eks. lungekreft, prostatakreft osv. Her oppfatter jeg at komiteen er positiv. Jeg har ikke registrert noen forslag i Stortinget om at man når det gjelder Kreftregisterets behandlingsregistre, skulle frata de den lovhjemmelen de har for at de skal være personidentifiserbare. Det vil i tilfelle være dramatisk. 




Det er mulig at dette kan gjøres på andre måter og med bedre teknologiske løsninger framover, men det har vi behov for å se på i hvert enkelt tilfelle. Derfor sa jeg at vi ikke kan si generelt at det ikke skal være personidentifiserbart, men at vi må komme tilbake til det når vi behandler hvert enkelt nye register. 




 Harald T. Nesvik har hatt ordet to ganger og får ordet til en kort merknad, begrenset til 1 minutt. 




 Representanten Lønning hadde en utfordring knyttet til det som har med samtykkebiten å gjøre. Det var Fremskrittspartiet som fikk inn dette med at det skal gis aktivt samtykke, i forbindelse med behandlingen av Ot.prp. nr. 51 for 2008–2009. Fremskrittspartiet står bak det, og det er viktig at det står der. Det var derfor vi sa at det måtte på plass, for at vi kunne gi vår tilslutning. 




Når det gjelder forslag nr. 3 som ligger her, går det lenger enn det som har med samtykkebiten å gjøre. Det står nemlig at Regjeringen bes opprette en løsning med elektronisk kjernejournal 




«hvor den enkelte kan samtykke til at livsnødvendige opplysninger kan lagres pseudonymisert og kryptert». 




Den videre behandlingen av hvordan opplysningene skal behandles, gjør at vi fremmer det forslaget. Så kan det være, som Inge Lønning også påpekte, at det er mulig at det ikke er godt nok skrevet i merknaden. Men Fremskrittspartiet står for det med samtykke, men vi har sagt: La oss nå få saken til Stortinget, det er her den skal behandles. Vi vil følge opp det som vi har gjort hele veien, og kommer også til å gjøre det da. 




 Flere har ikke bedt om ordet til sak nr. 12. 

(Votering, se side 3817) 





                    

 Under debatten har Olav Gunnar Ballo satt fram tre forslag på vegne av Høyre,
                  Sosialistisk Venstreparti, Kristelig Folkeparti og Venstre. 

Under debatten har Heikki Holmås fra Sosialistisk Venstreparti opplyst at partiet
                  vil følge Arbeiderpartiet og Senterpartiet i voteringene. 

Det voteres først over forslagene nr. 1–3, fra Høyre, Sosialistisk Venstreparti,
                  Kristelig Folkeparti og Venstre. 

Forslag nr. 1 lyder: 

«Stortinget ber Regjeringen utvikle standarden for elektronisk postjournal slik
                     at individualiserende kjennetegn ved enkle grep kan erstattes med genererte
                     pseudonymer.» 

Forslag nr. 2 lyder: 

«Stortinget ber Regjeringen opprette et moratorium mot etablering av nye
                     helseregistre inntil dagens registre er gjennomgått.» 

Forslag nr. 3 lyder: 

«Stortinget ber Regjeringen opprette en løsning med såkalt elektronisk
                     kjernejournal hvor den enkelte kan samtykke til at livsnødvendige opplysninger
                     kan lagres pseudonymisert og kryptert.» 

Votering:

Forslagene fra Høyre, Sosialistisk Venstreparti, Kristelig Folkeparti og
                  Venstre ble med 76 mot 27 stemmer ikke bifalt.

(Voteringsutskrift kl. 01.31.30)

Komiteen hadde innstilt: 

I 

Stortinget ber Regjeringen om å sikre pasientens rett til at personsensitive
                  helseopplysninger ikke formidles i påhør av andre, blant annet under legevisitter.
               

II 

Stortinget ber Regjeringen legge til rette for opplærings- og holdningsskapende
                  tiltak for at taushetsplikten skal etterleves, eksempelvis som del av
                  kvalitetssikringsarbeidet i helseforetakene. 

Votering:

Komiteens innstilling til I og II ble enstemmig bifalt. 

Videre var innstilt: 

III 

Stortinget ber Regjeringen om en redegjørelse for hvor stort behovet for tilgang
                  til pasientjournaler på tvers av helseforetakene faktisk er. 

 Fremskrittspartiet, Høyre, Sosialistisk Venstreparti, Kristelig Folkeparti og
                     Venstre står bak innstillingen. 

Votering:

Komiteens innstilling til III ble med 53 mot 50 stemmer ikke
                  bifalt.

(Voteringsutskrift kl. 01.33.07)


                    
                    

