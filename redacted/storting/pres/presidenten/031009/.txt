 Ærede medrepresentantar!

Det var med stor sorg vi i sommar fekk meldinga
om at Magne Aarøen, representant frå Sogn og Fjordane,
var gått bort. Han døydde i heimen sin
i Sandane natt til 27. juni, knapt 59 år gamal.

Magne Aarøen vart fødd 28.
april 1944. Etter framhandsskule, folkehøgskule
og statsrealskule utdanna han seg til lærar. Seinare
utdanna han seg vidare innan samfunnsfag, sosialpedagogikk, edb
og media. Aarøen hadde stillingar som lærar og
undervisningsinspektør frå 1967 til 1987, frå 1971
i Selje kommune. I 1985 tok han eit års avbrekk frå læraryrket
og arbeidde som journalist i Sunnmørsposten. Seinare
flytta han og familien til Gloppen kommune, og frå 1987
var han rektor ved Sandane skule.

Magne Aarøen var politisk engasjert
heilt frå studietida, og hadde verv for Kristeleg Folkeparti
i heile sitt vaksne liv. I Selje representerte han Kristeleg
Folkeparti i kommunestyret, han var varaordførar
frå 1979 til 1981 og ordførar frå 1981
til 1983. Også i Gloppen var Aarøen engasjert
i lokalpolitikken, som medlem i formannskapet i to periodar på 1990-talet.

I tida frå 1987 til 1991
sat Aarøen i fylkestinget i Sogn og Fjordane, der han også var
varamedlem i ein periode på 1970-talet.
Han hadde vidare ei rekkje andre offentlege verv på kommune-
og fylkesplan, samt verv i Kommunenes Sentralforbund og Lærerlaget.

I 2001 vart Aarøen vald inn på Stortinget
og tok fatt på arbeidet i sosialkomiteen. Han kjende allereie
då godt til Stortinget sitt arbeid, etter å ha vore
vararepresentant i to periodar på 1980- og 1990-talet.

Før Aarøen vart stortingsrepresentant,
hadde han hatt tillitsverv på alle nivå i
Kristeleg Folkeparti. Han var som ung både lokallagsleiar,
fylkesleiar og sentralstyremedlem i Kristeleg Folkepartis Ungdom.
I moderpartiet var Aarøen gjennom heile sitt vaksenliv
lokallagsleiar i fleire kommunar. Han var nestleiar og seinare
leiar i Kristeleg Folkeparti sitt fylkeslag i Sogn og
Fjordane, og medlem av landsstyret i partiet frå 1992
til 1996.

Aarøen var såleis ein veteran
i Kristeleg Folkeparti, og han etterlèt seg ein ruvande
politisk innsats, jamvel om tida som vald stortingsrepresentant
vart kort. På Stortinget vart Aarøen sosialpolitisk
talsmann for Kristeleg Folkeparti. Kollegaene kan fortelje at det
var ei oppgåve han passa til og utførde på ein
god måte. Magne Aarøen ville sikre dei unge
ein trygg oppvekst, og han hadde eit stort politisk hjarte. Som
politikar var han grundig, som person var han jovial og omgjengeleg.
Han hadde alltid tid til å slå av ein prat, og
han var flink til å sjå til kvar og ein av dei
han hadde rundt seg.

Vi vil hugse Magne Aarøen som ein
varm forkjempar for distrikta og lokalsamfunna våre. Han
var ein medviten representant for fleire av dei politiske motkulturane som
har prega landet vårt: lekmannsrørsla, målrørsla
og fråhaldsrørsla. Verdiane frå desse
motkulturane var levande til stades i Aarøen sitt politiske
virke. Han viste stor kløkt i å skape handfast
politikk ut av denne politiske arven.

Det gjekk berre nokre få veker frå Magne
Aarøen fekk vite at han hadde kreft, til han
gjekk bort. Det gjorde eit sterkt inntrykk på mange å sjå korleis
han nytta dei siste vekene til å avleggje frimodige vitnemål
om si kristne tru, som gav meining til livet og tryggleik
framfor døden. Magne Aarøen viste stort mot då han
fekk vite om den alvorlege sjukdomen han var råka
av. Dei som arbeidde saman med Aarøen, sit igjen med det gode
minnet om ein samfunnsmedviten borgar og ein frimodig kristen. Få var så levande
til stades i livet som nettopp han.

Vi minnest Magne Aarøen i djup respekt
og lyser fred over hans minne.

Representantene påhørte stående
presidentens minnetale.





                    
                    
                    

 Det foreligger ikke
noe referat.





                    
                    
                    

