 Jeg har den store glede å ønske den tyrkiske parlamentspresidenten, Köksal Toptan,
               med delegasjon velkommen til Stortinget. Våre tyrkiske kolleger er på offisielt besøk
               i Norge fra 5.–7. mai. Vi håper at de får et fint opphold som understreker de
               utmerkede forhold mellom Tyrkia og Norge. 

– Velkommen! 

(Applaus fra forsamlingen) 

Representanten Eirin Kristin 

Sund,

 som har vært permittert,
               har igjen tatt sete. 

Representanten Jan Arild Ellingsen vil framsette et representantforslag. 

 På vegne av representantene Solveig Horne, Thore A. Nistad, Anders Anundsen og meg
               selv har jeg gleden av å sette fram forslag om endring i ordningen for embetsdommeres
               lønnsfastsettelse. 

 Representanten Ine Marie Eriksen Søreide vil framsette et representantforslag. 

 På vegne av representantene Erna Solberg, Gunnar Gundersen og meg selv har jeg gleden
               av å legge fram et forslag om tiltak for å styrke de grunnleggende ferdighetene i
               voksenbefolkningen. 

 Representanten Gjermund Hagesæter vil framsette et representantforslag. 

 På vegner av representantane Ulf Leirstein, Jørund Rytman, Christian Tybring-Gjedde
               og meg sjølv har eg gleda av å fremje forslag om årleg berekning av
               skattefriheitsdagen. 

 Forslagene vil bli behandlet på reglementsmessig måte. 

Carl I. Hagen overtok her presidentplassen. 





                    
                    
                    

 Stortinget mottok mandag meddelelse fra Statsministerens kontor om at
                  statsminister Jens Stoltenberg vil møte til muntlig spørretime. 

Statsministeren er til stede, og vi er klare til å starte den muntlige
                  spørretimen. 

De representanter som i tillegg til de forhåndspåmeldte ønsker å stille
                  hovedspørsmål, bes om å reise seg. 

Vi starter da med første hovedspørsmål, fra representanten Siv Jensen. 

 Det kommer nå meldinger om kraftig vekst i arbeidsledigheten. Det kommer samtidig
                  som konkurstallene fra norsk næringsliv øker i omfang og skaper bekymringer for
                  store deler av norsk næringsliv – ikke minst de små og mellomstore bedriftene –
                  som sliter, klorer seg fast, prøver å overleve i vanskelige tider. Samtidig kommer
                  det meldinger fra næringslivet om at Regjeringens tiltakspakker ennå ikke har
                  begynt å virke. Det kunne være fristende å spørre statsministeren om når han har
                  tenkt at disse tiltakspakkene skal komme i gang, slik at de får effekt for
                  næringslivet. 

1. mai lanserte statsministeren et tiltak mot sosial dumping. Jeg tror det er
                  mange i denne salen som er enig i at det er nødvendig å bekjempe sosial dumping.
                  Men når vi nå ser så dystre trekk i norsk næringsliv, med økende antall konkurser
                  og stigende arbeidsledighet, er det spesielt at Regjeringen nå velger å lansere et
                  tiltak som næringslivet selv advarer kraftig mot, som mange småbedrifter sier at
                  de ikke er i stand til å håndtere, fordi det krever betydelig kapital å skulle
                  sikre eller være med på en lønnsgaranti for alle andre bedrifter enn den man selv
                  leder, eier og driver. 

Mitt spørsmål til statsministeren er om han er komfortabel med å påføre norsk
                  næringsliv – særlig de små og mellomstore bedriftene – denne ekstrabyrden nå, i en
                  så vanskelig tid, når Regjeringen heller burde fokusert på lavere skatter, lavere
                  avgifter og færre byråkratiske hindre som hadde gjort det mulig å overleve og
                  klore seg fast gjennom disse vanskelige tidene. 

 Tusen takk for et viktig spørsmål fra representanten Siv Jensen, for at hun tar
                  opp finanskrisen og den økende arbeidsløsheten som er det største problemet og den
                  viktigste oppgaven som vi nå står overfor her i landet. 

Først til det spørsmålet handler om, nemlig solidaransvar. I Regjeringen er vi
                  opptatt av lav arbeidsløshet og ryddige og gode vilkår i arbeidslivet både for
                  arbeidstakerne og for bedriftene. Vi mener at er det noe som kjennetegner Norge,
                  den norske modellen og det norske velferdssamfunnet, er det at vi gjennom mange år
                  har vist at det ikke er noen motsetning mellom å ønske gode, ryddige forhold i
                  arbeidslivet og å ønske lav ledighet. Tvert imot er det slik at Norge og de andre
                  nordiske landene gjennomgående har ryddigere og bedre forhold – bedre sosiale
                  forhold, bedre miljø- og sikkerhetsmessige forhold – enn veldig mange andre land,
                  og samtidig har vi lavere ledighet. Det er faktisk slik at mange av de landene som
                  har dårlige forhold når det gjelder arbeidstakernes rettigheter, også
                  gjennomgående har høyere ledighet. 

Solidaransvar er en fordel for seriøse bedrifter. Det er mange seriøse bedrifter i
                  dag som sliter med at useriøse bedrifter vinner anbud – utkonkurrerer dem – fordi
                  de drar nytte av lave lønninger under de avtaler og regler som gjelder.
                  Solidaransvar vil derfor være en fordel for seriøse bedrifter og gjøre det mindre
                  fristende å inngå kontrakter med bedrifter som ikke følger lover, regler og
                  forskrifter. Vi mener derfor at solidaransvar vil være et nytt eksempel på hvordan
                  det går an å kombinere ryddige og gode arbeidsforhold for arbeidstakerne og lav
                  ledighet. 

 Solidaransvar vil først og fremst være en fordel for store og veletablerte
                  bedrifter og således opptre som en konkurransevridende faktor overfor små
                  bedrifter som av kapitalhensyn ikke kan klare å fremstille de lønnsgarantiene som
                  kreves for å oppfylle solidaransvarets intensjoner. Jeg kan ikke skjønne at det er
                  en håndsrekning til arbeidsfolk rundt omkring, særlig i bygg- og anleggsbransjen,
                  hvis de risikerer å miste jobben ved at bedriften deres går konkurs fordi
                  Regjeringens forslag om solidaransvar innføres nå. Mange bedrifter i næringslivet
                  sier jo også at mange av de andre tiltakene som Regjeringen har iverksatt for å
                  bekjempe sosial dumping, ennå ikke har fått virke fullt ut, og de ber og anmoder
                  Regjeringen om å vente litt både fordi det er krevende tider og fordi man ønsker
                  at de tidligere vedtakene skal få virke. 

 Det er riktig at Regjeringen har gjennomført mange tiltak for å hindre sosial
                  dumping. Det gjør vi delvis fordi vi selvfølgelig ønsker å unngå at utenlandsk
                  arbeidskraft, polakker og folk fra Baltikum som jobber i Norge, skal ha dårlige
                  lønninger, men vi gjør det også fordi det vil presse lønns- og arbeidsvilkår for
                  etnisk norske arbeidstakere hvis man tillater at de har lave lønninger. Så det er
                  også av hensyn til dem som alltid har jobbet i Norge vi ønsker å unngå sosial
                  dumping som forverrer vilkårene for alle arbeidstakere i Norge. 

Det er noe av det samme som ligger til grunn for solidaransvar, nemlig at da blir
                  det mindre lønnsomt å være en useriøs bedrift, det blir mer lønnsomt å følge
                  avtaler og regler. Det er mange seriøse bedrifter i dag som klager på at de blir
                  utkonkurrert av bedrifter som ikke følger avtaler og regler. Dette vil styrke de
                  seriøse bedriftene og gjøre dem mer i stand til å få oppdrag på likeverdige
                  vilkår, og ikke bli utkonkurrert av useriøse virksomheter. 

Det er fullt mulig å kombinere gode lønns- og arbeidsvilkår med lav ledighet.
                  Norge har vist det gjennom mange år, og vi skal vise det også i framtiden. 

 Det blir fire oppfølgingsspørsmål – Torbjørn Hansen. 

 Høyre er imot sosial dumping, men vi er også klart imot såkalt solidaransvar. For
                  det første er det prinsipielt feil. Det er komplisert og fordyrende for
                  bedriftene, og det er helt åpenbart ut fra tilbakemeldingene fra næringslivet at
                  dette er et tiltak som svekker rammebetingelsene for norske bedrifter, som svekker
                  arbeidsplassene i Norge. For det andre er det jo tvilsomt om såkalt solidaransvar
                  vil ha noen særlig betydning for mange ansatte, og risikoen er da stor for at
                  dette er symbolpolitikk som har stor kostnad for norske arbeidsplasser. Da
                  begynner jeg å lure på om Regjeringen har fått med seg at vi står midt oppe i en
                  situasjon med sterkt økende arbeidsledighet. I Aftenposten i dag spår DnB NOR at
                  vi vil ha 140 000 arbeidsledige i slutten av 2011. Problemet er ikke svake
                  arbeidstakerrettigheter i Norge, problemet er mangel på arbeidsplasser. 

Ser ikke statsministeren at denne typen bedriftsfiendtlige forslag, i likhet med
                  økningen av skatten på bedrifter som har én million ansatte i Norge, faktisk
                  svekker arbeidsplassene i Norge? 

 En av de eldste motsetningene i norsk politikk er motsetningen mellom høyresiden
                  og sosialdemokratiet og arbeiderbevegelsen i synet på arbeidstakernes rettigheter.
                  Enten vi snakker om arbeidsmiljølov, om gode sykelønnsordninger eller om andre
                  arbeidstakerrettigheter som sikrer gode lønns- og arbeidsvilkår, har høyresiden
                  alltid sagt at det vil gå på bekostning av arbeidsplassene. Vel, den historiske
                  erfaringen er at Norge, som har et høyt nivå på arbeidstakerrettigheter,
                  trygderettigheter, arbeidsmiljø og sikkerhetskrav, har lav ledighet – og ikke bare
                  lav ledighet, vi har veldig høy sysselsetting – mens de landene som har lave
                  standarder for arbeidstakerne, gjennomgående også har høyere arbeidsløshet og
                  lavere sysselsetting. Historien taler til vår fordel når det gjelder synet på
                  arbeidstakerrettigheter og arbeidsplasser. 

Når det gjelder konkret solidaransvar: Problemet er at hvis to bedrifter byr på
                  det samme oppdraget, vil gjerne den bedriften som har useriøse underleverandører,
                  vinne oppdraget fordi man har useriøse underleverandører. Da sier vi at
                  solidaransvar styrker de seriøse bedriftene, det styrker ryddigheten i
                  arbeidslivet, og det styrker norsk økonomi at alle har krav på seg til å være
                  seriøse. I tillegg får arbeidstakerne den lønnen de har krav på. 

 Åse Gunhild Woie Duesund – til oppfølgingsspørsmål. 

 Svaret fra statsministeren gjør at jeg gjerne vil gjenta hva Byggenæringens
                  Landsforening sa da forslaget om solidaransvar ble fremmet. De advarte mot
                  solidaransvar med den utformingen som dette nå har fått. De frykter at det vil
                  føre til at seriøse byggefirmaer – og jeg gjentar: de seriøse firmaene – som gjør
                  så godt de kan for å ta vare på og behandle sine arbeidstakere skikkelig, og som
                  følger lover og regelverk, vil kunne gå konkurs. 

Er dette etter statsministerens vurdering bare løst snakk og krisemaksimering,
                  eller er dette en kalkulert risiko som Regjeringen ønsker å ta? 

 Det er ulike meninger om dette virkemiddelet, som det er om veldig mange andre
                  virkemidler, for å sikre arbeidstakerens rettigheter i Norge, enten det er
                  sykelønn, arbeidsmiljølov eller andre tiltak mot sosial dumping. Men vi mener at
                  erfaringen tilsier at når man stiller krav til seriøse underleverandører, styrker
                  det de seriøse, for det blir vanskeligere å misbruke seriøse underleverandører i
                  f.eks. kampen om anbud. 

Jeg tror også det kan være nyttig at vi får fram dette: Dette er regler som sikrer
                  tariffestet lønn til alle arbeidstakere – i de bransjene hvor vi ser at det kan
                  være sosial dumping. Det er 2,5 millioner lønnstakere i Norge, disse reglene
                  omfatter 150 000 mennesker, først og fremst innenfor bygg og anlegg og noen få
                  andre bransjer. 

 Lars Sponheim – til oppfølgingsspørsmål. 

 Det er viktig å sikre at alle norske arbeidstakere får norske lønninger under
                  ordnede norske forhold. Jeg mener vi må lete etter alle virkemidler for å få det
                  på plass. Det forstår jeg også er statsministerens poeng med solidaransvar. På en
                  byggeplass, f.eks., skal altså ansvaret for å betale og ha ordnede norske
                  arbeidsforhold kunne skyves oppover i næringskjeden. 

Da er mitt enkle spørsmål: Hvorfor skal det ikke være mulig å skyve det helt opp
                  til byggherren, som i Norge svært ofte er stat og kommune? Når det ikke er stat og
                  kommune, er det Olav Thon og andre velstående mennesker. De bør ta ansvaret for at
                  alle som gjør en jobb for dem, har ordnede norske arbeidsforhold. Hvorfor vil ikke
                  statsministeren selv ta på seg det solidaransvaret gjennom stat og kommune? 

 Vi mener at det er de som har mulighet til å sjekke om underleverandører er
                  seriøse, som må sitte med ansvaret. 

Hvis Venstres mening er at man skal ta det helt opp til byggherren, er det et
                  ærlig standpunkt. Da kan man foreslå det under behandlingen i Stortinget. Men den
                  erfaringen vi har fra bl.a. Tyskland, hvor de har en lignende ordning, viser at
                  det er den modellen vi har valgt i Norge, som er den beste modellen, og som sikrer
                  både arbeidsplasser og lønnstakeres rettigheter – ikke bare for dem som kommer fra
                  andre land, men også for dem som er etnisk norske. 

 Ulf Leirstein – til oppfølgingsspørsmål. 

 Utfordringen er jo at man kommer med dette forslaget om solidaransvar som man vil
                  legge fram for Stortinget, i disse tider. Vi hører hele tiden at man er opptatt av
                  å få ryddet bort useriøse leverandører osv. 

Det er veldig mange små og mellomstore bedrifter som melder om store utfordringer
                  i dag. De mener at Regjeringen på mange måter har glemt de små og mellomstore
                  bedriftenes situasjon når den har lagt fram sine tiltakspakker. 

Man kan jo nå, med solidaransvar, komme i en situasjon der en del bedrifter som er
                  litt mindre enn de aller største, faktisk ikke har mulighet til å kunne legge inn
                  anbud, rett og slett fordi de ikke kan stille denne garantien som Regjeringen nå
                  er opptatt av. Det vil gjøre situasjonen ytterligere vanskelig for mange små og
                  mellomstore bedrifter. 

Kan statsministeren si noe som i disse dager kan være positivt for de små og
                  mellomstore bedriftene som faktisk føler at Regjeringen har glemt dem i de
                  tiltakspakkene som er lagt fram, og som i stor grad retter seg inn mot de større
                  bedriftene? 

 Regjeringen har lagt fram omfattende tiltakspakker helt fra tidlig i fjor høst. De
                  har vært rettet mot små bedrifter, mot mellomstore bedrifter og mot store
                  bedrifter – mot alle norske bedrifter. 

Det viktigste virkemidlet er at vi har utformet en rentepolitikk og en
                  budsjettpolitikk som gjør at rentene nå settes kraftig ned. Det kommer hele
                  økonomien til gode. Ikke minst mange små og mellomstore bedrifter får lettere
                  finansieringskostnader, de får lavere renteutgifter, de får lettere finansiert
                  investeringer, og det bidrar bl.a. til å holde aktiviteten oppe i bygg- og
                  anleggsnæringen, der det er mange små og mellomstore bedrifter. Så det viktigste
                  virkemidlet treffer ikke minst små og mellomstore bedrifter. 

Alt vi har gjort i forbindelse med bankene, er viktig. Når vi nå f.eks. bruker
                  milliarder av kroner for å pusse opp skoler og vedlikeholde veier, får vi ikke
                  bare bedre veier og bedre skoler, men vi får også mange oppdrag til
                  snekkerfirmaer, rørleggere – mange små og mellomstore bedrifter. Og når de
                  rørleggerne får lønn, går de i butikken, som kanskje også er en liten eller
                  mellomstor bedrift – og da blir det mer virksomhet i de bedriftene. Så når vi
                  pumper penger ut i økonomien, blir det også virksomhet i små og mellomstore
                  bedrifter. 

 Vi går til neste hovedspørsmål. 

 I dag viser hele forsiden av Aftenposten til den drastiske økningen i
                  arbeidsløshet, som hver ny prognose som har kommet, har vist er fremtiden for
                  Norge. Norge kommer til å få betydelig flere arbeidsledige i løpet av det neste
                  året. Arbeidsledighetstallene har siden august i fjor vokst raskere i Norge enn i
                  de fleste europeiske land. I den situasjonen må vel også Regjeringen begynne å
                  revurdere og se på sine egne tiltak – om de virker eller ikke. 

Høyre har brukt mye tid på å være i dialog med norske bedrifter om hva som skjer
                  der ute. De kan ikke bekrefte statsministerens nylige lekse om at rentepolitikken
                  virker for små og mellomstore bedrifter. Nei, de sier det motsatte. De sier at de
                  ikke opplever å møte bedrede vilkår etter at pakkene kom. Ved refinansiering får
                  de høyere krav til mer egenkapital, og de møter høyere rente enn tidligere.
                  Rentevåpenet virker for oss forbrukere, men virker ikke for små og mellomstore
                  bedrifter. Derfor er det så avgjørende viktig at vi nå finner tiltak som gjør det
                  lettere for små og mellomstore bedrifter på kostnadssiden, tiltak som gjør at det
                  blir enklere å beholde folk i jobb fremfor å sende dem ut i arbeidsledighet.
                  Derfor har Høyre lagt frem en pakke som bl.a. bidrar til det, som ved å senke
                  arbeidsgiveravgiften det neste året med 2,5 pst. bidrar til at flere beholder
                  jobben i en periode hvor etterspørselen utenfra blir mindre, men bedriftene altså
                  mer konkurransedyktige. 

Mitt spørsmål til statsministeren er: Ser han nå at Regjeringens virkemidler ikke
                  treffer store deler av privat sektor – bygg og anlegg, ja, men ikke resten av de
                  små og mellomstore bedriftene? Og vil han gjøre noe med det, f.eks. senke
                  kostnadene? 

 Vi står overfor det kraftigste tilbakeslaget i internasjonal økonomi siden
                  1930-tallet. For første gang siden 1945 vil den samlede produksjon i verden falle,
                  og vi ser at i mange land faller industriproduksjonen med 20, 30, 40 pst. Det er
                  et veldig kraftig tilbakeslag. 

Nå slår det også inn i arbeidsmarkedet. Ledigheten i de europeiske landene,
                  EU-landene, er nå på rundt 8 pst. I vårt naboland, Sverige, er den på over 8 pst.,
                  så vi snakker om et veldig kraftig tilbakeslag. Norge rammes av det. Halvparten av
                  det vi lager her i landet, selger vi til utlandet. Og når det går så dårlig i
                  utlandet – de kjøper færre varer og tjenester – rammer det selvsagt også Norge,
                  fordi vi er så avhengige av eksport. Derfor har vi satt i verk massive virkemidler
                  fra Regjeringens side. Det startet med budsjettet, der vi brukte 19 milliarder kr
                  ekstra for å stimulere økonomien. Så har det kommet nye pakker, og vi har økt
                  pengebruken gjennom høsten og utover vinteren. I tillegg er rentene satt betydelig
                  ned. Det er vårt aller viktigste virkemiddel. Og så har vi gjennomført målrettede
                  tiltak overfor bl.a. eksportindustrien, gjennom det som kalles Eksportfinans og
                  det som kalles GIEK, garantiordningen for eksportkreditt, og andre tiltak. Dette
                  treffer de virksomhetene som rammes. 

Men det er riktig at hovedproblemet nå er eksportindustrien. Derfor er det viktig
                  å holde lav rente. Lavere rente er det aller viktigste virkemidlet. Det er viktig
                  både fordi det reduserer bedriftenes investeringskostnader, men det holder også
                  kronekursen nede – viktig for industrien. Lav arbeidsgiveravgift er ikke et
                  treffsikkert virkemiddel. Jeg har sjekket én bedrift, Årdal. De får 7,5 mill. kr
                  ved å redusere arbeidsgiveravgiften med 2,5 pst. Effekten av lavere aluminiumspris
                  er 1 milliard kr for den ene bedriften, og det sier noe om at nå gjelder det å
                  sette i verk tiltak som treffer eksportindustrien. Den type ikke treffsikre
                  virkemidler er ikke egnet slik som situasjonen er i dag. 

 Jeg håper at statsministeren viser litt større ydmykhet i møte med
                  arbeidsledigheten enn det han nettopp viste – ydmykhet nok til å si at det ikke er
                  sikkert at alle de løsningene Regjeringen har lagt på bordet, treffer dem som blir
                  arbeidsledige, og de bedriftene som faktisk sliter. Når vi møter norske bedrifter,
                  særlig de små og mellomstore, sier de at rentevåpenet ikke treffer dem. De møter
                  altså høyere rente, og de har vanskeligere for å få lån. Det er ganske mange
                  arbeidsintensive bedrifter som trenger lavere kostnader for ikke å si opp ansatte.
                  På Beitostølen har man for første gang på 30 år permittert – hotell- og
                  restaurantnæringen sliter i mange deler av dette landet. Distriktsarbeidsplasser
                  går fløyten, og helårsarbeidsplasser går fløyten. Muligheten hadde vært der for å
                  senke kostnadene for disse bedriftene. 

Men det er noen som stiller spørsmålet: Er det slik at Regjeringens manglende
                  bekymring og mangel på tiltak for privat sektor er en bevisst politikk? Er det
                  slik at man vil at folk skal bli arbeidsledige fordi man trenger flere folk i
                  offentlig sektor etterpå? 

 Punkt 1: Lavere renter hjelper. Det hjelper også små og mellomstore bedrifter
                  fordi de får lavere renteutgifter, fordi tilgangen på kreditt blir bedre og fordi
                  det f.eks. øker aktiviteten i byggmarkedet, noe som er viktig for mange små og
                  mellomstore bedrifter. 

Punkt 2: Vi tar arbeidsløsheten veldig alvorlig. Det har vi understreket helt
                  siden den begynte å vokse i fjor høst, og derfor setter vi inn betydelige tiltak.
                  Vi har også varslet at det kan komme nye tiltak. Vi har forsterket, justert og
                  utviklet tiltakene etter hvert som krisen utvikler seg. Vi må være beredt til å
                  gjøre ting annerledes etter hvert som de internasjonale rammebetingelsene endres. 

Ledigheten i Norge er på vei opp – den er på rundt 3 pst. Ledigheten i våre
                  naboland er på 8 pst. Ledigheten i 2005 var på 4,5 pst., så vi skal fortsatt slåss
                  for å holde ledigheten så lav som mulig. Men vi kommer til å bli rammet og har
                  derfor varslet økende ledighet. Vårt mål er å sikre så mange arbeidsplasser som
                  mulig, og så sørge for at det skapes nye arbeidsplasser så fort som mulig i stedet
                  for dem som går tapt. 

 Det blir fire oppfølgingsspørsmål – først Ulf Leirstein. 

 Det er ganske interessant å merke seg at statsministeren i stort sett alle sine
                  resonnementer prøver å ta æren for at renten har gått kraftig ned. Men de 15
                  gangene da renten gikk opp under dagens regjering, var det altså Norges Banks
                  skyld – da hadde ikke det noe med Regjeringen å gjøre. 

La meg konstatere følgende: Alle de tiltakspakkene og tiltakene som Regjeringen
                  har presentert for Stortinget, står man samlet om. Man er altså enig om dem. Men
                  så ser vi at alt dette ikke treffer slik man kanskje hadde ønsket, og vi
                  registrerer også at det nå har tatt mer enn tre måneder før den siste
                  kredittpakken kanskje nå blir iverksatt, ut fra de siste rapportene. Og ute i
                  norsk næringsliv er det veldig mange små og mellomstore bedrifter som ikke
                  opplever at tiltakene treffer, og som opplever hverdagen annerledes enn det
                  statsministeren prøver å gi inntrykk av. 

Spørsmålet er rett og slett: Er det slik at de bedriftene som melder til oss at de
                  nå har utfordringer, og at tiltakene ikke treffer, rett og slett tar feil? Og er
                  ikke virkelighetsoppfatningen der ute korrekt? 

 For det første vil jeg si at jeg tar ansvaret både for renteoppganger og
                  rentenedganger. Det kom en omlegging av rentepolitikken i 2001, som nå gjør at vi
                  setter opp renten i gode tider og setter ned renten i dårlige tider. Før den
                  omleggingen gjorde vi faktisk motsatt, for da brukte vi rentene til å stabilisere
                  valutakursen. Da var det slik at i nedgangstider satte vi ofte opp renten, noe som
                  gjorde vondt verre, mens i oppgangstider satte vi renten ned og gav enda mer gass.
                  Vi la om i 2001, og derfor har vi en rentepolitikk som nå virker mye bedre. Det
                  tar jeg ansvaret for, og jeg er glad for at renten nå kan settes ned. 

For det andre mener jeg selvsagt at de bedriftene som nå opplever problemer, skal
                  tas på alvor. Det er mange bedrifter som opplever problemer, men det skjer også i
                  gode tider. Det forsvinner rundt 200 000 arbeidsplasser selv i oppgangstider, så
                  at noen bedrifter kommer og andre går, er helt normalt. Det alvorlige nå er
                  selvfølgelig at det forsvinner flere arbeidsplasser enn det kommer nye, og derfor
                  setter vi inn omfattende tiltak. Vi har rundt 3 pst. ledighet i Norge, og den er
                  på rundt 8 pst. i våre naboland. 

 Dagrun Eriksen – til oppfølgingsspørsmål. 

 Det er mange mennesker i vårt land som lurer på – og frykter for – om de har en
                  jobb å gå til. Under Arbeiderpartiets landsmøte kunne vi høre at statsministeren
                  proklamerte ganske høyt at Norge skal ha den laveste ledigheten i Europa. Meningen
                  var nok at det skulle ha en beroligende effekt både på landsmøtet og oss andre, og
                  også gi inntrykk av at det var en veldig ambisiøs målsetting. Men som
                  statsministeren vet, har Norge over lengre tid hatt den laveste ledigheten, på
                  samme nivå som Nederland og Sveits. Når EU-kommisjonen nå la fram de nye tallene,
                  viste det seg at arbeidsledigheten i Sveits vil stige fire ganger så mye som i
                  Norge, og i Nederland vil man få dobbelt så sterk økning som i Norge. 

Anslagene viser at resultatet vil bli en økning i arbeidsledigheten i Norge på 64
                  900 mennesker, og da er mitt spørsmål: Er det en suksess i statsministernes øyne,
                  eller er han bare fornøyd med at de andre har høyere arbeidsledighet enn Norge
                  har? 

 Vårt mål er arbeid for alle. Vårt mål er at vi alltid skal strekke oss mot at
                  ingen skal gå arbeidsløse. Så skjønner vi at vi aldri når 100 pst. sysselsetting
                  og 0 pst. ledighet – men vi strekker oss alltid mot det målet. Det betyr at vi
                  ikke er fornøyd enten ledigheten er på 3 eller 4 pst. Men det jeg prøver å si, er
                  at vi nå skal sette inn massive tiltak – ikke at vi hver eneste uke og hver eneste
                  måned skal ha lavere ledighet enn f.eks. Nederland, for de har lavere ledighet enn
                  oss nå, men vi har sagt at når vi er gjennom denne krisen, skal vi ha lavere
                  ledighet enn andre land i Europa, fordi vi skal unngå at den biter seg fast. Den
                  store faren nå er at ledigheten går opp og blir værende på et høyt nivå. Nederland
                  har i dag lavere ledighet enn Norge, det har de hatt det gjennom flere måneder.
                  Men la oss sammenlikne med situasjonen da vi tok over – det var 4,5 pst. ledighet
                  i 2005, nå er den på 3 pst. Så vi slåss det vi kan, hver dag, for å begrense
                  veksten i ledigheten og skape nye arbeidsplasser. Vårt mål er arbeid for alle.
               

 Lars Sponheim – til oppfølgingsspørsmål. 

 Helt siden krisen begynte, har det vært åpenbart at eksportindustrien vil rammes
                  hardest, og det ser vi ganske tydelig – dramatisk svikt i inntekter. Og det er
                  selvsagt lett å ha moro med at en moderat reduksjon i kostnader ikke kan
                  kompensere et tap i enorme inntekter. 

Det som er i ferd med å skje nå, er at man får en indirekte virkning av svikten i
                  eksportindustrien, nemlig at mange små og mellomstore bedrifter av ulike typer som
                  er underleverandører, og som indirekte lever av disse eksportinntektene, også
                  rammes i dramatisk grad – og kostnadsbildet er ganske avgjørende. Det er på en
                  måte den stille krisen som nå er i ferd med å bli den verste, og ikke de store
                  overskriftene. 

Statsministeren har gjort det til et poeng, har vi forstått etter Arbeiderpartiets
                  landsmøte – og vi får sikkert høre det mantraet i hele valgkampen – at han skal
                  være best på sysselsetting. Jeg tror jeg tør si at det er en rimelig vanlig
                  oppfatning at Regjeringen er dårlig på bedrifter. Hvordan har statsministeren
                  tenkt å være best på sysselsetting når han er dårlig på bedrifter? 

 Det er ikke mulig å være best på sysselsetting uten å være god på bedrifter.
                  Derfor er jeg er opptatt av at denne regjeringen skal være god på begge deler, for
                  det henger så nært sammen. De tiltakene vi har iverksatt nå, treffer bedriftene,
                  og derfor treffer det også arbeidsplassene og styrker dem. Det viktigste er lavere
                  rente. Det er titalls milliarder i økt kjøpekraft, som holder liv i mange
                  bedrifter. Det er spesielt viktig for eksportindustrien. Det bidrar til å
                  stabilisere valutakursen, noe som er helt avgjørende for eksportindustrien. 

Så har vi i tillegg styrket finansieringen av eksportbedriftene med GIEK og
                  Eksportfinans. Så har vi styrket Innovasjon Norge betydelig, og det er viktig for
                  mange eksportbedrifter. Men det er også et fjerde virkemiddel som er viktig for
                  eksportindustrien, og det er det vi nå gjør i forbindelse med Enova for å få fram
                  ny fornybar energi. Det er mange eksportbedrifter som da får mer miljøvennlig
                  energi, og det er et godt eksempel på hvordan vi kan koble finanskrise og
                  klimakrise og bidra til å løse begge deler ved å investere i mer miljøvennlig
                  energi i norske eksportbedrifter. Vi gjør mye for bedriftene fordi vi skal gjøre
                  mye for arbeidsplassene, og vi er opptatt av begge deler. 

 Jan Tore Sanner – til oppfølgingsspørsmål. 

 Før jul stod statsministeren frem på hele førstesiden i Dagens Næringsliv og sa at
                  det som er farlig nå, er at selv lønnsomme bedrifter kan gå konkurs. Siden den
                  gang har det kommet flere pakker, særlig mot bankene, men det bedriftene melder,
                  er at det har gått fra vondt til verre. Det er vanskeligere for de små og
                  mellomstore bedriftene i dag å få lån og få gunstige betingelser, enn det det var
                  før jul. 

Så hører jeg at statsministeren sier at tiltakene treffer. Det er en helt annen
                  virkelighetsoppfatning enn den vi får når vi er ute og besøker de ansatte,
                  bedriftslederne og eierne i små og mellomstore bedrifter. De melder noe helt
                  annet. De melder at nå er tiden inne til å sette ned arbeidsgiveravgiften fordi
                  det vil gjøre det lettere å holde på ansatte, og det vil gjøre det lettere å
                  ansette nye når tidene begynner å bli bedre. Det er ikke uten grunn at mange
                  stiller spørsmål om det er slik at Arbeiderpartiet nå ser den økonomiske krisen
                  som en strategi til å få flere fra privat sektor og over i offentlig sektor. 

 Arbeiderpartiet er for å skape og dele. Derfor trenger vi både en sterk offentlig
                  sektor og en sterk privat sektor. Det har vært en kraftig vekst i sysselsettingen
                  i privat sektor i de siste tre årene, en kraftig økning i verdiskapningen og
                  rekordhøye investeringer. Vi er for private bedrifter, og det har vi vært i hvert
                  fall helt siden 1920-tallet – så det er vi. 

Det andre er at det er riktig at ting blir verre, men det er jo fordi den
                  internasjonale krisen blir verre. I fjor høst var anslagene for våre viktigste
                  handelspartnere 25 pluss 1,5 pst. av nasjonalproduktet. I vinter var anslaget fra
                  Pengefondet på minus 1,5 pst. Nå kom det nye anslag på minus 4 pst. Det er et
                  massivt fall i internasjonal økonomi. Det rammer Norge. Vi setter inn massive
                  mottiltak for å dempe virkningene og skape nye arbeidsplasser. Det virker, men det
                  kommer ikke til å redde oss fra den internasjonale finanskrisen. Vi kommer til å
                  merke det, men vi skal sette inn sterkere tiltak enn andre land, og dermed komme
                  bedre gjennom krisen enn andre land. 

 Vi går videre til neste hovedspørsmål. 

 Eldre mennesker som er avhengig av pleie og omsorg og mange forskjellige tjenester
                  fra det offentlige, er en sårbar gruppe. Det er viktig at noen passer på
                  rettighetene deres, og det er viktig at rettighetene deres styrkes. Jeg er derfor
                  glad for at vi har Statens helsetilsyn, men jeg er veldig urolig over de signalene
                  som kommer fra Helsetilsynet når det gjelder hvordan eldre mennesker har det, de
                  som er sårbare og avhengig av omsorg og pleie. 

I forrige måned fant Helsetilsynet grunn til å slå alarm overfor departementet.
                  Til tross for at de ennå ikke var ferdig med tilsynet, melder de at eldre
                  mennesker i sykehjem er utsatt for en alvorlig risiko for svikt i f.eks.
                  medisinering, noe som er avgjørende for deres liv og helse. Helsetilsynet har også
                  utpekt eldreomsorgen som et risikoområde og har satt inn et fireårig tilsyn for å
                  følge opp denne sårbare gruppen. Å kalle det et risikoområde – fra Helsetilsynets
                  side – er ikke akkurat noen anerkjennelse av den innsatsen denne regjeringen har
                  gjort for de eldre. Det skinner ikke av eldreomsorgen, statsminister. Derfor fikk
                  vi til en avtale om å styrke eldreomsorgen, og i den avtalen var krumtappen at
                  Regjeringen skulle fremme forslag til nye rettigheter: rett til en verdig omsorg
                  og til en plass, rett til riktig medisinering, rett til riktig ernæring, rett til
                  aktiviteter og kultur – en verdighetsgaranti. I forrige uke opplyste
                  helseministeren fra denne talerstolen at den delen av avtalen er lagt i en skuff.
                  Vi trodde den skulle følges opp med et lovforslag før valget, nå er det helt i det
                  blå. 

Det er alvorlig nok at Regjeringen bryter en avtale med Kristelig Folkeparti, men
                  det er enda mer alvorlig at man bryter løfter overfor eldre mennesker i dette
                  landet. Hva har statsministeren tenkt å gjøre med det? 

 Først vil jeg takke for et viktig spørsmål, fordi situasjonen i eldreomsorgen
                  alltid er en av våre største og viktigste oppgaver. Det er viktig at de eldre får
                  en verdig og god alderdom, og omsorg når de trenger det. Utfordringen vil øke
                  fordi vi, heldigvis, blir flere eldre i årene som kommer. 

Vi skal følge opp avtalen og eldreforliket, og vi har fulgt opp mange viktige
                  punkter. For eksempel er det slik at vi ligger foran skjemaet når det gjelder 10
                  000 nye årsverk. Nøkkelen til bedre eldreomsorg er flere ansatte i eldreomsorgen.
                  Vi er ikke i mål, vi er ikke fornøyd, men vi har fulgt opp det konkrete løftet om
                  10 000 nye årsverk i eldreomsorgen. Det er bevilget penger til 3 500 nye
                  sykehjemsplasser, og vi styrker nå også legedekningen i sykehjem. Når det gjelder
                  eneromsmålet, er det 95 pst. dekning. Det betyr ikke at alt er bra, men det betyr
                  at det er gjort mye, og vi ønsker å fortsette den opptrappingen. 

Så til det konkrete om en lovfesting av en verdighetsgaranti. Planen var å legge
                  det inn i en felles helse- og sosiallov. Så har vi nå satt i gang arbeidet med en
                  stor ny samhandlingsreform. Da må jo det ses i sammenheng med hvordan vi får til
                  ansvarsfordelingen mellom kommuner og helseforetak. Derfor kommer ikke det i noen
                  lov nå i vår, men det vil selvsagt tas med i den stortingsmeldingen om
                  samhandlingsreformen som vi legger fram. Vi kommer til å følge opp og gjennomføre
                  det som står der. 

 Jeg står her med en skriftlig avtale som inneholder statsministerens partis
                  underskrift, Kristelig Folkepartis underskrift, alle regjeringspartienes og
                  Venstres underskrift. Der har Regjeringen en forpliktelse, ikke til å komme med en
                  ny stortingsmelding – for det var under behandlingen av en stortingsmelding vi
                  inngikk denne avtalen – nei, til å komme med et lovforslag som innebærer at man
                  oppfyller avtalens punkt 1, nemlig å sikre eldre mennesker rett til en plass, rett
                  til forsvarlig omsorg, noe Helsetilsynet nå viser brytes hver eneste dag i norske
                  sykehjem og i norske omsorgstjenester bl.a. på grunn av dårlig bemanning. 

Vi kan ikke slå oss til ro med at statsministeren nå skriver på en ny
                  stortingsmelding. Dette er ikke avhengig av samhandlingsreformen. Dette handler om
                  at eldre mennesker skal ha de rettighetene som vi har på veldig mange andre
                  områder i det norske samfunnet. Det er faktisk slik at det i dyrevernloven er
                  sterkere rettigheter enn det er i eldreomsorgen i dette landet. 

 Jeg mener at vi skal følge opp og styrke tilbudet til de eldre. Jeg mener at de
                  eldre skal ha rettigheter. Jeg mener at en god måte å få til det på er å få til
                  bedre samhandling mellom statlige sykehus og kommunale helsetjenester. Det er det
                  samhandlingsreformen handler om. Det er derfor vi mener at den beste måten å
                  styrke det samlede tilbudet til eldre på, er å få til et bedre tilbud både i
                  helsevesenet og i den kommunale eldreomsorgen, og det er det samhandlingsreformen
                  kommer til å handle om. 

 Det blir fire oppfølgingsspørsmål – Siv Jensen. 

 Eldreomsorgen står øverst på dagsordenen ved hvert eneste valg, fordi den til
                  enhver tid sittende regjering lar den bli en salderingspost. Det burde være pinlig
                  for statsministeren, som lovet at det skulle skinne av eldreomsorgen etter disse
                  fire årene. 

Kommunene har i dag ansvaret for både eldreomsorgen, skoler og barnehager. Fra
                  lovgivers side er det altså blitt gitt lovfestede rettigheter til utdanning og til
                  barnehageplass, men eldre mennesker, som i mange situasjoner er de aller mest
                  sårbare, og som kanskje heller ikke har pårørende til å bistå dem, har i dag ingen
                  lovfestede rettigheter og blir salderingspost. Og de kommer til å bli en større
                  salderingspost nå når kommuneøkonomien forverrer seg. Kommunene kan altså ikke
                  kutte på de områdene hvor de er forpliktet av lovfestede rettigheter, men de kan
                  dessverre kutte i eldreomsorgen, hvor man ikke har innført lovfestede rettigheter. 

Jeg synes at dette burde Regjeringen ha prioritert høyere. Når prioriteres dette
                  fra Stoltenbergs side? 

 Først tror jeg det er en fordel for valgkampen om opposisjonspolitikere holder seg
                  til fakta. Det er noe som Siv Jensen og andre gjentar stadig vekk, og det er at
                  jeg har lovet at det skal skinne av eldreomsorgen. Det har jeg aldri gjort. 

 Det husker alle velgerne, president. 

 Det har jeg aldri gjort. Det jeg har gjort, er å si at vi skal styrke og bygge ut
                  eldreomsorgen, og det har vi også satt i gang. Av de konkrete løftene vi gav, var
                  ett av de viktigste 10 000 nye årsverk. Det var jo fordi at under den
                  fremskrittspartistøttede Bondevik II-regjeringen ble faktisk eldreomsorgen
                  svekket. Det siste året gikk den ned med 1 600 årsverk. Så sa vi 10 000 nye
                  årsverk. Basert på tall fra Statistisk sentralbyrå er vi altså foran skjemaet, med
                  12 000 nye årsverk i pleie og omsorg. Det betyr jo ikke at alt er i orden, men det
                  betyr at det er 10 000 flere årsverk, mennesker som jobber i pleie og omsorg, og
                  som gjør at man får et bedre tilbud enn om utviklingen under den forrige
                  regjeringen hadde fortsatt. Så har vi altså bevilget penger til 3 500 nye
                  sykehjemsplasser, slik at vi er på den målsettingen om å nå …(presidenten
                  avbryter). 

 Inge Lønning – til oppfølgingsspørsmål. 

 Siden statsministeren nå to ganger har kommet i skade for å feilinformere
                  Stortinget, vil jeg gjerne gi ham anledning til å rette det. Hans egen
                  helseminister bekreftet i spørretimen for en uke siden at det ikke er 10 000 nye
                  årsverk til eldreomsorgen, men til pleie- og omsorgssektoren som helhet. Det er
                  noe helt annet. Det er anslagsvis bare godt halvparten av de årsverkene som er
                  gått til eldreomsorgen, og det synes jeg statsministeren skal være redelig nok til
                  å innrømme. 

Riksrevisjonen har nettopp levert en gjennomgang av eldreomsorgen, som viser at
                  dekningsgraden for sykehjem har falt i løpet av de tre siste årene, altså i denne
                  regjeringens tid. Samtidig påpeker Riksrevisjonen at av hjemmehjelpstrengende
                  eldre er det én av ti, altså 10 pst, som kan nyte godt av et dagtilbud.
                  Eldreomsorgen er betydelig dårligere enn den var ved denne regjeringsperiodens
                  inngang, og det bør statsministeren være redelig nok til å innrømme. 

 For det første gjelder det pleie og omsorg – og det har jeg understreket mange
                  ganger akkurat som statsråden har understreket det. Jeg har gjort det skriftlig,
                  jeg har gjort det muntlig og jeg har gjort det i Stortinget flere ganger. Det står
                  også i valgmaterialet og i vårt arbeidsprogram at det er 10 000 nye årsverk innen
                  pleie og omsorg. Mye av det kommer i eldreomsorgen, men det er pleie og omsorg det
                  gjelder. I forhold til en regjering som greide å få en nedgang på 1 600 årsverk på
                  ett år … 

 Det er feil, president. 

 …så har vi fått en styrking av pleie- og omsorgssektoren. Det er den samme
                  problemstillingen hele tiden, nemlig at fordi vi mener det er viktigere med
                  eldreomsorg, så gjør vi ikke som den forrige regjeringen, bruker milliarder av
                  kroner på lavere skatt. Derfor har vi kunnet øke betydelig bevilgningene til
                  kommunene, slik at de kan styrke eldeomsorgen. Det er det det politiske valget
                  handler om, og vi velger altså eldreomsorg. 

 Gunvald Ludvigsen – til oppfølgingsspørsmål. 

 Eg er ikkje ekspert på sitat, men eg meiner å hugse at statsministeren sa at ein
                  ikkje skulle gi ei krone i skattelette før det skein av eldreomsorga. Det er vel
                  slik at det ikkje gjekk meir enn ein månad etter at den nye regjeringa var på
                  plass, før det vart gitt skattelette. 

Når 100-åringar ikkje får sjukeheimsplass med éin gong dei treng det, er jo
                  realiteten i dag at det må vere noko alvorleg gale med styringa, noko alvorleg
                  gale med prioriteringa, i dette landet. Det er iallfall ikkje mykje verdigheit
                  heller over ein slik situasjon. 

Mitt spørsmål er ganske enkelt: Er statsministeren fornøgd med gjenskinet frå
                  eldreomsorga etter snart fire år som regjeringssjef? 

 Det vi sa om skatt i forrige stortingsperiode, har vi også fulgt opp, og vi mener
                  hvert ord. Det ene vi sa, var at vi skulle ha et mer rettferdig skattesystem. Det
                  betyr at noen skulle få mindre, og andre skulle betale mer. Men når vi snakker om
                  det samlede skattenivået, sa vi at det ikke skulle gå ned – vi sa tvert imot at
                  det skulle gå litt opp. Og vi har oppfylt alle de løftene om skatt. Vi har
                  redusert skatten for noen, vi har økt den for andre, og samlet sett er
                  skattenivået økt med noen milliarder kroner. Så vi har ikke gitt skattelette, selv
                  om vi har laget et mer rettferdig skattesystem. Det er helt riktig at jeg sa at
                  det er feil å bruke penger på skattelette, redusere skattene, før det skinner av
                  eldreomsorgen. Det er grunnen til at jeg også kommer til å være imot det de
                  borgerlige partiene kommer til å gå til valg på i 2009, nemlig nye milliarder i
                  skattelette. Jeg mener det er viktigere å bruke de pengene på skole, eldreomsorg
                  og andre viktige oppgaver. Så det er en grei motsetning i politikken, der vi altså
                  fortsatt velger fellesskap framfor nye milliarder i skattelette. 

 Laila Dåvøy – til oppfølgingsspørsmål. 

 Da vil jeg komme med et spørsmål til statsministeren som synliggjør et helt klart
                  løftebrudd i den avtalen som ble undertegnet for ett og et halvt år siden. Det
                  gjelder et selvstendig punkt i denne avtalen – det gjelder ikke
                  verdighetsgarantien som sådan – nemlig utdanningskapasiteten for leger som er
                  spesialister i eldres sykdommer, altså geriatere. Disse utdanningsstillingene
                  skulle fordobles – det står i avtalen – men det viser seg altså i dag at det i
                  beste fall har stått helt stille når det gjelder å få flere utdannede spesialister
                  i eldres sykdommer. 

Skal også dette punktet utsettes til samhandlingsreformen kommer, og i så fall med
                  hvilken begrunnelse? Det tar mange år å utdanne flere spesialister i eldres
                  sykdommer. 

 Jeg kjenner ikke til utdanningskapasiteten for geriatere i Norge, hvordan det har
                  utviklet seg det siste året. Vi har varslet at vi i revidert nasjonalbudsjett vil
                  gå igjennom tilbudet om studieplasser innenfor mange ulike fag – det gjorde vi i
                  tiltakspakken nå i vinter – og det er også en anledning til å se om vi kan styrke
                  utdanningskapasiteten innenfor helse- og sosialfag. 

 Vi går videre til neste hovedspørsmål. 

 Det er slik at det er et og annet som skjer fast én gang i måneden. I politikken
                  er det denne møteplassen mellom statsministeren og parlamentariske ledere. Slik
                  har det vært gjennom en hel fireårsperiode nå, og etter hva jeg forstår av
                  Stortingets program, er dette den siste spontanspørretimen hvor statsministeren
                  møter parlamentariske ledere, så det kan være på sin plass å heve seg litt over
                  politikken og takke for alle disse møtene. Det har vært viktige punkter i norsk
                  politikk – uansett. Så får vi da ha ulike mål – om valget skal sørge for at
                  statsminister Stoltenberg skal stå på denne talerstol til høsten. Men uansett må
                  vi si at det har vært fire år i norsk politikk hvor det har vært mye viktig som
                  har skjedd. 

Jeg vil bruke mitt siste hovedspørsmål til statsministeren i denne perioden til å
                  reise et avgjørende og viktig spørsmål både om krisehåndtering og om framtiden,
                  nemlig når det gjelder utdanning. For det er nå engang et ordtak som sier at det
                  aldri er så galt at det ikke er godt for noe, og krise, og økende arbeidsledighet,
                  og særlig mangel på nye jobber for unge mennesker, har ført til at det er
                  rekordmange søkere til våre universiteter og høyskoler. Det er selvsagt sørgelig
                  for den enkelte at en ikke får den jobben en har drømt om, men for samfunnet er
                  det nok ingen tragedie at mange flere søker til høyskoler og
                  utdanningsinstitusjoner. Det er faktisk litt av krisens muligheter. Derfor er vi i
                  Venstre veldig opptatt av at vi bruker denne situasjonen til å gjøre hva vi kan
                  for at så mange som mulig får den plassen de ønsker, og at de får det
                  utdanningstilbudet som samfunnet er tjent med at de får. 

Så leser vi nå om at universiteter og høyskoler sliter med økonomien. Mange sier
                  de reduserer antall studieplasser, mens det burde virkelig være krisehåndtering
                  nr. 1 å sørge for at all den flotte ungdommen vår kan få bruke krisen til
                  utdanning. Hva vil statsministeren gjøre med dette? 

 For det første vil jeg si at jeg mener at disse spontanspørretimene har vært en
                  veldig viktig møteplass. Og jeg er enig med representanten Solheim i … nei
                  Sponheim (munterhet i salen) …. at dette har vært en spontanspørretime der vi har
                  brukt tiden på viktige ting og noen av de mest sentrale problemene vi står
                  overfor, både finanskrise og eldreomsorg. 

Utdanning er et tredje hovedspørsmål vi står overfor. Der er situasjonen den at vi
                  i tiltakspakken vi la fram i mars, varslet at vi ville vurdere
                  utdanningskapasiteten i revidert budsjett. Det er tidsnok til eventuelt å utvide
                  kapasiteten. Vi jobber nå med revidert, og jeg kan ikke si hva vi der kommer fram
                  til. Det legges fram for Stortinget om kort tid. Men det er riktig, som
                  representanten sier, at det at vi nå får flere søkere, gir en mulighet. Vi har i
                  de senere årene sett at det har vært fallende antall søknader, bl.a. til
                  lærerutdanningen. Det har vært færre som har blitt tatt opp, men det har ikke vært
                  kuttet i studieplasser, så dels er det en del ledig kapasitet. Men i tillegg til å
                  utnytte den ledige kapasiteten er det spørsmål om vi trenger å bygge ut eller
                  bevilge penger til ekstra studieplasser. Stortinget vil få seg forelagt våre
                  vurderinger av det om kort tid. 

 Jeg valgte faktisk å tolke statsministeren dit hen nå at han varslet, forsiktig,
                  en budsjettlekkasje, og at det i revidert kommer penger så det monner til
                  universitets- og høyskolesektoren – i så fall vil det få Venstre fulle støtte. Jeg
                  tror det er helt nødvendig. Jeg tror den beste form for krisehåndtering vi kan
                  gjøre, er å ta imot alle som nå søker til studieplasser og høyskoler. Og det
                  trengs ganske mye penger. Jeg har lest i Aftenposten at bare ved jusstudiet ved
                  Universitetet i Oslo vil man nå fjerne 200 av 595 studieplasser, og det burde ikke
                  skje i en situasjon hvor mange søker til høyere utdanning. Det er framtiden vår,
                  det, og det er sannsynligvis det som vil sette oss i stand til å komme oss ut av
                  krisen raskere, og med større kraft enn vi ellers ville gjøre. 

Venstre har gjort et regnestykke som sier at man i revidert bør komme med over en
                  halv milliard kroner til høyere utdanning og forskning for å kunne klare å møte
                  denne situasjonen. Jeg tolker statsministeren dit hen at vi kan vente oss en
                  gledens dag den 15. mai. 

 Statsminister Lars … statsminister Jens Stoltenberg (munterhet i salen). 

 President, dette vil jeg ikke smile av, for jeg har samme problem. 

Jeg har ikke kommet med noen budsjettlekkasje. Det jeg har sagt, er det vi sa i
                  tiltakspakken som vi la fram tidligere i vinter. Der kom vi ikke med nye
                  studieplasser, dels fordi vi skulle se situasjonen litt an – se på hvordan
                  søkerantallet ble – dels vurdere utviklingen i norsk økonomi. Vi kommer tilbake
                  til Stortinget med det når vi legger fram revidert i midten av mai. Da sier jeg at
                  det på en måte er to ting: Det ene er selvfølgelig vurderingen av den totale
                  pengebruken, og det andre er vurderingen av antall søkere i forhold til ledig
                  kapasitet – for det er noe ledig kapasitet. Så må vi da vurdere om vi skal komme
                  med mer penger. Vurderingen av det kommer i mai. 

 Det blir fire oppfølgingsspørsmål, først Anders Anundsen. 

 Den hyggelige tonen i hovedspørsmålet skyldes kanskje at Venstre snart er
                  garantisten for en fortsatt Stoltenberg-regjering etter valget ifølge
                  landsmøtedebatten der – men det er ikke spørsmålet mitt. 

Denne regjeringen har nedprioritert høyere utdanning i hele perioden. De har
                  kuttet i bevilgningene, og de har ikke fulgt opp de løftene de gav til velgerne i
                  2005. Universitetene og høyskolene har slitt med økonomiske utfordringer helt
                  siden Stoltenberg tok over regjeringskontorene i 2005. 

I tillegg får vi nå krisetider, og vi vet av tidligere erfaringer at i slike
                  nedgangstider øker søkningen til høyere utdanning kraftig. Det er en fordel, for
                  da får en mer kompetente borgere. 

Fremskrittspartiet foreslo i statsbudsjettbehandlingen 400 mill. kr mer til
                  universitets- og høyskolesektoren, og i krisepakken 400 mill. kr mer til
                  universitets- og høyskolesektoren. Å fremme slike forslag i revidert
                  nasjonalbudsjett vil være for sent. Innser statsministeren at han og
                  regjeringspartiene burde støttet Fremskrittspartiets forslag på dette området?
               

 For det første har vi økt bevilgningene til forskning og høyere utdanning.
                  Forskningsbevilgningene har faktisk økt vesentlig mer i denne perioden enn i
                  forrige periode. Men igjen, det er altså slik at selv om man bevilget veldig mye
                  mer penger, er det fortsatt mange uløste oppgaver også innenfor forskning og
                  høyere utdanning. 

Når det gjelder studieplasser, er det ikke for sent å gjøre noe i revidert
                  nasjonalbudsjett. Det var også grunnen til at vi i vinter varslet at det ville vi
                  se på i revidert nasjonalbudsjett. Behovet for å øke antall studieplasser har vært
                  begrenset når søkningen har gått såpass kraftig ned, som vi har sett de senere
                  årene, til viktige studier, bl.a. lærerutdanningen. Nå har det snudd, og det er
                  isolert sett gledelig fordi det betyr at vi får flere som vil bli lærere – en
                  kraftig økning. Da settes det på dagsordenen igjen: spørsmålet om vi skal øke
                  antall studieplasser. Det får Stortinget seg forelagt om et par ukers tid. 

 Ine Marie Eriksen Søreide – til oppfølgingsspørsmål. 

 Nye tall fra Statistisk sentralbyrå viser at andelen som brukes på utdanning i
                  Norge, har hatt en nedgang hvert eneste år siden Stoltenberg-regjeringa overtok i
                  2005. Institusjonene opplever en realnedgang, og uansett hvordan man regner på
                  det, om man regner i prosent av Fastlands-Norges BNP eller i prosent av totale
                  offentlige utgifter, har det vært en nedgang. Jeg antar at statsministeren går god
                  for tallene fra sin tidligere arbeidsgiver SSB, og at vi ikke trenger å bruke tid
                  på å diskutere det. 

Vi har hatt hvileskjær, som betydde at universiteter og høyskoler fikk mindre
                  penger. Vi opplever nå over alt, på alle institusjoner, oppsigelser. Høgskolen i
                  Hedmark sier opp 40 årsverk. Vi opplever kutt i studietilbud, kutt i
                  seminarundervisning og kutt i studieplasser. Kjemistudentene ved NTNU har fått
                  halvert sin laboratorietid. Vi opplever at tannlegestudenter mister sin praksis,
                  og at eksamen kuttes. 

Hvordan stemmer denne virkeligheten med kutt og nedskjæringer overens med løftene
                  fra Soria Moria-erklæringa om mer penger til universiteter og høyskoler? 

 Jeg kjenner ikke til nøyaktig de tallene fra Statistisk sentralbyrå, men de er
                  helt sikkert riktige. Spørsmålet er: Hva er det de sier? De aller fleste utgifter
                  på statsbudsjettet går ned i prosent av Fastlands-Norges BNP. Det skyldes
                  simpelthen at Fastlands-Norges BNP har gått veldig opp. Det er en god nyhet, og
                  det viser bare at representanten Sanner tok feil da han sa at vi ikke satset på
                  privat sektor. Privat BNP har vokst så kraftig – derfor har stort sett alle
                  utgifter på statsbudsjettet i prosent av BNP gått ned. Det betyr jo ikke at
                  utgiftene har gått ned. Det betyr bare at det har gått ned i prosent av noe som er
                  mye større. Så det kan både være sant at prosentandelen har gått ned, men
                  bevilgningene har gått opp. Det er kanskje litt rart, men slik er det. Det skyldes
                  simpelthen at vi kan øke bevilgningen til et formål – det har vi gjort på veldig
                  mange områder – men fordi BNP har vokst så kraftig, har prosentandelen gått ned.
                  Det beviser ikke at det har vært noen reduksjon. Tvert imot, har vi altså, som jeg
                  sier, økt satsingen på forskning og høyere utdanning. 

 Dagrun Eriksen – til oppfølgingsspørsmål. 

 Etter denne prosentgjennomgangen skal jeg heller holde meg litt til tall. Vi har
                  nå faktisk hatt en oppgangstid gjennom den tiden som Stoltenberg har regjert. 200
                  milliarder kr mer har man hatt til fordeling enn det foregående regjering hadde. 

Statsministeren er en veldig varm tilhenger av handlingsreglen, som skal se ting
                  over tid. Angrer statsministeren nå på at man i denne velmaktstiden, i
                  oppgangstider, har hatt realkutt på høyere utdanning-sektor, som gjør at vi nå,
                  når vi ser for oss syv magre år, for å bruke et kjent uttrykk, sliter med å kunne
                  ta imot den utdanningskapasiteten? 

I tillegg handler det ikke bare om å øke antall plasser, men på grunn av de
                  nedskjæringene som institusjonene nå har foretatt, vil det ikke være
                  fullfinansiering og mulighet til å ta imot den strømmen av studenter som vi nå
                  ser. Angrer man på at man ikke brukte de gode tidene til å lage … (presidenten
                  avbryter). 

 Det som gjør at vi nå kan bruke mer penger, er at vi holdt igjen i gode tider. Det
                  paradoksale er at den økonomiske politikken, som både den nåværende og den forrige
                  regjering fulgte – vi var enige om rammene og hovedlinjene – handler nettopp om at
                  i gode tider skal vi holde igjen, slik at vi kan bruke mye penger i dårlige tider.
                  Det er grunnen til at vi i år har kunnet øke så kraftig bevilgningene til veldig
                  mange gode formål. Litt avhengig av hvordan økonomien utvikler seg, må vi i hvert
                  fall legge til grunn at vi kan videreføre det i 2010. 

Det er ikke slik at selv om det blir nedgang i økonomien, blir det nedgang i
                  bevilgningen til gode formål. Tvert imot, det er mye som gjør at vi kan øke
                  bevilgninger i dårlige år fordi vi har pensjonsfondet som en buffer. 

Jeg gjentar – vi har økt kraftig de samlede bevilgningene til forskning og høyere
                  utdanning. Jeg ser at vi har behov for enda større bevilgninger. Når det gjelder
                  studieplasser, får Stortinget vår vurdering av det i revidert nasjonalbudsjett,
                  som vi varslet tidligere i vinter. 

 Gunnar Kvassheim – til oppfølgingsspørsmål. 

 Tidligere kunnskapsminister Øystein Djupedal har fortalt hvordan han internt i
                  Regjeringen sloss mot dårlige budsjett for høyskole- og universitetssektoren. Han
                  nådde ikke fram. Det ble hans store nederlag i Regjeringen. Han ble overkjørt av
                  statsministeren og finansministeren. 

Statsministeren har sagt at Norge skal være best i Europa på sysselsetting. Det er
                  en målsetting som Venstre deler fullt og helt, men vi savner en ambisjon når det
                  gjelder høyskole- og universitetssektoren. Er statsministeren enig i at Norge i
                  finanskrisetider bør ha som ambisjon å være best i Europa til å bruke høyskole-,
                  universitets- og forskningssektoren for å motvirke finanskrisens utslag og for å
                  bygge framtiden, og at en også må følge opp med de bevilgningene som er nødvendige
                  for å nå en slik målsetting? 

 Jeg mener at vi skal satse mer på forskning og på høyere utdanning. Akkurat hvor
                  mange kroner i hvilke år får vi komme tilbake til i de ulike budsjettene, men jeg
                  mener at de årene vi nå har bak oss i denne stortingsperioden, viser at vi satser
                  på forskning og høyere utdanning. Forskningsbevilgningene har økt mer i denne
                  perioden enn i forrige periode, og vi har hatt omtrent samme økonomiske rammer å
                  forholde oss til. Forskning og utdanning er altså avgjørende. Vi satser mye på
                  det, men det er igjen, som jeg har vært innom flere ganger i denne spørretimen,
                  behov for … (presidenten avbryter). 

 Stortinget går til neste hovedspørsmål. 

Det blir en betydelig begrensning i oppfølgingsspørsmålene til de to siste
                  hovedspørsmålene, av hensyn til tiden. 

 Kvaliteten på et samfunn kan måles ut fra flere kriterier. Et av kriteriene kan
                  være hvordan vi tar vare på de minste og yngste, og hva slags livskvalitet vi gir
                  dem. Det samme gjelder for hvordan vi tar vare på de eldre, jf. debatten tidligere
                  her i dag. Et annet kriterium som det kan være interessant å se på, er
                  kriminalitetsbildet – hvordan kriminaliteten er etablert, og hva slags type
                  kriminalitet vi sliter med. 

I budsjettforslaget for inneværende år hadde Regjeringen en ambisjon om at 38 pst.
                  av kriminaliteten skulle oppklares og straffeforfølges. Det betyr at seks av ti
                  skulle slippe unna. Det er mulig at det er en god rød-grønn politikk, men den er
                  ikke fullverdig god etter Fremskrittspartiets syn. En undersøkelse nylig viste at
                  av 41 grove overfallsvoldtekter de tre siste årene var samtlige begått av
                  ikke-vestlige innvandrere. 

Vi har også hatt en periode med masse salg av narkotika langs Akerselva, og det
                  samme har vi sett fra Bergensområdet. Mye av dette har vært utført av mennesker
                  som har fått avslag på oppholdstillatelse her i landet, og som skulle ha vært
                  sendt ut. 

Den første helgen i mai var det en bølge av bruk av kniv i Oslo, som rammet
                  uskyldige til de grader. Regjeringens ambisjon for å bekjempe kriminaliteten har
                  vært økt opptak til Politihøgskolen, noe som er positivt, og etter den pakken som
                  kom i januar, har man foreslått å øke antall sivile som ansettes i politiet, med
                  460, noe som var positivt. I tillegg til det har man sagt at man ønsker å øke de
                  generelle rammene i justissektoren, noe som også er positivt. Når man ser alt
                  dette, hva mener da statsministeren er årsaken til at Regjeringens politikk ikke
                  virker? 

 All kriminalitet er uakseptabel, og all kriminalitet skal bekjempes. Så det er som
                  med en del andre målsettinger i politikken: vi vil aldri si oss fornøyd så lenge
                  det er kriminalitet, akkurat som vi aldri vil si oss fornøyd så lenge det er
                  arbeidsløshet. Det er ingen som kan garantere null kriminalitet, like lite som
                  noen kan garantere null arbeidsløshet, men vi bekjemper det hele tiden uansett. 

Det er satt inn massive tiltak ved at vi har økt kraftig opptaket til
                  Politihøgskolen, som representanten riktig nevner, og vi ligger foran skjemaet når
                  det gjelder nye stillinger i politiet, altså sivile stillinger som frigjør
                  politifaglige stillinger til politifaglig arbeid – over 450 stillinger på ett år
                  er mye. Og vi har gjennomført et veldig viktig grep, nemlig DNA-reformen, som gjør
                  at vi nå kan ta mange flere kriminelle, simpelthen fordi vi har mye bedre
                  etterforskningsmetoder, og vi har doblet antallet DNA-tester, som gjør at vi får
                  tatt mange flere kriminelle. Vi har også fått til bedre samordning mellom
                  utlendingsetaten og politiet når det gjelder å ta folk med utenlandsk opprinnelse
                  som begår kriminalitet i Norge. De skal utvises, og vi har mange hjemler til å
                  utvise dem. Jeg ønsker å bruke de hjemlene, og politiet er opptatt av å bruke de
                  samme hjemlene. Så kriminalitet skal bekjempes, og vi har iverksatt bl.a. aksjoner
                  langs Akerselva. 

Når man ser på den samlede kriminaliteten, har kriminaliteten gått ned i 2008, som
                  er det siste hele året vi har tall for, og det er det laveste på 14 år når vi tar
                  hensyn til befolkningsutviklingen. Det er 3 pst. færre anmeldte lovbrudd, bl.a.
                  grovt tyveri, særlig fra biler, men også narkotikalovbrudd og andre typer
                  kriminalitet går ned. 

Så er det masse kriminalitet igjen. Selv om det har vært nedgang på den samlede
                  kriminaliteten, er vi ikke på noen måte fornøyd, og derfor kommer vi til å
                  fortsette å trappe opp kampen mot kriminalitet. 

 Jeg registrerte at statsministeren påpekte hvor flink man er blitt. Samtidig burde
                  han da sett på oppklaringsprosenten på en del forhold som er til de grader
                  elendig, for å bruke et mildt uttrykk. 

Et av stridspunktene mellom Regjeringen og Fremskrittspartiet har vært bruk av
                  lukkede mottak. Regjeringen har sagt nei. Fremskrittspartiet mener at folk som
                  ikke har lovlig opphold her, bør kunne holdes i et lukket mottak til man får i
                  orden muligheten for å sende dem ut. Det har Regjeringen sagt konsekvent nei til
                  og vært skeptisk til. Jeg oppfatter at statsministeren nå sier at man skal se på
                  muligheten for å få dem fortere ut av landet, men det som likevel bør være
                  bekymringsfullt, er jo den store andelen kriminalitet som begås av mennesker som
                  ikke har lovlig opphold her. Der mener Fremskrittspartiet at Regjeringen har vært
                  altfor defensiv. 

Mitt spørsmål til statsministeren blir da ganske enkelt: Hvorfor er det viktigere
                  å ivareta bevegelsesfriheten til mennesker som ikke har lovlig opphold her, når
                  det går på bekostning av opplevelse av trygghet for den norske befolkningen? 

 Jeg mener ikke at det er viktigere. Jeg mener at vi skal gjøre alt for å beskytte
                  folk mot kriminalitet og lovbrudd. Jeg mener at de som ikke har lovlig opphold,
                  skal ut av landet. Derfor har vi styrket både politiets og utlendingsmyndighetenes
                  muligheter til å få folk ut. Vi står overfor noen problemer. Det handler om
                  mennesker fra EØS-området, som er hele Europa, det vi tidligere kalte Øst- og
                  Sentral-Europa. Der er det jo åpen og fri bevegelse, så det er ikke mulig å sende
                  folk ut på samme måte som f.eks. ut av EØS-området. 

Det andre er at et problem vi har, er at man kan være dypt uenig i hvor en del
                  mennesker kommer fra. Det landet som vi mener de kommer fra, er ikke enig i at de
                  kommer fra det landet, så vi har da problemer med å returnere dem. Men de som kan
                  returneres, skal returneres. Vi trapper opp innsatsen for å få til det, og vi
                  mener også at det er hjemmel, som faktisk også er styrket i den nye
                  utlendingsloven, til å pålegge folk meldeplikt eller bestemt oppholdssted når de
                  er her – altså utlendinger som er i Norge, og som vi … (presidenten avbryter).
               

 Det blir to oppfølgingsspørsmål – Elisabeth Aspaker. 

 Statsministeren har takket for mange hovedspørsmål i dag, men ikke for dette. Det
                  kan jeg godt forstå, for Stoltenberg-regjeringen har liten grunn til å være stolt
                  av den måten de har taklet den politikonflikten man fortsatt står oppi, på. 

De politimessige utfordringene knyttet til ambassadeovervåking er økende. Denne
                  vinteren har vi i Oslo-området opplevd noen svært brutale innbrudd i private hjem,
                  der hele familier er blitt holdt som gisler. 

Narkotikapresset mot Norge er stort, og i Oslo skjer omsetningen åpenlyst uten at
                  politiet har vært i stand til å stoppe dette. I den siste tiden har vi i Oslo vært
                  vitne til en rekke alvorlige voldssaker med bruk av kniv. I kampen mot narkotika
                  fortjener Oslo kommune ros for å ha tatt initiativ til å leie inn vektere for å
                  rydde opp og patruljere i de mest utsatte områdene. Problemene i Oslo er de samme
                  som andre steder i landet, at fravær av synlig politi gir kriminelle fritt
                  spillerom. Ser statsministeren at Oslopolitiet er i en alvorlig ressursmessig
                  situasjon, og hva vil han foreta seg for å få en snarlig slutt på
                  politikonflikten, slik at politiet igjen kan fungere? 

 For det første er jeg glad for spørsmål også om kriminalitet. Det er viktige
                  spørsmål. For det andre er det hele tiden en gjennomgangsutfordring for oss at
                  opposisjonen med rette påpeker at det er problemer, enten det er i eldreomsorgen,
                  i arbeidsmarkedet eller med kriminalitet. 

Jeg er enig i at det er mange problemer, og at mange problemer er uløste. Derfor
                  ønsker jeg at vår regjering skal fortsette. Jeg mener at vår regjering er bedre i
                  stand til å løse problemene enn – hva skal vi si – de litt uklare, ulike andre
                  alternativene som måtte finnes til vår regjering, bl.a. fordi vi mener at det er
                  viktigere å satse på det vi skal løse i fellesskap, enten det er arbeidsløshet,
                  eller det er kriminalitet, enn å overlate mer til den enkelte. Én grunn til at vi
                  har kunnet styrke politiet betydelig utover det den forrige regjeringen gjorde, er
                  nettopp at vi har satset på fellesskapet framfor å bruke store penger på helt
                  andre ting. Derfor har det blitt nye ekstra stillinger i politiet. Derfor har det
                  blitt et betydelig økt opptak til Politihøgskolen. Det gir en styrking av
                  politiet. Alt er ikke løst. Vi må fortsette med å trappe opp. 

 Under et møte med politiet på Gardermoen får vi beskjed om at asylsøkere blir satt
                  på en buss, og at bussjåføren får beskjed om å passe på at de går av på rett sted.
                  Mye av den kriminaliteten som vi ser i dag, blir begått av asylsøkere som ikke har
                  opphold, og under behandling av sakene deres blir det også begått kriminalitet. 

I statsministerens svar til representanten Ellingsen sa statsministeren at de
                  kriminelle som ikke har opphold, skal ut, og at han skal gjøre alt han kan for å
                  trygge sikkerheten til innbyggerne i Norge. 

Mitt spørsmål til statsministeren blir: Hvorfor blir ikke disse sendt ut? Hva vil
                  statsministeren gjøre med dem som begår kriminalitet mens sakene deres blir
                  behandlet? 

 De som begår kriminalitet, skal straffes. De skal i fengsel. De skal dømmes. Enten
                  skal de sitte i fengsel i Norge, eller så skal de sendes ut – eller begge deler.
                  Folk som begår kriminalitet, skal tas av politiet. En av grunnene til at vi
                  styrker politiet, er nettopp for å kunne ta flere kriminelle. Det er også grunnen
                  til at vi satte inn ekstra innsats bl.a. langs Akerselva, der det var mye
                  kriminalitet. Så svaret på hva vi skal gjøre med kriminelle, er at vi skal ta dem,
                  dømme dem, fengsle dem. Det er også grunnen til at vi nå gjør mye for å bli kvitt
                  fengselskøene. Noe av det meningsløse var at dømte folk ikke fikk sone. Så skal de
                  som ikke har krav på opphold, ut av landet. En utfordring er jo at en del land
                  ikke vil ta dem imot. Da har vi ikke noe sted å gjøre av dem. Da ønsker vi å få
                  til returavtaler. Det jobber vi veldig for å få til med flere land, slik at flere
                  kan sendes tilbake til de landene de kommer fra. 

 Vi går videre til siste hovedspørsmål. 

 Kan jeg be presidenten vente et lite øyeblikk med å starte stoppeklokken? Siden
                  eldreomsorg har vært et sentralt tema i denne spørretimen, vil jeg gjerne – med
                  presidentens tillatelse – gratulere presidenten med 65-årsdagen! 

Så til spørsmålet: Gro Harlem Brundtland har nettopp blitt feiret av hele Norge og
                  i særdeleshet av sitt parti. Det er vel fortjent. Gro huskes for mange
                  minneverdige uttalelser. En av dem var i en nyttårstale der hun stilte spørsmålet:
                  Hvor er det blitt av nabokjerringa? Det spørsmålet er det vel ennå ingen som har
                  funnet svaret på. Men hun huskes også fordi hun i en valgkamp på 1980-tallet
                  brukte uttrykket «hjerterått» om helsekøene i Norge. Den gang var helsekøene i
                  Norge på 50 000. I dag er de på mellom fem og seks ganger så mye, nær 300 000. Det
                  har vært en økning på ca. 30 pst. i løpet av denne regjeringens ansvarsperiode.
                  Samtidig har ventetidene på sentrale områder også økt. Jeg nevner et eksempel: En
                  mann på 71 år – det interesserer meg siden jeg er på samme alder selv – fikk
                  beskjed om at han måtte vente i 66 uker på en enkel skulderoperasjon. Han valgte å
                  betale operasjonen selv og fikk den utført på dagen. Kjøp av private
                  helseforsikringer har bare i løpet av de siste to og et halvt år økt med 130 pst.
                  Vi ser altså en klar utvikling i retning av et klassedelt helsevesen. Det skyldes
                  en eneste ting, nemlig at denne regjering av ideologiske grunner ikke ønsker å
                  utnytte den ledige kapasitet som finnes ved private behandlingsinstitusjoner. Er
                  statsministeren fornøyd med det resultatet? Hvilken karakteristikk ville
                  statsministeren velge å bruke på en helsekø som er fem ganger så lang som den Gro
                  Harlem Brundtland karakteriserte som hjerterå? 

 Først vil jeg gjerne slutte meg til gratulasjonen når det gjelder presidentens
                  fødselsdag. Det er en glede og ære å få lov til å være med på å markere det. 

Så vil jeg svare på spørsmålet. Det viktigste er hvor mange mennesker som blir
                  behandlet ved sykehus. Aldri før har flere mennesker fått behandling ved sykehus.
                  Bare i løpet av de siste par årene har antallet behandlede pasienter økt med
                  omtrent 50 000. Det skyldes at vi kan behandle flere, at vi har mer teknologi, men
                  også at flere har behov for behandling. To tredjedeler av alle som legges inn på
                  sykehus, legges inn på sykehus fordi de trenger øyeblikkelig hjelp. For dem er
                  ventetiden nær null. Det er ventetid for den tredjedelen som har planlagte
                  operasjoner. Der er hovedbildet at dette har vært ganske stabilt. Når det gjelder
                  ventetiden innenfor somatikk, er den på 73 dager. Det er to dager opp. Det er
                  ganske stabilt. Når det gjelder psykisk helsevern, ikke somatikk, er ventetiden
                  redusert med to dager. Også det er ganske stabilt, 53 dager totalt. Så hovedbildet
                  er at det behandles mange flere pasienter enn før. Ventetidene er stabile. To
                  tredjedeler får behandling øyeblikkelig fordi de trenger øyeblikkelig hjelp. 

Så mener jeg at vi trenger et privat supplement. Derfor har vi private,
                  frivillige, ideelle organisasjoner og andre som bidrar til å avlaste det
                  offentlige helsevesenet. Det gikk ned et par år, men veksten i det private gikk
                  mindre ned enn behandlingen i det offentlige gikk opp. Det siste året har faktisk
                  behandling ved private sykehus økt mer. Det var ca. 7 pst. økning i behandlinger
                  ved private sykehus fra 2007 til 2008. 

Vi mener at man skal gjøre det som er best for pasienten. Vi mener at et sterkt
                  offentlig helsevesen er det beste. Vi mener at et privat supplement er et bidrag
                  til samlet sett å få et godt nok helsevesen i Norge. 

 Jeg registrerer at statsministeren nå svarte på svært mange spørsmål som ikke ble
                  stilt, mens han omhyggelig unngikk å svare på det spørsmålet som ble stilt.
                  Indirekte tolker jeg da statsministerens svar dit hen at han synes det er helt
                  greit med en helsekø på nær 300 000. Han synes også det er helt greit at den
                  fortsetter å øke. Det er med respekt å melde ikke spesielt imponerende at man
                  behandler noen flere pasienter enn før, når man har økt utgiftene til sykehusene
                  med 30 milliarder kr i løpet av de siste årene. Samtidig har denne regjeringen
                  også klart å styre slik at det akkumulerte underskuddet ved helseforetakene nå er
                  på svimlende 24 milliarder kr. Jeg tror faktisk at de mennesker som står og
                  venter, eller som i en alder av 71 år får beskjed om at de må belage seg på å
                  vente i ett år og fire måneder på å få en enkel operasjon, synes statsministerens
                  svar er arrogant. 

 Jeg mener at det viktigste er hvor mange mennesker som får behandling ved norske
                  sykehus. Jeg mener at det derfor er viktig at vi bevilger mer penger til norske
                  sykehus, og er glad for at vi har greid å behandle flere. Og jeg er glad for at to
                  tredjedeler får øyeblikkelig hjelp og derfor ikke venter overhodet. 

Men det er klart at det er ingen trøst for dem som venter lenge, at mange ikke
                  venter. Så det er som på veldig mange andre områder: Vi må hele tiden strekke oss
                  mot å redusere ventetidene, hele tiden strekke oss mot at alle skal få rask
                  behandling. Selv om mange får god behandling i norsk helsevesen, og titusener gjør
                  en formidabel jobb i helsevesenet hver dag, så er det ingen unnskyldning overfor
                  dem det svikter for. Derfor må vi gjøre enda mer og gjøre det enda bedre i norsk
                  helsevesen. 

 Presidenten takker for gratulasjon i anledning av at han i dag har oppnådd
                  pensjonsalderen, men kan glede Stortinget og statsministeren med at han allikevel
                  vil holde på noen måneder til – og glede statsministeren med at det kun blir ett
                  oppfølgingsspørsmål, fra helsekomiteens leder, Harald T. Nesvik. 

 Statsministeren henviste til at man har behandlet mange flere pasienter enn man
                  gjorde før. Problemet er bare at det er ikke det som nødvendigvis er det store
                  spørsmålet. Det store spørsmålet er: Er kapasiteten i forhold til behovet? Det er
                  jo det som er spørsmålet der ute. Det er klart at når vi får en så betydelig
                  økning i antall personer som står på venteliste, så er det et problem. Det er et
                  problem for samfunnsøkonomien fordi utgiftene til sykepenger øker dramatisk. Det
                  er et problem for bedriftene når arbeidskraften ikke er på jobb. Og det er ikke
                  minst et problem for den enkelte. 

Én måte å løse dette på er bl.a. å la de private avtalespesialistene – som er en
                  del av den offentlige helsetjenesten, så statsministeren er klar over det – komme
                  inn under ordningen med fritt sykehusvalg, slik som sykehusene er i dag, for å
                  utnytte den totale kapasiteten. Vil statsministeren ta et initiativ overfor
                  helseministeren, slik at dette kommer på plass? 

 For det første er det slik at hovedbildet er at det behandles mange flere
                  pasienter, at ventetidene er stabile. Det er gått tre dager opp på somatikk og to
                  dager ned på psykiatri. De er i all hovedsak stabile. Det som egentlig er
                  interessant, er at man med så mange flere mennesker som får behandling, likevel
                  har omtrent uendrede ventetider. Men det er ikke en unnskyldning for dem som
                  opplever lange ventetider. 

Når det gjelder å utvide adgangen til fritt sykehusvalg, tør jeg ikke å si noe
                  skråsikkert om det over bordet nå i spontanspørretimen, men det er blant de
                  spørsmål jeg skal undersøke med helseministeren, om det er et tema. Det avgjørende
                  for meg var å vise at vi bruker det offentlige helsevesenet som hovedvirkemiddel,
                  men så har vi også private som gir betydelige og viktige bidrag. 

 Den muntlige spørretimen er da omme, og vi går over til den ordinære spørretimen.
               





                    
                    
                    

 Det blir noen endringer i den oppsatte spørsmålslisten, og presidenten viser i den
                  sammenheng til den oversikt som er omdelt på representantenes plasser i salen. 

De foreslåtte endringer i dagens spørretime foreslås godkjent. – Det anses
                  vedtatt. 

Endringene var som følger: 

Spørsmål 10, fra representanten Laila Dåvøy til helse- og omsorgsministeren,
                  utsettes til neste spørretime, da statsråden er bortreist. 

Spørsmål 11, fra representanten Harald T. Nesvik til helse- og omsorgsministeren,
                  blir besvart av arbeids- og inkluderingsministeren på vegne av helse- og
                  omsorgsministeren, som er bortreist. 

Spørsmål 15, fra representanten Elisabeth Røbekk Nørve til fiskeri- og
                  kystministeren er overført til nærings- og handelsministeren som rette
                  vedkommende. 





                    
                    








        

Spørsmål 1 


    
        

Spørsmål 2 


    
        

Spørsmål 3 


    
        

Spørsmål 4 


    
        

Spørsmål 5 


    
        

Spørsmål 6 


    
        

Spørsmål 7 


    
        

Spørsmål 8 


    
        

Spørsmål 9 


    
        

Spørsmål 10 


    
        

Spørsmål 11 


    
        

Spørsmål 12 


    
        

Spørsmål 13 


    
        

Spørsmål 14 


    
        

Spørsmål 15 


    



                    

  Dette spørsmålet, frå Harald T. Nesvik til helse- og omsorgsministeren, vil
                     bli svart på av arbeids- og inkluderingsministeren på vegner av helse- og
                     omsorgsministeren. 

 Jeg vil stille følgende spørsmål til helse- og omsorgsministeren, som jeg
                     forstår arbeids- og inkluderingsministeren vil svare på: 

«Gjennom media blir en nå jevnlig påmint om at det ser ut som om flere
                     helseforetak allerede sliter med økonomien, og det rapporteres om en svært
                     anstrengt økonomisk situasjon. Både Helse Nordmøre og Romsdal og Helse Sunnmøre
                     rapporterer allerede om behov for nye innsparinger. Dette kan vi lese om både i
                     Romsdals Budstikke og i Sunnmørsposten 29. april. 

Kan statsråden redegjøre for hva som er den økonomiske situasjonen ved landets
                     helseforetak etter første kvartal?» 

 La meg innledningsvis presisere at det er statsråden, i tråd med Stortingets
                     forutsetninger, som stiller krav til det økonomiske resultatet i hver av de
                     fire helseregionene, ikke til det enkelte helseforetak. Det er det de regionale
                     helseforetakene som gjør. Jeg har tillit til at de regionale helseforetakene
                     innretter sin virksomhet og fordeler Stortingets bevilgninger mellom sine egne
                     helseforetak på en god måte og til pasientenes beste. 

Budsjettet for inneværende år er det beste helseforetakene noen gang har hatt.
                     Men som alle andre sektorer må helseforetakene forholde seg til de
                     bevilgningene som Stortinget har stilt til disposisjon gjennom statsbudsjettet,
                     noe annet ville være grunnleggende udemokratisk. 

Departementet fikk inn økonomisk rapportering for første kvartal fra de
                     regionale helseforetakene for to dager siden, og i de kommende dagene skal det
                     avholdes oppfølgingsmøter med alle regionene basert på denne rapporteringen.
                     Departementet vil gjennom disse møtene få en oppdatert oversikt for den
                     økonomiske situasjonen landet rundt. 

En foreløpig gjennomgang av rapporteringen pr. mars, dvs. første kvartal, viser
                     at alle de regionale helseforetakene rapporterer om et antatt årsresultat i
                     balanse, dvs. i tråd med vårt styringskrav. Jeg er innforstått med at det selv
                     med et godt budsjett vil være krevende å oppnå dette kravet i flere
                     helseforetak, og representanten Nesvik har i sitt spørsmål konkret kommentert
                     situasjonen ved Helse Nordmøre og Romsdal og Helse Sunnmøre. 

Helse Sunnmøre har et resultat pr. mars som ligger noe bak budsjettet. Det
                     forklares ved at flere avdelinger har vanskeligheter med å få aktiviteten opp
                     på budsjettert nivå. Helseforetaket har identifisert ulike omstillingstiltak
                     for 2009, der et av tiltakene er et pasientflytprosjekt som startet i 2008.
                     Prosjektet er omfattende og omhandler bedre kvalitet for både pasienter og
                     ansatte. I tillegg er det forventet økonomiske gevinster som følge av bedre
                     planlagte og gjennomførte pasientforløp. Dette er et godt eksempel på at det
                     ikke er et motsetningsforhold mellom medisinskfaglig kvalitet og god
                     økonomistyring. 

Også Helse Nordmøre og Romsdal melder nå om et mindre negativt avvik i forhold
                     til budsjettet. Avviket forklares ved lavere aktivitet og dermed lavere
                     aktivitetsavhengige inntekter kombinert med merforbruk på lønn og innleie av
                     arbeidskraft. Tiltak som styret har behandlet nylig, er bl.a. frigjøring av
                     behandlingskapasitet gjennom reduksjon av utskrivningsklare pasienter,
                     restriksjoner på overtid og innleie, restriksjoner på kurs, konferanser og
                     reiser ut av helseforetaket som ikke er avtalefestet, lovpålagte eller helt
                     nødvendige for den daglige driften, samt bedre samordning av pasienttransport. 

Jeg vil avslutningsvis understreke at disse to helseforetakene utgjør en viktig
                     del av Helse Midt-Norge, som de siste to årene har oppfylt Stortingets
                     resultatkrav. For inneværende år er de resultatkrav som Helse Midt-Norge har
                     stilt til sine helseforetak, også noe strengere enn det Stortinget har stilt
                     til det regionale helseforetaket. Det har Helse Midt-Norge valgt å gjøre for å
                     kunne møte krevende økonomiske utfordringer i tiden framover. 

Solveig Horne hadde her overtatt presidentplassen.
                  

 Takk til statsråden for svaret. Jeg vil forstå det hvis statsråden nå vil ha
                     visse problemer med å svare på oppfølgingen som kommer, men den kommer likevel. 

Statsråd Bjarne Håkon Hanssen som helseminister har ikke bare et ansvar – som
                     det blir sagt her – overfor de regionale helseforetakene. Statsråden og
                     Regjeringen ved departementet har ansvar for den totale helsetjenesten i Norge,
                     dvs. alle sykehus, og for at pasienter får hjelp. Så er det selvfølgelig slik
                     at man styrer gjennom de regionale helseforetakene. 

Jeg vil referere følgende fra styreleder Helge Aarseth i Helse Nordmøre og
                     Romsdal: Folk må regne med noen dager lengre ventetid på behandling som ikke er
                     øyeblikkelig hjelp. 

Det vil si at ventetidene for behandling kommer til å øke. 

Når det gjelder sykehusdirektør Bjørn Engum, sier han: 

«Reduserer vi aktiviteten, risikerer vi å tape inntekter også.» 

Så her er man altså kommet inn i en ond sirkel. 

I Helse Sunnmøre dreier det seg om ca. 15 mill. kr som er knyttet til
                     aktivitet, av de 75,5 mill. kr. Det andre er pensjonsutgifter. Hvordan vil man
                     gripe disse tingene an for å få stoppet dette? 

 I mitt svar beskrev jeg styringslinjen. Det er klart at Regjeringen har
                     ansvaret for situasjonen i Helse-Norge. Men når det gjelder styringslinjen, er
                     den slik som jeg beskrev den. Det betyr at på bakgrunn av de rapporteringer som
                     har kommet inn nå for to dager siden, som jeg sa, vil Helse Midt-Norge, som er
                     aktuelt i dette tilfellet, være med på de møter som skal foregå, der en vil gå
                     igjennom situasjonen i den enkelte del av Helse Midt-Norge-regionen. 

Som representanten sikkert la merke til, nevnte jeg også i mitt svar at noe av
                     utfordringen ligger på inntektssiden, i og med at en ikke hadde kommet opp på
                     den aktiviteten som skulle gi de aktivitetsinntektene som man hadde forutsatt.
                     Det tilsier jo at nettopp det å holde en høy aktivitet selvfølgelig først og
                     fremst er et mål i forhold til pasientenes behov for behandling, men i tillegg
                     vil det kunne virke positivt på resultatet, fordi noe av resultatsvikten altså
                     ligger på inntektssiden. 

 Men problemet er bare det at ved å ta opp aktiviteten spiser en også av
                     rammefinansieringen, for denne regjeringen har sørget for at den innsatsstyrte
                     delen av finansieringen er på 40 pst. Gjennomsnittskostnaden knyttet til en
                     behandling er 53 pst. pr. pasient, dvs. at hver gang en får en økning i
                     aktiviteten, spiser en ytterligere av rammefinansieringen. Så dette er nok en
                     ond sirkel så lenge ISF-andelen er på 40 pst. 

Mitt hovedspørsmål dreide seg om den økonomiske situasjonen etter første
                     kvartal generelt i Norge. Helse Nordmøre og Romsdal og Helse Sunnmøre ble brukt
                     som eksempel. Men det gjelder ikke bare der: Vi får stadig inn eksempler på
                     sykehus som nå sliter økonomisk. Det gjelder bl.a. pensjonskostnader, som er en
                     stor del av disse tingene. 

Spørsmålet mitt til statsråden er følgende: Vil statsråden sørge for at
                     Stortinget nå får seg forelagt en redegjørelse knyttet til den økonomiske
                     situasjonen, slik at vi ikke nok en gang kommer på hælene når det gjelder den
                     økonomiske situasjonen, men at også Stortinget gjennom revidert kan treffe de
                     tiltakene som skal til for å komme i mål? 

 Det er slik at når vi behandler revidert, behandler vi aktuelle
                     problemstillinger innenfor alle budsjettområder, og selvfølgelig kommer det
                     helsepolitiske området også til å være omtalt der, uten at jeg skal gå inn i
                     detaljer om hva min kollega kommer til å legge inn som sin del av revidert
                     budsjett. Men det er en naturlig prosess at situasjonen på helsesiden blir
                     drøftet også i revidert. 

Når det er sagt, redegjorde jeg for en del av de tiltak som den aktuelle delen
                     av Helse-Norge som ble brukt som eksempel, har satt inn for å redusere
                     kursaktivitet når det ikke er strengt nødvendig, osv. Mange av de tiltakene har
                     ikke som konsekvens det representanten sa, at pasienter må vente, man skal
                     tvert imot få mer ut av de tiltak som settes inn. Så kan det være andre tiltak
                     som er nødvendige, som kan ha den effekten at det går utover tiden i forhold
                     til behandling. Men det vil helseministeren gå igjennom i sine møter med
                     helseregionene, og Helse Midt-Norge er en av de regioner som har levert gode
                     resultater både økonomisk og helsemessig de siste år. 





                

  Dette spørsmålet, fra representanten Elisabeth Røbekk Nørve til fiskeri- og
                     kystministeren, blir besvart av nærings- og handelsministeren som rette
                     vedkommende. 

 Jeg tillater meg å stille følgende spørsmål til nærings- og handelsministeren: 

«Sjøfartsdirektoratet har fremmet forslag om å innføre HSC-koden som norsk
                     forskrift vedrørende regler for sikkerhet og standarder for passasjerskip, i
                     tråd med EUs direktiv av 1998. Innføringen fører til urimelige krav om
                     oppgradering av eksisterende skip, noe som vil få dramatiske konsekvenser for
                     hele kysten. De aller fleste små ambulansebåter, sammen med hurtigbåter som i
                     dag brukes i reiselivssammenheng, vil forsvinne. 

Hva vil statsråden foreta seg for å stoppe at HSC-koden innføres som norsk
                     forskrift?» 

 EU-direktiv 98/18 er innført for å styrke sjøsikkerheten for passasjerskip i
                     innenriks fart, og gjelder også for hurtiggående passasjerskip. Direktivet ble
                     gjennomført i norsk rett i år 2000, men Sjøfartsdirektoratet er av den
                     oppfatning at gjeldende nasjonalt regelverk må harmoniseres bedre med dette
                     EU-direktivet, som henviser til Hurtigbåtkoden – HSC-koden – vedtatt av IMO.
                     Sjøfartsdirektoratet har derfor en tid, i nært samarbeid med næringa, vurdert
                     en endring av regelverket og hvilke konsekvenser dette eventuelt kan få. 

Jeg er opptatt av at vi skal ivareta våre EØS-forpliktelser, men også av at vi
                     må utnytte det handlingsrommet vi har ved gjennomføringa av slike
                     forpliktelser. Derfor vil departementet, sammen med Sjøfartsdirektoratet og
                     næringa, se på mulige løsninger som gjør at konsekvensene for næringa
                     minimaliseres. Innenfor direktivets rammer vil jeg at det skal utvises stor
                     fleksibilitet for å finne en så god løsning som mulig. Dersom
                     Sjøfartsdirektoratet fremmer en forskriftsendring, vil næringas synspunkter i
                     høringa derfor naturligvis bli nøye vurdert før det fattes en beslutning. 

 Jeg takker statsråden for svaret. En tidligere tingrettsdommer med solid
                     erfaring fra sjørett og sikkerhet til sjøs og med god kunnskap om
                     kystinfrastruktur – ikke bare i Norge, men i EU-landene og verden for øvrig –
                     har kontaktet meg og fortalt at det finnes ikke maken til kystlinje med
                     muligheter for å ivareta bosetting og turisme noen andre steder i verden som
                     den vi har i Norge. Vedkommende har seilt veldig mye rundt, også i EU-landene,
                     og han var ganske så klar på at EU ikke hadde kunnskap om hva kysten betyr for
                     norsk bosetting og reiseliv. 

Jeg har også fått opplyst at EU skal ha gjort unntak fra HSC-direktivet når det
                     gjelder Hellas og de greske øyer. Mitt neste spørsmål til statsråden blir: Har
                     statsråden kjennskap til at det er gjort slikt unntak? Og ser statsråden
                     muligheten for at tilsvarende unntak også kan gjøres for norskekysten? 

 La meg først si meg helt enig i repesentanten Røbekk Nørves utsagn om hvor
                     fantastisk vårt land er, ikke minst langs kysten. Som reiselivsminister er jeg
                     sjølsagt opptatt av at vi kan få vist fram det landet til enda flere enn det vi
                     gjør i dag. 

Det jeg nå er opptatt av, er å få en ordentlig prosess rundt dette spørsmålet,
                     og det opplever jeg også er representantens anliggende, og at en greier å finne
                     fram til en løsning som gjør at den delen av næringa som vi her snakker om –
                     altså de mindre båtene knyttet til reiseliv og andre ting – ikke blir så berørt
                     som det i utgangspunktet kanskje kunne ha ligget an til. Derfor vil ikke jeg i
                     dag si hva som kan bli løsninga, men jeg kan forsikre representanten om at vi
                     fra departementets side, sammen med Sjøfartsdirektoratet og ikke minst sammen
                     med næringa sjøl, skal ha en prosess i det videre løpet som gjør at vi innenfor
                     det regelverket vi har – for det må vi forholde oss til – finner løsninger som
                     er minst mulig skadelige, for å bruke det uttrykket, for den delen av næringa
                     som vi her snakker om. 

 Jeg takker igjen for svaret, men jeg registrerer at jeg ikke fikk svar på
                     hvorvidt statsråden kjenner til den dispensasjonen som Hellas har fått. Det er
                     jo mulighet for å gi et svar på det nå i forbindelse med dette spørsmål. 

Vi vet at i ytterste konsekvens kan tiltaket føre til tap av 450 mill. kr i
                     egenkapital i rederiene. Ca. 80 rederibedrifter vil stå i fare for å måtte
                     avvikle, og 300 distriktsarbeidsplasser settes på spill. Berørte kommuner og
                     helseforetak vil gjennom ambulansebåtene få økte kostnader eller eventuelt
                     dårligere akuttilbud til pasientene. Samtidig risikerer vi at mange småsamfunn
                     mister viktige infrastrukturtilbud. 

Jeg setter min lit til at statsråden vil gjør sitt ytterste for at Norge skal
                     slippe å innføre HSC-koden, slik at den ødelegger bosettingen og
                     infrastrukturen langs kysten. Og jeg er glad for at statsråden sier at det her
                     er god dialog med de berørte parter. 

Men jeg skulle gjerne ha fått et svar på det andre spørsmålet. 

 For det første har ingen av oss noe ønske om å ødelegge verken bosetting eller
                     muligheter til å drive reiseliv i vårt land – snarere tvert imot. Vi er opptatt
                     av å kunne vise fram landet og av at folk kan bo rundt omkring i hele landet,
                     også langs kysten. Bare så det er klart! 

Den berømmelige koden som vi her snakker om, er jo kommet fordi vi skal bedre
                     sjøsikkerheten, og det er vi jo alle sammen opptatt av. Men det må vi gjøre,
                     slik jeg ser det, innenfor de rammer og det handlingsrom vi har, og utvise den
                     fleksibilitet som er nødvendig. Jeg kjenner ikke konkret til det unntaket som
                     representanten her viser til. Men alt det skal vi sjølsagt gå gjennom for å se
                     på hvilken måte dette kan tilpasses båter av den størrelse som vi her snakker
                     om, slik at de i minst mulig grad blir berørt i negativ forstand. Samtidig skal
                     vi sjølsagt ivareta sjøsikkerheten, og det er jeg sikker på at vi alle er
                     opptatt av. 

Men jeg ønsker nå en prosess, og der skal næringa i høyeste grad få lov til å
                     være med. Vi skal ha en prosess hvor vi gjør det vi kan for å finne en så god
                     løsning som mulig. 

 Spørretimen er dermed avsluttet. 

Forlanger noen ordet i henhold til forretningsordenens § 37 a før møtet heves?
                     – Møtet er hevet. 





                

