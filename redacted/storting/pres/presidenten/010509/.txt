  Den innkalte vararepresentant for
Oppland fylke, Gry 

Larsen

, har tatt sete.





                    
                    
                    

 Stortinget mottok mandag meddelelse fra
Statsministerens kontor om at følgende statsråder
vil møte til muntlig spørretime:

		Bjørn Tore Godal

		Guri Ingebrigtsen

		Otto Gregussen

De annonserte regjeringsmedlemmer er til stede,
og vi er klar til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes reise seg. –

Vi starter da med første
hovedspørsmål, fra representanten Siv Jensen.

  Jeg har et spørsmål til
forsvarsministeren.

Norge har seks transportfly som er i svært
dårlig tilstand. Det er sprekkdannelser på vinger
og skrog, og flyene burde for lengst vært skiftet ut. Nå er
det også slik at Norge har forpliktet seg til å stille
disse transportflyene til disposisjon som en del av internasjonal
innsats.

Hva har forsvarsministeren tenkt å gjøre
for å løse dette akutte problemet?

  Det er riktig at våre Hercules-fly
begynner å bli tilårskomne. De har gjort og gjør
gjennomgående fortsatt en meget viktig og stor innsats.
Det er også riktig, dessverre, at det i det siste er avdekket
slitasjeskader på disse flyene som kan være mer omfattende
enn det vi hadde grunnlag for å tro for ikke så lang
tid tilbake. Jeg avventer nå en mer utførlig vurdering
av flyenes tilstand fra Luftforsvaret og fra Forsvarets overkommando,
og jeg håper den kommer i nær framtid. En slik
endelig vurdering foreligger
ikke. Men det sier seg selv – og det er Stortinget og ikke
minst forsvarskomiteen kjent
med – at vi i lengre tid har sett på mulighetene
for å fornye denne flåten. På et tidspunkt
er det klart at utgiftene til reparasjon og vedlikehold overskrider
kostnadene ved nyanskaffelser. Når det skjæringspunktet
inntreffer, vil være avhengig av den tilstandsanalyse som
departementet får i forhåpentligvis nær
framtid. Men jeg vil føye til: Dette er bare ett av mange
eksempler på et forsvar som er i forfall
fordi vi ikke har maktet å omstille Forsvaret, og for det
formål ligger det nå en proposisjon til behandling
i komiteen. Hensikten er å frigjøre midler til øvrig
drift – bortsett fra lønnsutgifter, vi har altfor
mange ansatte i Forsvaret – mer penger til kompetanse,
mer penger til nyinvesteringer og nyskaping. Det vil selvsagt også komme
Luftforsvaret til del.

  Jeg er for så vidt enig i den tilstandsbeskrivelsen
som forsvarsministeren gir, men spørsmålet mitt
var hva forsvarsministeren har tenkt å gjøre for å få en
raskere utskifting av Hercules-flyene. Etter hva jeg vet, er flyene
i så dårlig tilstand at Forsvaret er nødt
til å leie inn alternative fly for å kunne møte
sine forpliktelser. Hvis det er slik at vi gjennom lengre
tid har hatt et forsvar i forfall nettopp fordi Stortinget
har sviktet i å gi tilstrekkelige bevilgninger bl.a. til
nyinvesteringer, vil et naturlig spørsmål være – siden
disse transportflyene i all hovedsak produseres i utlandet og det
derfor vil være lite riktig å hevde at det er
inflasjonsdrivende å fornye materiell i Norge ved å kjøpe
det i utlandet – om forsvarsministeren vil komme
til Stortinget med et fremlegg om raskest mulig å få investert
i nye fly.

  Som jeg nettopp sa, er det avhengig
av en nærmere vurdering av flyenes tilstand i Forsvarets
overkommando og i Luftforsvaret. Når mange nå står
på bakken, skyldes jo det at man ønsker å ha
en grundig gjennomgang av tilstanden for alle, og det er ikke gitt
at den gjennomgangen er entydig negativ. Det kan godt være
at man kommer til at ved hjelp av omfattende reparasjoner går
det bra lenge. Men hvor lenge er da en del av det underlagsmaterialet
som vi har bedt om å få del i. Det sier seg selv
at det er ikke mulig å besvare på stående
fot spørsmålet om når vi skal skaffe
nye fly. Det er avhengig av de analyser som kommer inn fra militært hold.
Og så får vi invitere Stortinget til å drøfte
de spørsmålene, avhengig av de rapportene som
vi så får.

 Det blir oppfølgingsspørsmål – Karin Andersen.

  Jeg går ut fra at Regjeringen har
lagt fram et forslag til framtidig forsvar innenfor
de rammer Regjeringen mener er riktig, og i forhold til
andre prioriterte oppgaver.

I Stortinget 4. desember 1998 sa arbeiderpartirepresentant
Bjørn Tore Godal at forsvarsbudsjettet ble behandlet i
en situasjon der barn og gamle føler
seg maltraktert i budsjettprosessen. Nå ser det ut til
at Stortinget vil presse Regjeringen til å bruke
enda flere milliarder på Forsvaret. Hvis forsvarsministeren
hadde hatt 3–4 milliarder kr mer å rutte med,
ville det da blitt fly og fregatter, eller ville det blitt bedre
barnehager, mer miljøpolitikk og en bedre eldreomsorg
av det?

  Det var et vanskelig spørsmål.
Men jeg går ut fra at representanten gjerne vil ha et svar.

Nå ligger Regjeringens proposisjon
i komiteen. Det vil være helt høl i hue – unnskyld
uttrykket – for meg å gi meg inn i spekulasjoner
om hva det kan bli flertall for og ikke flertall for i komiteen
når det gjelder økonomisk nivå. Jeg har
lagt merke til at representanter for sentrumspartiene
har sendt ut en pressemelding som de har problemer
med å få på trykk noe sted, av en eller
annen grunn, hvor det framkommer at en baserer seg på Regjeringens økonomiske
nivå med forbehold om det som måtte følge
av et eventuelt forsvarspolitisk
forlik. Det peker vel i retning av at avstanden mellom proposisjonens økonomiske
nivå og det som måtte bli resultatet av Stortingets
behandling, kanskje ikke blir kjempestor. Men det er umulig for
meg å kvantifisere det i antall milliarder kroner eller
antall hundrevis av millioner kroner. Derfor er det håpløst
for meg å gi meg inn i et spørsmål om
det. Dette spørsmålet er nå til behandling
i gruppene, og der vil en selvsagt ta inn over seg helheten i de
problemstillingene som bl.a. representanten Andersen gjør
rede for.

 Presidenten vil minne om at tilleggsspørsmål
skal være relatert til hovedspørsmålet.

Ingvald Godal – til oppfølgingsspørsmål.

  Statsråden har sjølvsagt
rett i situasjonsskildringa når det gjeld Forsvaret, men
eg synest han gløymer den viktigaste årsaka, og
det er at Stortinget har vedteke langtidsplanar for Forsvaret, men
så undergrev ein dei same planane ved ikkje å følgje
opp i dei årlege budsjetta, og dermed ligg me der me ligg.
Og viss ein ikkje får retta på dette,
kjem me til å liggje der me ligg, ein gong til, om nokre
få år, berre på eit endå lågare nivå.

Når det gjeld transportflya, hadde
me den saka her i huset for nokre få år sidan.
Allereie då gjekk dei opplysningane me fekk frå fagmilitært
hald, ut på at det lønte seg å kjøpe
nye framfor å lappe på dei gamle. Eg har ikkje høyrt
at det er noko som har endra på det sidan då.
Eg går ut frå at det er den same situasjonen i
dag. Og då er det økonomisk lurt for AS Noreg å kjøpe
nye fly no, eventuelt justere på krava til gjenkjøp
viss det skulle valde problem for temperaturen i norsk økonomi.
Vil statsråden vurdere ei slik løysing?

  Ja, det sier seg selv at i lys av den tilstandsrapport
som kommer til å foreligge fra Forsvarets overkommando,
så må vi drøfte det spørsmålet
på et bredt grunnlag. Og som jeg sa i et tidligere svar: Det
går et skjæringspunkt mellom utgifter til vedlikehold og
oppretting av skader og lønnsomheten ved nyinvesteringer.
Stortinget fant ut at det brekkpunktet var ikke inntrådt,
og følgelig lot man være å realisere
nye transportfly for ikke så lang tid tilbake. Vi får
se om den nye tilstandsgjennomgangen aktualiserer en ny holdning
til det spørsmålet, det vil ikke jeg forutskikke.
For øvrig er det selvfølgelig riktig at en av
mange forklaringer på problemene i Forsvaret knytter seg
til at vi ikke har hatt oppfølging i Stortinget av de vedtatte
langtidsprogrammer, og det har adresse til ganske mange
i denne salen og til interne prioriteringer.

Jeg minner om at skulle vi vedlikeholdt den
forsvarsstrukturen Stortinget har vedtatt, burde vi hatt forsvarsbudsjetter
på langt over 30 milliarder kroner, så dette er et
problem for oss alle. Og det er noe av grunnlaget for
at Regjeringen lufter tanken om et forsvarspolitisk
forlik, der de politiske partiene forplikter
seg til et nivå i fireårsperioden.

 Vi går da videre til neste
hovedspørsmål.

  I gårsdagens TV-debatt «Holmgang» sa
statsminister Stoltenberg at «velgerne har krav på å få vite
før valget hva regjeringsalternativene vil gjøre
med viktige velferdsordninger».

Derfor går mitt spørsmål
til sosialministeren om regjeringsalternativet Arbeiderpartiet – jeg
forstår nå at det er helt alene – kan
klargjøre meget tydelig hva de i kommende
periode vil gjøre med uføretrygdordningen
i forhold til Sandman-utvalget. Er man for eller imot de forslag
som der ligger? Hva vil Arbeiderpartiet
gjøre med sykelønnsordningen? Jeg registrerer
bl.a. uttalelser fra Utenriksdepartementet som støtter
fullt og helt Sandman-utvalgets forslag. Utenriksdepartementet ledes
som kjent av Arbeiderpartiets leder. Er man enig i det som her uttales,
eller har Regjeringen andre oppfatninger? Og et siste
poeng: Hva er Arbeiderpartiets oppfatning om folketrygdens
fremtid og fondering, bortsett fra å henvise til et utvalg?
Som kjent er saken allerede utredet av ett utvalg.

  Det er store og viktige spørsmål
som tas opp her. Sandman-utvalget har utredet både sykelønnsordningen
og uføretrygdordningen og veksten innenfor
de to områdene som bekymrer alle mennesker i Norge, tror
jeg. Denne saken er så viktig at Regjeringen faktisk har
valgt å bruke lang tid på å få partene
i arbeidslivet maksimalt enige.

Vi vet at det er ett spørsmål
som det ikke er enighet om. De øvrige er det faktisk bred
enighet om. Det ene spørsmålet gjelder sykelønnsordningen
og hvordan den skal håndteres. Jeg må si det er
en ting ved Sandman-utvalgets utredning som jeg er meget glad for
at det er enighet om, og det er behovet for en betydelig større forebygging
på arbeidsplassen.

Det som skjer med utvalgets utredning nå,
er at vi arbeider med den for å legge den fram for Stortinget
i år, som vi har lovt. Det er viktig at vi klarer å bli
enig med flest mulig. Det som likevel er helt klart, er at vi svekker ikke
arbeidstakernes rettigheter når det gjelder sykelønn. Det
har blitt uttalt fra Arbeiderpartiet
i lang tid.

Det ble også spurt om folketrygdens
fremtid. Her er det satt ned en pensjonskommisjon, der alle partiene
på Stortinget skal være med, også Høyre
og Arbeiderpartiet.

  Mitt spørsmål gikk i grunnen på et
sitat hvor statsministeren uttrykte at partiene
skulle klare dette 

før 

valget.

Nå har sosialministeren klargjort
en prosess, intet standpunkt. Har Arbeiderpartiet
standpunkt til disse sakene som man nå beskriver prosessen
for? Jeg kan jo være meget konkret og heller
spørre på en annen måte – i håp
om et svar: Har f.eks. Arbeiderpartiet
noe syn på den måten som den sosialdemokratiske
regjeringen i Sverige har strammet inn sykelønnsordningen
på, med egenandeler på 20 pst. og karensdag?

Jeg registrerer at statsministeren i Norge
beskriver egenandeler på 10 pst. som en rasering av velferdsordninger.
Hva er da sosialministerens beskrivelse av den svenske
ordningen? Og jeg understreker at sosialdemokratene ikke har på sitt
valgprogram å endre egenandelene i den svenske
sykelønnsordningen.

  Jeg legger meg ikke opp i den svenske
sykelønnsordningen, men jeg skal si noe om den norske.

Som jeg sa i mitt tidligere svar, har ikke
Regjeringen til hensikt å endre arbeidsfolks
rettigheter når det gjelder sykelønnsordningen.
Vi følger derimot opp de øvrige delene av Sandman-utvalgets
utredning som det er bred enighet om.

 Det blir oppfølgingsspørsmål – Are Næss.

  Utbetalingen til sykelønn og uføretrygd øker
skremmende. Den vesentlige økningen skyldes langtidssykefravær
og økning av uføretrygdede. Det er i vesentlig
grad – ca. to tredjedeler av tilfellene – snakk om
psykiske lidelser og belastningslidelser fra muskel- og skjelettsystemet,
som rammer spesielt kvinner i omsorgsyrker.

Vil statsråden i sitt arbeid med dette
legge hovedvekten på disse forholdene, som er de som teller
mest, og som slår mest ut, både menneskelig og økonomisk?

  Heldigvis ser det nå ut til at økningen
i sykelønnsutbetalingen er på vei ned. Det er
jeg meget glad for, og jeg tror det er en effekt av at ordningen
nå debatteres. Vi vet fra tidligere at oppmerksomhet rundt
spørsmålene også er med på å få ned
utbetalingen.

I tillegg ble det spurt her om jeg vil konsentrere
meg særlig om kvinner med psykiske lidelser – så langt
jeg oppfattet det. Vi vet at det er et stort problem. Vi følger opp
psykiatrireformen. I tillegg vil vi gå løs på den
enkelte arbeidsplass og se på hvordan forebygging
kan skje på arbeidsplassen. Der er det fortsatt mye helse å hente
for alle sammen.

  Erna Solberg – til oppfølgingsspørsmål.

  Hvis jeg forstod sosialministeren riktig,
er det altså det at Høyre setter et
kritisk søkelys på sykelønnsordningen
og får den under debatt, som gjør at sykefraværet
for øyeblikket går ned. Da må vi – ut
fra det – ha en fortjenstfull rolle i norsk politikk.

Vi gjorde akkurat det samme ved inngangen til
1990-tallet. Da var det et vedtak om en partssammensetning mellom
NHO og LO som i et treårig program skulle se på sykefraværet,
nettopp ute på arbeidsplassen, for å gjøre
arbeidsmiljøtiltak. Det første året
falt sykefraværet. Etter det steg det – og nådde
nye rekordhøyder.

Er det ikke på tide å foreta
en grunnleggende revurdering av om vi skal ha én sosial
ordning i Norge som gir 100 pst. kompensasjon, når Arbeiderpartiet
står bak alle andre sosiale ordninger som ikke
gir mer til folk enn mellom 50 pst. og 60 pst. i kompensasjon? Sykelønnsordningen
er den eneste ordningen som gir 100 pst. kompensasjon. Hvorfor er
det slik at en person som er syk i ett og et halvt år,
kan ha en egenandel på mellom 40 pst. og
50 pst. på attføring, mens det er forferdelig
hvis man har 10 pst. det første året?

  At sykelønnsordningen debatteres,
tror jeg alle partiene og ikke bare Høyre
skal krediteres for. Det er viktig. Det samme skjedde på begynnelsen
av 1990-tallet.

Arbeiderpartiet ønsker
ikke å innføre karensdager på samme måte
som Høyre vil, fordi vi vet at det ikke virker.
Det virket ikke i Sverige heller, som det ble vist til her, annet
enn i en meget kort periode. Det som derimot sannsynligvis vil virke,
er at arbeidsgiver i langt større grad
deltar i å betale det som skal til, fordi da er det et økonomisk
incitament til å få folk tilbake på arbeid,
og sykelønn og uføretrygd blir ikke en måte å parkere
arbeidskraft på, arbeidskraft som vi ikke ønsker,
og som kanskje ikke er 100 pst. god nok.

 Magnhild Meltveit Kleppa – til
oppfølgingsspørsmål.

  Sandman-utvalet viser sjølv til at
dei endringane som dei føreslår i dagens sjukelønsordning,
vil ramma lågtlønte spesielt. Vi veit kven som
er lågtlønte, vi veit kven som er mest utsette for
sjukefråvær: Det er kvinnene. I Senterpartiet
er vi glade for at Arbeidarpartiet etter å ha tenkt høgt
omkring Sandman-utvalet sitt forslag når det gjeld endringar
i sjukeløn, la det vekk. Det støttar
vi.

Så seier statsråden i sitt
fyrste svar at det er viktig å fokusera på tiltak
på den enkelte arbeidsplassen. Mitt spørsmål
er: Kva initiativ tar Regjeringa i så måte?
Sentrumsregjeringa skipa ein idébank, ein instans for å få fram
gode eksempel frå arbeidsplassane,
ei moglegheit til å melda inn og til å henta ut
eksempel. Kva gjer statsråden for å gjera idébanken
meir kjend, og kva andre initiativ
vil ho ta?

  Vi vil følge opp Sandman-utvalgets
mange forslag og legge det fram for Stortinget. Og det vil komme
i god tid før valget.

 Siv Jensen – til oppfølgingsspørsmål.

 En annen veldig viktig velferdsordning
er folketrygden, og ikke minst reguleringen av grunnbeløpet,
som gjennom mange år har vært underregulert,
slik at den gjennomsnittlige kjøpekraftsutviklingen for
pensjonistene hvert år har blitt svekket. Er det nå slik
at Regjeringen kommer til å forplikte seg til en kraftig økning
av grunnbeløpet, slik at kjøpekraftsutviklingen
vil bli bedre også for pensjonistene, eller vil
Regjeringen fortsette med den politikken som de dessverre
har ført gjennom mange år, og underregulere grunnbeløpet gjennom
de årlige trygdeoppgjørene, slik at kjøpekraftsutviklingen
blir enda verre for mange av de pensjonistene som allerede har det
vanskelig fra før? Dette er en veldig
viktig velferdsordning som burde være
klargjort fra Regjeringens side før valget.

 Reguleringen av grunnbeløpet eller
folketrygdoppgjøret er nettopp kommet i havn,
anbefalt av partene, altså Norsk Pensjonistforbund, LO
og Funksjonshemmedes Fellesorganisasjon, i år som i fjor.
Det er de to gangene denne regjeringen har hatt mulighet til å gjøre
noe med grunnbeløpet. Så vi følger opp
det vi har sagt, at Norge skal være et godt land å bo
i for pensjonister og uføre.

 Olav Gunnar Ballo – til
oppfølgingsspørsmål.

 Spørsmålet er todelt, og det
første skulle være enkelt å svare
på.

Nå sier statsråden at Regjeringens
konklusjoner på Sandman-utvalgets utredning vil komme i
god tid før valget. Betyr det rent konkret at
vi får det forelagt i forbindelse med revidert nasjonalbudsjett?

Videre: Når det gjelder sykefraværet,
ser vi altså at det er langtidsfraværet som er
hovedproblemet. Som også Are Næss var inne på i
sitt tidligere spørsmål, ser vi at spesielt
kvinner i omsorgsyrker sliter med problemer på grunn
av den belastning disse yrkene representerer. I forbindelse med
at man nå skal se på sykefraværet totalt, vil
Regjeringen også betrakte årsakene til sykefraværet, f.eks.
yrkessykdommer? Man har til nå holdt omsorgsyrkene utenfor
og ikke godkjent yrkessykdommer relatert til den typen fravær
og langtidsfravær.

 Jeg er enig med representanten Ballo i at det
er langtidsfraværet som er bekymringsfullt, og at det er
særlig viktig at vi ser på det som skjer i pleie-
og omsorgsyrkene, både av hensyn til dem som jobber i disse
yrkene, og fordi vi ønsker å rekruttere
flere til disse yrkene fremover.

Vi ser kontinuerlig på yrkesskader
og den typen problematikk. Som representanten Ballo er vel kjent
med, er det ikke alltid like lett å fastslå hva
som er yrkesrelatert og hva som ikke er det, ved langvarig slitasje.

 Odd Roger Enoksen – til
oppfølgingsspørsmål.

 Sosialministeren har nå, på samme
måte som andre regjeringsmedlemmer, bekreftet
at Arbeiderpartiet ikke
har til hensikt å svekke arbeidstakernes rettigheter. Det
er jeg glad for. Det er det samme standpunktet som Senterpartiet
har i diskusjonen om sykelønnsordningen. Men i svaret til
representanten Solberg sa sosialministeren at det som vil virke,
er at arbeidsgiverne i langt større grad betaler. Betyr
det at Regjeringen har tenkt å komme med forslag hvor økte
kostnader nå skal veltes over på arbeidsgiverne?

 Det som foreslås i Sandman-utvalgets
utredning, er at arbeidsgiver skal
inn i hele sykemeldingsperioden. Jeg synes at det er et meget godt
forslag. Hvordan vi skal løse det i forhold til hvor alle
utgiftene skal ligge, vil jeg komme tilbake til når jeg legger
saken fram for Stortinget.

 Inge Lønning – til
oppfølgingsspørsmål.

 Jeg forstår at sosialministeren nødig
legger seg opp i politiske spørsmål.

Representanten Foss stilte et spørsmål
om forholdet mellom svensk og norsk sosialpolitikk, ikke med det
formål å blande seg opp i svensk sosialpolitikk,
men for å stille spørsmål om den politikk
som et sosialdemokratisk regime i Sverige fører, er av
en slik karakter at Det norske Arbeiderparti
og den norske regjering finner grunn til å distansere
seg fra den og ta avstand fra den.

Ellers sa sosialministeren at man ikke ville
svekke arbeidstakernes rettigheter. Det får meg til å stille
et virkelig grunnleggende sosialpolitisk spørsmål:
Mener Regjeringen at arbeidstakerne er den gruppen i Norge
som er mest underprivilegert, og som har mest behov for å skjermes
mot den minste egenandel, eller kan det tenkes at det er
andre grupper i det norske samfunnet det er
større grunn for en sosialminister å trekke omsorg
for?

 Det er mange grupper i det norske
samfunnet som har krav på Regjeringens oppmerksomhet, inkludert
arbeidstakerne og på hvilken måte vi skal ha sykelønnsordninger.

For Arbeiderpartiet
er arbeidslinjen i sosialpolitikken det viktigste
redskapet. Det betyr at det å holde folk i arbeid og i
tilknytning til arbeidslivet lengst mulig er en hovedmålsetting.

 Vi går da videre til neste
hovedspørsmål.

 Eg har òg eit spørsmål
til sosialministeren.

I førre spontanspørretime
var det ein viss dialog mellom statsministeren og statsministerkandidaten
om fattigborna i Noreg. Eg oppfattar Arbeidarpartiet som eit parti
som er opptatt av at dei skal få betre kår. Vi
i Kristeleg Folkeparti stør alle tiltak for å få det
til.

Når det gjeld grunnen til at vi har
fått fleire såkalla fattigborn i Noreg, blir det
sagt bl.a. frå Marit Solli, som er leiar for Frelsesarmeens
slumstasjon, at den pågangen vi har no, truleg skuldast
endringane i overgangsstønaden. Som sosialministeren veit,
var det Arbeidarpartiet som foreslo endringar i overgangsstønaden
som forverra dei einslege forsørgjarane sine kår.
Arbeidarpartiet fekk støtte frå Høgre
og Framstegspartiet til å gjennomføra dette.
Full effekt av desse endringane fekk vi no frå årsskiftet.
Kva vil sosialministeren gjera for å retta opp dette? Desse
tiltaka vil nemleg direkte hjelpa mange av dei såkalla
fattigborna. Og kva tankar har sosialministeren i forhold til eventuelle
lovendringar når det gjeld overgangsstønaden?

 Når det gjelder fattige barn i Norge
og kvinner som mottar overgangsstønad, er det stort sett
ikke slik at de kvinnene som mottar overgangsstønad, er
fattige, fordi overgangsstønaden er blitt langt bedre,
men den har kortere virketid. Det man forventer nå, er
at når barnet blir tre år, skal mor – eller
far hvis han er den enslige forsørgeren – ut i
arbeid for å forsørge seg selv på vanlig
vis.

Det er riktig som representanten sier, at fra
1. januar i år fikk vi den første gruppen
som mistet overgangsstønaden. Vi har fulgt nøye
med for å se om det er slik at mange av dem nå går
til sosialkontoret. Jeg er glad for å si at slik er det
ikke. Det er faktisk ikke mange av dem. Men det vi ser på,
er om det riktige ville ha vært at de som går fra
overgangsstønad og ikke har fått seg arbeid eller
er i relevant utdanning, kobles opp mot arbeidskontoret og arbeidsledighetstrygd
og har rettigheter i forhold til det.

  Takk så langt for svaret.

Eg har lyst til å legga til at eg
er klar over at det ikkje er dei som går på overgangsstønad,
som har dei store problema, for dei har god støtte, og
i tillegg har ein del av dei kontantstøtte, som gjer at
dei faktisk har gode økonomiske kår. Men det er
fordi ein har korta ned på moglegheita til å få overgangsstønad,
at ein del får problem.

Det eg har lyst til å utfordra
sosialministeren på, er: Kan ikkje Arbeidarpartiet
vurdera på nytt om ein kunne kombinera overgangsstønad
og arbeid i lengre tid enn ein kan i dag? Før
kunne ein faktisk gjera det i ti år. Alle som har born,
veit at det kan vera ganske slitsamt. Om ein er åleine
om ansvaret, er det ikkje lettare enn om ein er to til å dela
det. Kombinasjonsløysingar, f.eks. halvt i arbeid og halv
overgangsstønad, ville vera god hjelp for mange av desse
familiane.

I tillegg hjelper det ikkje stort
at det er få det gjeld. Det burde faktisk, om det er få som
må gå på sosialstønad – og
dei fleste kjem seg ut i arbeid – vera lite kostbart å endra
regelverket slik at ein kunne få behalda
overgangsstønaden i fleire år enn ein kan no.

  Jeg må minne representanten om at
det faktisk er slik at lager vi nye stønadsordninger, så rekrutterer
vi kanskje flere enn vi ellers ville hatt.

Når det gjelder varigheten på overgangsstønaden,
er jeg faktisk meget glad for at den nå har blitt kortere.
Da overgangsstønaden kom i sin tid, var det en hjelp til kvinner
som levde under forhold der de var totalt økonomisk avhengige
av en mann, som kanskje ikke var snill mot dem – de skulle
da få sjansen til å komme seg ut.

Det som har skjedd i samfunnet i mellomtiden,
er at de fleste kvinner faktisk velger å arbeide, og det
gjør også de fleste kvinner med barn. Jeg tror
at det aller beste sosialpolitiske redskap er at man kan
være i arbeid når barnet er tre år og
kan være i barnehage. Det er bedre å leve
av egen inntekt enn å være avhengig av enten det
nå er en mann eller staten.

 Vi går videre til neste
hovedspørsmål.

  Jeg skal få stille et spørsmål
til sosialministeren som går på noe av det samme
temaet som vi har vært innom før, dette med Forskjells-Norge.

Vi har fått begrepet ny-rike, men
vi har også fått begrepet ny-fattige. Arbeiderpartiet
har tydeligvis større omsorg for den første
kategorien enn den siste, i hvert fall hvis en ser på skattepolitikken.
Statsminister Stoltenberg har nå signalisert at grensen
for toppskatten skal justeres, den ligger rundt 300 000
kr i dag.

Jeg er mer bekymret for dem som nå virkelig
har problemer med å få endene
til å møtes. De fattige barna var temaet i forrige
spørsmål. Vi har enslige forsørgere,
vi har syke og eldre, ikke minst minstepensjonister, som får store
problemer. Vårt skattesystem skal da virkelig tjene til
fordeling og solidaritet og være basert på skatt
etter evne-prinsippet.

Jeg vil spørre sosialministeren om
det ikke måtte være en bedre sosialt
innrettet skattepolitikk å snakke om et bunnfradrag, som
gir alle skattelette, ikke minst de som har store problemer.

  Regjeringen Stoltenberg er opptatt av å heve
de som har minst, det har vi holdt på med så lenge
vi har sittet.

Vi har lagt fram en plan for sosial
og økonomisk trygghet der vi legger vekt på arbeid,
på boliger, på inntektssikring. Dette gjør
vi fordi vi vet at de som er fattige i vårt samfunn, i
liten grad har tilknytning til arbeidslivet – av
ulike grunner. Det kan være funksjonshemninger, det kan
være rusproblem, det kan være lav utdanning. Dette
ser vi på. Vi vet også at boligprisene er med på å gjøre
folk fattige, vi gjør noe med det, og ikke minst gjør
vi noe med inntektssikringen for en del grupper som har falt utenom.
Vi ser på barnetilskuddet til uføretrygdede, og
vi ser på de muligheter studenter som blir alvorlig syke,
skal ha for ikke å komme i en økonomisk knipe
på grunn av sykdommen. Vi ser på hvordan vi kan
hjelpe mennesker som har hatt langvarige omsorgsoppgaver i hjemmet,
og som ikke lenger har det, til å komme tilbake til arbeidslivet.

Skatt er også et mulig virkemiddel,
men som sosialminister er det altså disse ordningene jeg
har konsentrert meg om.

 Jeg takker for svaret, men jeg synes det var
lite svar på skatt og den sosiale profilen. Jeg er enig
i at det kanskje er andre ministre
som har ansvar for skattepolitikken, men den sosiale politikken
i forhold til skatt og skattespørsmål
har alle i Regjeringen et ansvar for etter min mening.

Det er også slik at de som nå skattes
på grunnlag av trygd og pensjon, har lavere fradragsmuligheter
for inntekter under 140 000 kr enn de som har lønnsinntekter
og fradragsmuligheter. Jeg synes at Regjeringen burde se på disse
tingene. Og hvis vi, som sagt, skal ha en skattepolitisk
justering og reduksjon av skattetrykket, burde det
først og fremst gjelde dem som har problemer
med å få endene til å møtes.

Så nevnte sosialministeren bl.a. boligprisene.
Det er heller ikke hennes gebet for så vidt, men hun var
nå inne på virkemidler. Jeg vil spørre
sosialministeren: Har Regjeringen nå diskutert tiltak i
forhold til den enorme økningen vi får i strømprisen
neste år, for dem som har problemer
med livsopphold, ikke minst bo- og strømutgifter? Med en
tredobling her vil enda flere med lave inntekter få problemer.

  Regjeringen la fram tidenes omfordelingsbudsjett
da vi la fram det budsjettet som vi nå regjerer etter,
og som så vidt jeg vet, også Senterpartiet
var med på et forlik om. Det er jeg glad for, for der var
det en betydelig omfordeling.

Vi følger hele tiden med på strømprisene,
og hvis vi finner det nødvendig, vil vi også komme
med tiltak der.

  Presidenten er kjent med at mange
setter pris på faste kunder. Det gjør også presidenten.

Det blir oppfølgingsspørsmål – Karin
Andersen.

  Det er mange former for beskatning, og noen
av dem rammer de fattigste og de sykeste mest. Og egenandeler, som
er skatt på sykdom, eller skatt på omsorgsbehov,
er en form for beskatning som SV er dypt uenig i, for vi mener
at man bør skatte etter evne og ikke etter om man har dårlig
helse eller om man har et omsorgsbehov. Det å redusere
egenandelene ville jo være et tiltak som hjelper både
syke og gamle og også mange barn og unge, som nå må betale
egenandeler fordi de enten er uheldige og blir syke, eller fordi
det tas egenandeler på aktiviteter.

Kan Regjeringa tenke seg å legge fram
en handlingsplan for å redusere bruken av egenandeler spesielt
på helse- og omsorgstjenester?

  Vi er opptatt av at egenandeler ikke skal
slå urettferdig ut. Jeg føler meg ganske
trygg på at de fleste av oss tåler å betale
en egenandel når vi må til
doktoren med vår influensa en sjelden gang, eller hvilken
grunn vi nå går dit for. Men de som har betydelige
utgifter i forhold til sin sykdom, skal skjermes.

Vi har jo også et tak i forhold til
en del helsetjenester, og vi har sett på muligheten av å legge
fram et tak 2, slik Stortinget har bedt om. Dette fant vi meget
vanskelig å få til, fordi
det er tre parter som krever, og de krever så ulike ting.
Men det vi derimot har gjort, er å gå løs
på det som er de virkelig kostbare tingene. Tannhelsetjenesten
er en av dem, og dette med rehabiliteringsopphold er en annen. Der
har vi gjort noe. Dette er spørsmål som vi arbeider med
hele tiden.

Det er også nødvendig å følge
opp Jensen-utvalgets utredning, som tok dette opp for lenge siden,
og dette arbeider vi nå med i mitt departement.

  Magnhild Meltveit Kleppa – til
oppfølgingsspørsmål.

  Statsråden nemnde fleire grupper
som det er viktig med tiltak i forhold til. Eg vil be ho om å supplera
lista med dei av dei einslege forsørgjarane som har det
vanskeleg, jf. spørsmålet frå Valgerd
Svarstad Haugland.

Det er viktig med mange tiltak, og det er difor
utjamningsmeldinga legg opp til både ei betring av offentlege tenester,
ein meir offensiv bustadpolitikk, ei mjukare arbeidslinje og ei
meir rettferdig fordeling av skatt. Dette høyrer nøye
saman, og det må ikkje bli slik at ein her berre
satsar på nokre av desse bitane og ikkje på resten, for
då er det ei stor gruppe som ligg lågt i inntekt,
som framleis må betala urimeleg mykje inn av inntekta si
i forhold til folk med større inntekter. (Presidenten klubbar.)

Kva plan har Regjeringa for oppfølging
av utjamningsmeldinga (presidenten klubbar igjen), utover det som
er nemnt av tiltak i langtidsprogrammet?

  Som så mange ganger før
minner presidenten om at taletiden er 

inntil

 1
minutt.

  Som jeg allerede har sagt, har vi faktisk
lagt fram og levert et budsjett som omfordeler på skattesiden
på en helt annen måte enn det sentrumsregjeringen
gjorde i de årene de satt her. Men jeg er veldig glad for
at vi fikk tilslutning til et forlik når det gjelder dette.

Vi har ingen planer om å legge på skattene
til dem som trenger det mest, vi er 

for

 omfordeling
og har også vist det.

 Erna Solberg – til oppfølgingsspørsmål.

  Det er jo slik at skatten kanskje er det minste
problemet for lavinntektsgruppene i Norge, mens
avgiftene og kostnadsnivået i Norge er det største problemet.
Og det som det faktisk ser ut til, er at det har vært en
tendens de senere årene til at Arbeiderpartiet
i samarbeid med mellompartiene har valgt å finansiere sine økninger
i budsjettene ved å øke avgiftssektoren i stedet
for å kutte på ordninger. Ett eksempel
på dette er at årets budsjett nettopp
er blitt saldert med 2 ½ øre i økt elavgift.
Det er av Kommunaldepartementet beregnet til å koste en
minstepensjonist i en treroms leilighet 600 kr mer i året,
en vanlig familie med ett barn 1 200–1 300
kr i året – i en helt nøysom husbankfinansiert
bolig. Og det var ikke lagt inn noen kompensasjoner for disse gruppene
i statsbudsjettet eller forliket. Angrer statsråden på dette?
Det er ikke i tråd med det statsråden har sagt
om en mer sosial profil.

  Når det gjelder elavgiften, er det
klart at den rammer alle som har veldig dårlig råd.
Men det er også slik at de som har veldig dårlig
råd, får bostøtte, i tillegg til at vi
har regulert G på en slik måte at vi faktisk har
fått støtte fra organisasjonene som representerer
trygdemottakerne. Dermed har vi også gjort det mulig for
dem å leve med de kostnadene som er.

  Vi går videre med neste
hovedspørsmål.

  Jeg har et spørsmål til
sosialministeren.

Den 2. mai var statsministeren her i spontanspørretimen,
og det ble da stilt spørsmål knyttet til situasjonen for
fattige barn i Norge. Statsministeren svarte bl.a.:

«Det
vi har gjort, er flere ting. Blant annet har vi lagt fram en handlingsplan
i langtidsplanen for bekjempelse av fattigdom, og vi har lagt fram
nye retningslinjer for sosialhjelpssatser.»

Når det gjelder langtidsplanen, skjønner
man jo at det er noe som ligger langt fram i tid –once
in a blue moon, som det heter på engelsk. Når
det gjelder retningslinjer for sosialhjelpssatser, tydeliggjør
ikke svaret hans hvorvidt dette betyr en bedring. Kan sosialministeren
presist angi hvordan sosialhjelpssatsene kan være med på å bedre
situasjonen for fattige barn når det er retningsgivende og
det er kommunene selv som egentlig bestemmer satsene?

  Jeg skal holde meg til morsmålet
og forklare hvor lang horisont det er på den planen for
sosial og økonomisk trygghet som ligger
inne i langtidsprogrammet, og som skal gjennomføres i løpet av
de kommende fire år.

Når det så gjelder hvordan
sosialhjelpsretningslinjene skal kunne gjøre det bedre
for fattige barn, er det slik at det er anbefalinger overfor kommunene.
Vi har kommunalt selvstyre i dag, og det ønsker jeg at
vi skal ha fortsatt. Men vi lager likevel anbefalinger når
det gjelder sosialhjelp, der vi innfører egne aldersgraderte
satser for barn som vil gjøre at barn i de kommunene som
følger disse retningslinjene, får det bedre. Dette
er gjort i andre land, og det har vist seg å ha
en effekt selv om man ikke lager det som normer.

  Vi ser altså at en rekke satser ikke
bestemmes av kommunene selv, men ut fra et beregningsgrunnlag som
staten har fastsatt. Eksempler på det
er sykelønn, attføring, rehabiliteringspenger
og uførepensjon. Vi ser det samme med barnetrygden. Vi snakker
her om den gruppen i landet som kommer verst ut, og som det er størst
behov for å sikre via målrettede tiltak i statlig
regi. Det synes da høyst forunderlig at man skal argumentere
med at nettopp på det området skal det fastsettes
av kommunene selv. Kommunene må altså ta dette
av sine rammer, uten at man via retningslinjene sikrer tilgang på midler.

Kan sosialministeren begrunne hvorfor man ser
så forskjellig på sosialhjelp til de fattigste
i forhold til øvrige satser som bestemmes av staten, og
som altså kommer likt ut, uansett hvilken kommune i landet
man måtte bo i.

  Jeg må få minne om at sosialhjelp
ikke er noen trygd. Sosialhjelpen er ment å skulle være
en økonomisk hjelp i et knipetak der man av en eller annen
grunn ikke har egen inntekt. Det finnes utallige grunner til at
folk plutselig ikke har egen inntekt.

Det er min og Regjeringens oppfatning at det
vanlige i dette landet skal være at man lever av eget arbeid.
Hvis man faller ut av eget arbeid på grunn av sykdom, har
vi ordninger som følger opp det, som vi allerede har diskutert
i flere runder her i dag. Hvis man mister arbeidet, har vi også ordninger
for det. De andre årsakene er så mange og
så forskjelligartede at vi har behov for en individuell gjennomgang
av alle. Når vi da velger å si at det må kommunene
gjøre, når vi gir normer likevel, er det rett og
slett for at kommunene skal få litt hjelp når
det gjelder å beregne det daglige forbruket.

 Vi går videre til neste
hovedspørsmål.

  Mitt spørsmål går
til sosialministeren.

Svært mange kommuner har nå alvorlige økonomiske problemer
med å gjennomføre byggingen av sykehjemsplasser
og omsorgsboliger i henhold til de godkjente planene – dette
på grunn av sterk lønns- og prisstigning. Kostnadene
pr. enhet i dag i de fleste kommuner ligger 40–50 pst.
høyere enn ved innføringen av eldreplanen. Investeringstilskuddet
var i begynnelsen satt til 830 000 kr pr. sykehjemsplass,
mens de reelle kostnader i henhold til Husbankens egen årsmelding
for 1998 viste en byggekostnad i snitt på 1,1 mill. kr.
Og kostnadene har siden den tid bare økt.

Vil sosialministeren ta initiativ
innad i Regjeringen til at investeringstilskuddet både
til sykehjem og omsorgsboliger blir økt, slik
at de kommuner som kom noe sent i gang med sin bygging, kan få de
samme refusjonsordninger som de kommuner som kom først
i gang?

  Når det gjelder den videre utbyggingen
av eldreplanen, har vi drøftet den ganske inngående
i St.meld. nr. 34 for 1999-2000, som ble behandlet her for ikke
så veldig lenge siden. Istedenfor å gå for økt
kostnadsdekning til den enkelte enhet valgte vi altså å øke
antall enheter med 5 000. Vi ser at kommunene stadig planlegger,
og vi ser at det fortsatt er stor interesse
for ordningen, noe som gjør at jeg føler meg ganske trygg
på at den allikevel blir gjennomført. Det vi må sørge
for nå, er at vi fordeler de gjenstående utbygginger
til de kommunene som har kommet sent i gang, og som vi har kontakt
med jevnlig, både gjennom fylkesmannen, fylkeslegen og
departementet.

  Jeg takker for svaret. Jeg synes det var et
merkverdig svar på mitt spørsmål.

Nome kommune i Telemark har nå ferdigprosjektert bygging
av et sykehjem med 70 plasser til en kostnad på 1,4 mill. kr
pr. plass. Kostnaden ligger altså 75 pst. over refusjonsgrunnlaget
pr. dags dato. Skal kommunen makte dette, er man nødt til å nedprioritere
andre prioriterte oppgaver, ikke minst når det
gjelder barn, ungdom og omsorg.

Slik jeg ser det, svikter både Regjeringen
og Stortinget det løftet som ble gitt til kommunene om
finansiering av omsorgsboliger og
sykehjemsplasser da reformen ble etablert.

Er sosialministeren enig i denne vurderingen,
at både regjering og storting har sviktet de løftene
som ble gitt da eldrepakken ble påbegynt?

  Regjeringen har lagt grunnlaget for en betydelig
bedre økonomi i kommunene i løpet av
den tiden vi har sittet. Jeg tror det er forklaringen på at
det fortsatt er mange kommuner som både planlegger og bygger
omsorgsboliger og sykehjem i en rivende fart. Derfor kan
jeg på ingen måte si meg enig i at vi har sviktet.
Jeg er tvert imot veldig glad for å se at det går fremover.
Hovedproblemet blir nok mer hvordan vi skal fordele de gjenstående
enheter, enn at kommunene ikke klarer å bygge dem ut.

 Det blir oppfølgingsspørsmål – Sonja Irene
Sjøli.

  Det har også vist seg at mange kommuner
velger å bygge omsorgsboliger fordi dette vil falle billigere
ut driftsmessig for kommunene. Dermed har de for få plasser
med heldøgnspleie.

For å sikre at det bygges nok tilbud
om heldøgnspleie, foreslo Høyre et høyere
oppstartingstilskudd til omsorgsboliger med heldøgnspleie
på lik linje med tilskuddet til sykehjem, samtidig som
man skulle opprettholde oppstartingstilskuddet
for omsorgsboliger som bare har tilbud om hjemmehjelp.

Dette stemte Arbeiderpartiet
imot, til tross for at det ville kunne gitt betydelig flere plasser
med heldøgnspleie og fleksibilitet ikke minst i forhold
til brukerne, bl.a. ved at de kunne slippe å flytte til
sykehjem når omsorgsbehovet øker. Mitt
enkle spørsmål er: Hvorfor går Arbeiderpartiet
imot en slik løsning som kunne gitt et mye bedre tilbud
og flere plasser?

  Det som er svært viktig når
det gjelder eldreomsorgen, er at vi har mange forskjellige tilbud – til
dem som ikke trenger så mye hjelp,til dem som trenger en
god del hjelp, og til dem som trenger virkelig mye hjelp.

Det vi har sett, er at tilbud i den første
kategorien ble først utbygd. Det var enklest for kommunene å gripe
fatt i, og det er lett å forstå. Vi ser nå at
det er en betydelig utbygging av sykehjem. Og som representanten
Sjøli helt sikkert vet, har Stortinget vært med
på å vedta de kriteriene som nå legges
til grunn ved tildeling, der de omsorgsboligene man får
støtte til, er de som har en omsorgsbase nær ved,
slik at man kan få betydelig hjelp og støtte også i
omsorgsboligene.

 Vi går videre til neste
hovedspørsmål.

  Jeg har et spørsmål til
sosialministeren.

Fagrådet innen Rusvernet
i Norge betegner den ruspolitiske situasjonen i landet som dramatisk,
ekstraordinær og ute av kontroll. Det er meget sterke ord
fra et meget kompetent fagråd. Det er en epidemisk utvikling
når det gjelder overdosedødsfall, og situasjonen
er den siste tiden forverret gjennom ytterligere akselerering av
slike alvorlige tall. I tillegg er det en dramatisk økning
når det gjelder unges rusmiddelbruk. Fagrådet
har bedt om en straksplan, og det er fremmet en rekke konkrete forslag.

Jeg legger uten videre til grunn at den alvorlige
situasjonen vil bli reflektert i tiltak som kommer i revidert budsjett.
Mitt spørsmål til statsråden er: Er Regjeringen beredt
til raskt å sette i verk tiltak for å møte
den alvorlige situasjonen som altså Fagrådet innen
Rusvernet kaller dramatisk, ekstraordinær og ute av kontroll?

  Jeg er glad presidenten setter pris på faste
kunder!

Når det gjelder russpørsmålet,
er jeg like bekymret som Fagrådet. Jeg er enig med Fagrådet
i at denne situasjonen er meget alvorlig, og derfor har vi hatt
et kontinuerlig arbeid med den på alle felt.

For det første: Hvis vi ser på forebygging,
har vi omorganisert hele forebyggingsfeltet og ført det
lenger ut mot kommunene, mot steder der folk bor og der ungdommen
er. I tillegg har vi laget en egen plan for forebygging av bruk
av ecstasy – noe som kanskje ikke er så mye i
fokus akkurat nå, men som bekymrer meg voldsomt fordi vi
har så liten kunnskap om det. Så arbeider vi videre
på behandlingssiden, både med den medikamentfrie
og den medikamentelle behandlingen. Når det gjelder den
medikamentelle behandlingen, omorganiseres den helt og beskrives
i revidert nasjonalbudsjett, som legges fram fredag. Jeg skal ikke
bruke mer tid på den beskrivelsen. Og så har
dette med sprøyterom også vært drøftet,
og vi arbeider med det.

Jeg synes dette viser at Regjeringen absolutt
arbeider med saken, men vi skal være klar over at vi lever
i et land med veldig god økonomi, noe som tiltrekker dem
som selger stoffet i hopetall, fordi det er lett å få avsetning
på det. Det er kanskje den aller største
bekymringen. Hvordan skal vi få stoppet dem som omsetter
stoffet i hele landet, slik det nå skjer?

  Jeg er ikke tilfreds med svaret.

Vi er i en ekstraordinær situasjon;
mange mennesker mister livet. Vi vet hvilke tiltak som kunne virke
i forhold til dette, og vi kjenner prisen. Jeg hadde ventet at en i
en ekstraordinær situasjon hadde vært
villig til å ta et ekstraordinært løft
og ikke bare beskrive det fortløpende arbeidet som har
vært gjort på dette området, og det som skal
gjøres videre.

Så mitt spørsmål
til statsråden er: Når hun er enig i beskrivelsen
fra Fagrådet innen Rusvernet om at situasjonen
er ekstraordinær, ser hun ikke da behovet for å gjøre noe
ekstraordinært? Venstre har liggende i Stortinget
et forslag om en straksplan som inneholder mange av de samme elementer
som Fagrådet har kommet med, og vi håper at Regjeringen
kan være med på å slutte opp om et slikt
løft som nå må til.

  Som kjent ble det på Arbeiderpartiets
landsmøte vedtatt at vi skal legge fram en handlingsplan
mot rus. Den er under utarbeidelse og vil bli lagt fram relativt
snart.

 Vi går videre til neste
hovedspørsmål.

  No har vi vore opptekne både av korleis
den sosiale omsorga skal vere og korleis vi skal forsvarast, så no
synest eg det er rimeleg at ministeren som har ansvaret for at vi òg
skal ha noko å leve av i framtida, får kome til
orde.

I går fekk fiskeriministeren stor
og fortent ros for tiltaka mot fiskejuks. Eg er oppteken av forvaltninga,
og det gjeld makrell. Rederiforeninga for ringnotfartøy
hadde eit møte med ministeren for fire månader
sidan og fekk eit svar som dei ikkje synest var eit svar,
og dei bed no om eit raskt svar i forhold til ei kvotefordeling
som er den same no for 105 båtar som den var for 50 båtar
tidlegare, trass i at det er styresmaktene som har tildelt dei 105.
Og sett i eit større perspektiv: Kva gjer ministeren i forhold
til EU når det gjeld sild- og makrellkvotane totalt, der
Noreg dei siste ti åra heilt klart har kome dårleg ut
i forhold til EU sine kvotar? Der er det ei stor skeivfordeling.
Vil statsråden setje i gang kraftige tiltak her?

  Jeg har, som Lilletun, konstatert at den nye
foreningen for små ringnotfartøy
er misfornøyd med et svar på hvorvidt de skal
få større kvote eller ikke. Jeg vil da gjøre
oppmerksom på at de kvotene som man har til disposisjon,
er fordelt etter nøkler som det har vært stor
enighet om i næringen. Det som har skjedd i denne gruppen,
er at deltakelsen over en periode har økt
veldig mye. Det gjør da at den kvoten som er til disposisjon
for gruppen, blir mindre for hvert enkelt fartøy,
som samtidig blir mer og mer effektivt.

Jeg har stor forståelse for behovet
for å skape enighet og legitimitet også for fordelingsspørsmål
i fiskerinæringen. Det er slik i øyeblikket at
Norges Fiskarlag, som er næringens hovedorganisasjon
på fiskersiden, har tatt et prisverdig initiativ
til å gå gjennom den totale ressurstilgangen i
næringen, og komme med forslag til hvordan dette skal fordeles.
Dette skal de behandle på sitt landsmøte i høst,
og jeg har stor tillit til at denne prosessen skal gi fornuftige
konklusjoner. Jeg føler at først når
dette er på plass, vil det være naturlig å ta
opp eventuelle omfordelingsspørsmål.

Når det gjelder spørsmål
om forhandlinger med andre nasjoner om hvorvidt vi har
fått rimelige kvoteandeler eller ikke, må jeg
si at dette er noe som vi vurderer hele tiden. Vi vurderer bestandssituasjonen
og hvilke forhandlingskort vi har på hånden i
situasjonen. Hvis vi finner ut at vi har gode kort for å klare å gjennomføre
en tøff forhandling om økte andeler for Norge,
vil vi gjøre det, slik vi alltid gjør.

  Eg takkar for svaret, og har eigentleg ikkje
trekt i tvil substansen i svaret. Men denne foreininga føler
at det er lang tid å vente fire månader på eit
svar dei meiner heller ikkje gjev svar på alle
spørsmåla som vart tekne opp i det møtet.
Dei ber då om at det ikkje no skal gå fire
nye månader før dei får eit svar. Eg
set pris på den dialogen som statsråden har med
næringa, og eg vil berre be om ei stadfesting av at det
i denne saka raskt vil verte teke eit initiativ.

Så er det ganske stor semje
i fiskerinæringa om at makrell- og sildekvotane er komne
skeivt ut i forhold til EU. Det dokumenterer næringa i
alle fall ganske godt i den kontakten underteikna
har hatt med ho. Difor ber eg om ei substansiell og kvalifisert
oppfatning frå statsråden. Er han einig i det
som vert påstått i desse sakene? Og er han villig
til å ta initiativ framover
som rettar opp den historiske skeivfordelinga som no held på å oppstå?

  For å ta det første
først: Jeg har gjort rede for at jeg synes disse legitimitetsprosessene
skal gå sin gang, og så kan vi se på de
spørsmålene som disse makrellfiskerne har tatt
opp. Det vil bli gjort når det er mulig.

Når det gjelder forholdet til andre
nasjoner og kvoteforhandlinger, vil det være slik, som
jeg sa, at vi hvert eneste år prøver å argumentere
logisk og fornuftig for de norske posisjonene. Vi føler
at vi har fått for lite av sild, og at vi har fått
for lite av makrell. Men vi er nødt til å vurdere
vår egen evne til å gjennomføre tøffe
forhandlinger om fiskeriet etterpå. Det vil bl.a. være
avhengig av i hvor stor grad man f.eks. for sildebestanden antar
at den er til stede i kvotesonene til de andre nasjonene,
dersom man ikke kommer fram til en avtale. Vi vurderer dette også for
inneværende år, og skal i den grad vi tror at
vi har mulighet til å nå fram med et tøft
grep, ta dette grepet.

 Tiden for den muntlige spørretimen
er nå omme, og vi går over til den ordinære
spørretimen.





                    
                    
                    

 Det blir en lang rekke endringer
i den oppsatte spørsmålslisten, og presidenten
viser i den sam-menheng til den oversikt som er omdelt på representantenes
plasser i salen.

De foreslåtte endringer i dagens spørretime
foreslås godkjent. – Det anses vedtatt.

Endringene var som følger:

Spørsmål 1, fra representanten
Hilde Frafjord Johnson til utenriksministeren, utsettes til neste
spørretime, da utenriksministeren er bortreist.

Spørsmål 2, fra representanten
Odd Einar Dørum til utenriksministeren, vil bli besvart
av utviklingsministeren på vegne av utenriksministeren,
som er bortreist.

Spørsmål 4, fra representanten
Harald T. Nesvik til finansministeren, vil bli tatt opp av representanten
Lodve Solholm.

Spørsmål 8, fra representanten
Sonja Irene Sjøli til kulturministeren, vil bli besvart
av kirke-, utdannings- og forskningsministeren på vegne
av kulturministeren, som er bortreist. Etter anmodning fra kirke-,
utdannings- og forskningsministeren blir dette spørsmålet
flyttet og besvart før spørsmål 22, som
skal besvares av samme statsråd.

Spørsmål 9, fra representanten
May-Helen Molvær Grimstad til kulturministeren, vil bli
besvart av kirke-, utdannings- og forskningsministeren på vegne
av kulturministeren, som er bortreist. Etter anmodning fra kirke-, utdannings-
og forskningsministeren blir dette spørsmålet
flyttet og besvart før spørsmål 22, som
skal besvares av samme statsråd. Spørsmålet
vil bli tatt opp av representanten Elsa Skarbøvik.

Spørsmål 10, fra representanten
John I. Alvheim til sosialministeren, vil bli besvart av arbeids-
og administrasjonsministeren som rette vedkommende. Etter anmodning
fra arbeids- og administrasjonsministeren blir dette spørsmålet
flyttet og besvart etter spørsmål 3, som skal
besvares av samme statsråd.

Spørsmål 12, fra representanten
Terje Johansen til samferdselsministeren, vil bli tatt opp av representanten Borghild
Tenden.

Spørsmål 18, fra representanten
Gunnar Kvassheim til miljøvernministeren, vil bli besvart
av fiskeriministeren som rette vedkommende.

Spørsmål 20, fra representanten
Bjørn Hernæs til landbruksministeren, vil bli
besvart av miljøvernministeren på vegne av landbruksministeren,
som ikke har anledning til å være til stede. Spørsmålet
vil bli tatt opp av representanten Magnhild Afseth Olrud.

Spørsmål 21, fra representanten
Per Sandberg til barne- og familieministeren, vil bli besvart av
helseministeren på vegne av barne- og familieministeren,
som er bortreist. Etter anmodning fra helseministeren blir dette spørsmålet
flyttet og besvart etter spørsmål 7, som skal besvares
av samme statsråd.





                    
                    








        

Spørsmål 1


    
        

Spørsmål 2


    
        

Spørsmål 3


    
        

Spørsmål 10


    
        

Spørsmål 4


    
        

Spørsmål 5


    
        

Spørsmål 6


    
        

Spørsmål 7


    
        

Spørsmål 21


    
        

Spørsmål 11


    
        

Spørsmål 12


    
        

Spørsmål 13


    
        

Spørsmål 14


    
        

Spørsmål 15 


    
        

Spørsmål 16


    
        

Spørsmål 17


    
        

Spørsmål 18


    
        

Spørsmål 19


    
        

Spørsmål 20


    
        

Spørsmål 8


    
        

Spørsmål 9


    
        

Spørsmål 22


    
        

Spørsmål 23


    
        

Spørsmål 24


    



                    

 Dette spørsmålet
er utsatt til neste spørretime.





                

 Dette spørsmålet,
fra Odd Einar Dørum til utenriksministeren, vil bli besvart
av utviklingsministeren på vegne av utenriksministeren.

 I samsvar med presidentens opplysning
stiller jeg dette spørsmålet til utviklingsministeren:

«I forbindelse med den forestående
Verdenskonferansen mot rasisme i Durban vil det være én
eller flere representanter for frivillige organisasjoner/NGO-er
i alle de skandinaviske og mange av de europeiske lands offisielle
delegasjoner, unntaket er Norge. En rekke norske NGO-er
arbeider aktivt for å bekjempe rasisme, og vil spille en
viktig rolle i oppfølgingen av vedtatte tiltak.

Vil utenriksministeren sørge for at
de norske organisasjonene får delta i den offisielle
delegasjonen?»

 Norske frivillige organisasjoner står
helt sentralt i arbeidet mot rasisme. Vi ser det derfor
som viktig og naturlig å trekke de frivillige organisasjonene
med under så vel forberedelsene som gjennomføringen
av Verdenskonferansen mot rasisme.

Utenriksdepartementet har under det forberedende
arbeidet etablert et nært samarbeid
med spesielt Antirasistisk Senter, som koordinerer de
norske frivillige organisasjonenes arbeid fram mot verdenskonferansen.

Når det gjelder de frivillige organisasjonenes
deltakelse i nasjonale delegasjoner til verdenskonferansen, har Utenriksdepartementet
holdt nær kontakt med bl.a. de øvrige nordiske
land. Mange vil i likhet med oss ta endelig
stilling til sammensetningen av de offisielle delegasjoner først
etter det siste møtet i FNs forberedende komite i slutten
av mai.

Ettersom det ikke er tatt endelig
stilling til sammensetningen av den norske delegasjonen,
er det ikke grunnlag for å hevde at Norge ikke skal ha
representanter for frivillige organisasjoner med i den offisielle
delegasjonen.

Tvert imot er forholdet det at representanter
for norske frivillige organisasjoner selvfølgelig,
som ved tidligere liknende FN-konferanser, vil bli invitert til å delta
i den norske delegasjonen.

Avslutningsvis vil jeg minne om at det, parallelt
med verdenskonferansen, arrangeres et NGO-forum. Utenriksdepartementet
gir økonomisk støtte for å sikre deltakelse
for representanter fra norske frivillige organisasjoner
på dette forumet. Regjeringen har også gitt støtte gjennom
FN og arrangørlandet Sør-Afrika. Deler av disse
midlene forutsettes brukt slik at representanter for frivillige
organisasjoner fra utviklingsland får anledning til å delta
på konferansen.

  Jeg oppfatter statsrådens svar som
avklarende. Det er imidlertid slik at det ikke har vært
oppfattet som så klart i det landskap som statsråden henviste
til, tidligere. Desto mer positivt er det at jeg oppfatter at hun
i innlegget nå klart sier at representanter for norske
frivillige organisasjoner vil bli invitert til å delta
i den norske delegasjonen. Det oppfatter jeg som en entydig
og positiv avklaring på det spørsmålet
jeg har stilt.

 Det forundrer meg at det ikke har vært
klarhet rundt dette spørsmålet. Det er en lang
tradisjon fra norsk side å ha representanter fra de frivillige
organisasjonene med i denne type offisielle delegasjoner. Jeg har
selv hatt gleden av, ved en rekke anledninger, å være
NGO-representant i en rekke forskjellige norske offisielle
delegasjoner. Dette er noe av den norske måten å jobbe
på ved denne type begivenheter.

 Det at dette er den norske måten å jobbe
på, er jeg veldig klar over. Men jeg har også min
hørsel og hører uro. Derfor synes jeg det var grunn
til å uttrykke uroen. Desto mer gledelig er det at den
uroen er avkreftet, og at det som har vært tradisjonen,
er bekreftet som fortsatt regel i Norge.

 Jeg har ikke noe mer å tilføye
utover det jeg har sagt. Det er ingen grunn til uro verken i denne
sammenheng eller i en rekke andre sammenhenger når
det gjelder de frivillige organisasjonenes deltakelse.





                

 Dette spørsmålet,
fra representanten John I. Alvheim til sosialministeren, vil bli
besvart av arbeids- og administrasjonsministeren som rette vedkommende.

 Jeg skal da få stille følgende spørsmål
til arbeids- og administrasjonsministeren:

«En fersk undersøkelse foretatt
av Norsk Brannvern Forening avslører alvorlig
svikt i brannberedskapen ved et betydelig antall pleieinstitusjoner
i landet. Det fremgår videre av rapporten at en fjerdedel
av våre helseinstitusjoner har hatt branntilløp
det siste året, og i enkelte tilfeller med alvorlig utgangspunkt.

Hva vil statsråden gjøre
for å bedre brannsikringen ved de offentlige
pleieinstitusjonene?»

  Brannvern i institusjoner, offentlige så vel
som private, er først og fremst et ansvar for eieren av
institusjonen. Tilfredsstillende brannvern må være
et mål for eieren av pleieinstitusjonen på linje med
f.eks. god omsorg, hygiene og trivsel for pasientene.

Brannvern i pleieinstitusjoner har i en årrekke
hatt særlig fokus hos brannvernmyndighetene. Gjennom lovgivningen
er det satt strenge krav til brannsikkerheten i bygninger hvor det
oppholder seg et større antall mennesker, og hvor brann
kan medføre mer enn alminnelig fare for tap av menneskeliv.
Pleieinstitusjoner hører inn under denne kategori bygninger.
Eieren må selv arbeide aktivt og kontinuerlig for å bedre
brannsikkerheten.

Brannvesenet er satt til å føre
tilsyn med brannsikkerheten. Slikt tilsyn skal gjennomføres
en gang pr. år. Brannvernmyndighetene kan gi pålegg
til eier for å gjennomføre tiltak og forfølge
disse gjennom tvangsmidler.

Ellers foregår det et kontinuerlig
arbeid med å evaluere om gjeldende
regelverk er tilfredsstillende. Blant annet gjennomføres
granskinger av spesielle branner bl.a. for å avdekke eventuelle
svakheter i regelverket eller om det
er andre forhold som myndighetene må følge
opp, som forsterket og forbedret tilsyn samt krav til sprinkleranlegg,
noe som er toppaktuelt i denne type institusjoner.

Nylig ble St.meld. nr. 41 for 2000-2001 om
brann og eksplosjonsvern lagt fram for Stortinget. Her blir det
gitt en bred fremstilling av brannvernområdet, herunder
gitt en drøfting av behovet for strengere krav til bygnings-
og branntekniske tiltak i objekter med potensial
for storulykker.

Jeg regner med at det materialet
som er fremlagt i stortingsmeldingen, gir Stortinget en god mulighet
til å drøfte ulike tiltak for å redusere
brannrisikoen ved våre institusjoner.

  Jeg takker statsråden for svaret.

Sykehus og pleieinstitusjoner må nødvendigvis
ha de strengeste krav til brannsikring, idet en brann i sykehus, og
særlig i pleieinstitusjoner, på grunn av pasientenes
fysiske og mentale tilstand kan bli katastrofal.

Seksjonssjef Thor Kristian Adolfsen
i Norsk Brannvern Forening uttaler at de juridiske kunnskapene
i det stedlige brannvesen ikke er gode nok, og at brannsjefen i kommunene
har problemer med å stille de nødvendige krav
til egen arbeidsgiver, som er kommunen.

Vil statsråden sørge for
at Direktoratet for brann- og eksplosjonsvern kommer sterkere på banen
i forhold til de stedlige branntilsyn for å påse
at fagkunnskapene er på plass og at de gjør den
jobben de skal gjøre, uavhengig av å måtte
frykte for represalier fra egen arbeidsgiver?

  Dette spørsmålet er omtalt
i stortingsmeldingen – og viet bred plass. Det er helt åpenbart
at departementet, gjennom Direktoratet for brann og eksplosjonsvern,
vil jobbe intenst med å heve kvaliteten på Branntilsynet,
samt påse at den kombinasjonen som ligger i at kommunene
både er eier av Brannvesenet og av enkelte bygninger, ikke
skal føre til at ikke nødvendig tilsyn og nødvendige
pålegg blir gjennomført.

Men jeg kan nevne som et eksempel
at ved den forferdelige dødsbrannen på Hovseterhjemmet
har politiet, selv om man ikke kunne laste noen på Hovseterhjemmet for
selve brannen, konkludert med en bot fordi eieren ikke har fulgt
opp nødvendige tilsynspålegg som var gitt ved
befaringer. Sånn mener jeg det faktisk skal virke. Branntilsynet
og de som skal føre tilsyn, uavhengig av hvem som er eier,
skal ha fokus og prioritet, og det skal ikke være anledning
for kommuner å la være å ta hensyn til
pålegg som kommer fra eget brannvesen.

  Jeg takker igjen statsråden for svaret.

Det såkalte kommunale selvstyret må ikke
ha så stort spillerom at man neglisjerer brannsikkerheten
ved sykehus og pleieinstitusjoner. Det tror jeg vi alle
må være enige om.

Kunne statsråden slutte seg til en
tanke om at den stedlige brannvernlederen burde tilskrives å ha
samme myndighet som hovedverneombudene har i bedrifter og næringsliv,
slik at i likhet med hovedverneombudet kunne brannvernlederen gi
pålegg direkte uten at dette laget problemer
for den samme brannvernlederen i forhold til arbeidsgiver?

  I nåværende brannlov mener
jeg ganske bestemt at det er slik at det lokale
brannvesen faktisk kan gi pålegg om stopp i virksomheten
dersom virksomheten anses å drive i strid med de pålegg
og de brannvernforskrifter som finnes.

Det lokale brannvesen har plikt etter loven
til å la hensynet til beboere av institusjoner,
beboere av eneboliger og arbeidere i bedrifter
gå foran hensynet til eieren. Jeg mener faktisk
at lovverket i dag er så strengt at det helt automatisk
skulle kunne gis pålegg uten risiko for noen represalier
fra eieren. Hvis det skulle skje, skal jeg gjerne være
med på å gå til sak mot eieren for å få kjent
en slik represalie ugyldig.





                

 Dette spørsmålet,
fra Harald T. Nesvik til finansministeren, blir tatt opp av Lodve
Solholm.

 På vegner av Harald T. Nesvik vil
eg stille finansministeren følgjande
spørsmål:

«Det gis ikke fradrag for inngående
merverdiavgift for kjøp av campingbiler registrert
som lastebiler til bruk i næringsvirksomhet. Campingbiler
med store lasterom og overnattingsmulighet kan være et
velegnet driftsmiddel i næring. Mye tyder på at
flere ligningskontorer og fylkesskattekontorer har godtatt fradrag
for inngående merverdiavgift ved kjøp av campingbiler
til bruk i næringsvirksomhet.

Vil statsråden ta initiativ
til å endre regelverket
slik at det blir klar hjemmel for å gi slik fradragsrett?»

 Etter merverdiavgiftsloven foreligger
det ikke rett til fradrag for inngående merverdiavgift
på varer og tjenester utelukkende til bruk til
personbefordring, herunder anskaffelse, vedlikehold, bruk og drift.
Det gjelder også for virksomheter som er registrert
i merverdiavgiftsmanntallet, og innebærer derfor at anskaffelse
av et personkjøretøy til bruk i avgiftspliktig
virksomhet ikke gir rett til fradrag.

Hva som skal regnes som personkjøretøy,
er nærmere definert i egen forskrift til merverdiavgiftsloven.
Campingbiler er ansett som personkjøretøy
i denne sammenheng. Fradragsrett for inngående avgift er
da generelt avskåret, også om kjøretøyet
i tillegg til selve persontransporten brukes til varetransport og
overnatting.

Anskaffelse av lastebil til bruk i avgiftspliktig
virksomhet gir rett til fradrag for inngående merverdiavgift, forutsatt
ordinær bruk til varetransport.

Departementet kjenner ikke til at det i praksis
er godtatt fradrag for inngående merverdiavgift ved kjøp
av campingbiler i strid med de regler som her er nevnt.

Jeg vil understreke at merverdiavgiften er
en avgift på forbruk. Ovennevnte bestemmelser har som formål å avskjære
fradragsretten for inngående merverdiavgift ved anskaffelse
av forbrukslignende art innenfor avgiftspliktig
virksomhet. Andre land har lignende bestemmelser, eksempelvis
Sverige.

Jeg kan ikke se at det er grunnlag for å utvide
fradragsretten for anskaffelse mv. av personkjøretøy,
herunder campingbiler. I denne sammenheng viser jeg også til
at disse bestemmelsene ble videreført i forbindelse med
Stortingets behandling av merverdiavgiftsreformen.

Jeg gjør for øvrig oppmerksom
på at det innen skatteretten gjelder andre
regler med hensyn til fradrag for utgifter til bil i næring.

  Eg takkar statsråden for svaret;
eg er sjølvsagt skuffa over det. Ein ser at mottoet i Arbeidarpartiet
held seg oppe: Med skattar, avgifter og offentlege inngrep skal
vi tyngjast ned.

Dersom ein kjøper ein lastebil med
skap og soveplass og utfører den same tenesta – eg
kjenner ein som har ein slik campingbil – er alt i orden.
Og når ein campingbil kan registrerast som lastebil, ser
ikkje eg problemet her, korfor vi
ikkje har moglegheit til å behandle dette likt.

Så seier statsråden at moms
er avgift på forbruk. Kan statsråden då forklare
meg korleis bruk av ein campingbil registrert
som lastebil til transport av varer og som buplass, er forbruk,
medan bruk av ein lastebil til nøyaktig det same ikkje
er det?

  Jeg vil bare vise til det jeg sa i mitt hovedsvar,
at dersom man anskaffer en lastebil til avgiftspliktig virksomhet,
gir det rett til fradrag for inngående merverdiavgift,
forutsatt ordinær bruk til varetransport. Det sentrale
spørsmål her er selvfølgelig spørsmålet
om varetransport og næringsaktivitet.

  Statsråden seier også at
departementet ikkje kjenner til at det kanskje er ei forskjellsbehandling
mellom dei enkelte skattekontora. Vi sit inne med opplysning
om at det er sannsynleg at så skjer, for dette kan jo vere
eit skjønnsspørsmål. I og med at regelverket
opnar for at ein campingbil skal kunne registrerast som lastebil,
er det ikkje så vanskeleg å forstå at
ei skjønnsavgjerd ved enkelte kontor då vil bli
at ja vel, ok, når ein campingbil er registrert
som lastebil og kan vere det etter regelverket, bør kanskje
også campingbilen i næringsverksemd bli vurdert
på same måten som ein lastebil.

Det er då berre å konstatere
at statsråden ikkje er villig til å endre
på dette, legge forholda til rette for å utvikle arbeidsplassar,
så då må kanskje andre gjere
det.

  Jeg vil bare generelt understreke at det er
mange særs vanskelige avgrensninger innenfor
merverdiavgiftsregelverket. Her står vi overfor en av dem.

Jeg har for øvrig vist til at man
fra departementets side ikke kjenner til at det i praksis er godtatt
fradrag for inngående merverdiavgift ved kjøp
av campingbiler i strid med de reglene som jeg her ellers har redegjort
for.





                

  Dette spørsmålet,
fra representanten Per Sandberg til barne- og familieministeren,
vil bli besvart av helseministeren på vegne av barne- og
familieministeren.

  Da blir mitt spørsmål stilt
til helseministeren:

«I dag er regelverket
slik at en mor i en farskapstvist kan nekte at det tas en DNA-test
av barnet slik at denne kan sammenliknes med en tilsvarende test
av den påståtte faren. Over hele landet er det
en rekke fedre som påstår at de er ilagt farskap
for barn som de ikke er far til.

Er statsråden enig i at det må innføres
en lovhjemmel for at det kan kreves at barnet skal DNA-testes i
farskapssaker?»

  I forståelse med representanten Sandberg
vil jeg besvare spørsmålet på vegne av
barne- og familieministeren.

Innledningsvis vil jeg kort redegjøre
for barnelovens regler om farskapsfastsettelse. Juridisk farskap
til et barn fastsettes som oftest enten som følge av morens
ekteskap eller fordi barnets far uten videre erkjenner farskapet
til barnet. Det offentlige har ansvar for å fastsette farskap
til et barn når dette ikke følger av ekteskap
eller erkjennelse. I slike tilfeller blir partene som oftest pålagt å ta
blodprøver for å fremskaffe bevis for det biologiske
farskapet. Barneloven gir både fylkestrygdekontoret og
retten hjemmel til å pålegge blodprøvetaking.
Dersom blodprøve ikke blir avgitt frivillig, kan retten
fastsette tvangsbot som løper fram til blodprøven
blir avgitt. Retten kan istedenfor tvangsbot bestemme
at vedkommende kan hentes av politiet og fremstilles
for lege for blodprøvetaking. Reglene om hvem som kan pålegges å avgi
blodprøve, og hvilke tvangsmidler som kan benyttes, gjelder
både for moren, barnet og de som er oppgitt som fedre.

Der farskapet er fastsatt ved erkjennelse eller
følger av ekteskap, kan hver av foreldrene reise endringssak
for domstolen dersom vedkommende legger fram nye opplysninger som
tyder på at en annen kan være far til barnet.
Etter gjeldende rett kan det være aktuelt med blodprøvetaking
i forbindelse med endring av farskap i to situasjoner:
for det første etter pålegg fra retten
og for det annet på bakgrunn av frivillighet fra partene.
Når det skal gjøres inngrep i enkeltmenneskers
personlige sfære, er det viktig at det tas hensyn til individets
rettssikkerhet. Disse hensyn ivaretas der blodprøvetaking
pålegges av retten gjennom de prosessuelle skrankene for
hvilke endringssaker som tillates ført, og gjennom
rettens vurdering av behovet for å pålegge
blodprøver. I saker som ikke går for retten, kan
blodprøvetaking bare skje etter samtykke fra partene. Der
vilkårene for å reise sak for retten
ikke er oppfylt, tilsier hensynet til partenes personlige integritet
at den ene parten ikke skal kunne pålegge den andre
parten å ta blodprøve mot dennes vilje.

Skal mor eller far reise sak om endring
av farskapet, må saken reises innen ett år
etter at vedkommende ble kjent med opplysningene som tyder på at
en annen kan være far. Bakgrunnen for dette er hensynet
til ro og stabilitet rundt farskapet. Følger farskapet
av erkjennelse, innebærer det at vedkommende mann bevisst
har valgt å stå som barnets far og påtatt
seg en juridisk og sosial forpliktelse. Dette
kan gjelde på tross av at han kjenner til at det fins andre
mulige fedre. Det vil kunne gi uheldige utslag dersom en mann som
har erkjent farskapet til tross for at han sitter på opplysninger
om at en annen kan være eller er barnets far, skal kunne
vente så lenge han vil med å få farskapet
opphevet.

Barnelovens regler om endring av
farskap tar utgangspunkt i hva som er best for barnet, herunder
hensynet til å skape ro om forholdet. Foreldrenes interesser
og behov må i denne sammenheng vike for barnets. For å ivareta barnets
interesser har barneloven regler om barns rett
til å bli hørt, og gir barnet mer selvbestemmelsesrett
etter hvert som barnet blir eldre. Disse reglene vil også innebære
at det ikke nødvendigvis kan tas blodprøve av
større barn mot barnets vilje, selv om far ønsker
blodprøve.

Det vil i mange tilfeller være til
barnets beste at det skapes klarhet omkring det biologiske
farskapet. Det bør imidlertid ikke være slik at
den enkelte far når som helst skal kunne kreve at barnet
stiller opp på blodprøvetaking for at han skal
få klarhet i sin tvil vedrørende farskapet. En
slik regel vil kunne stride mot barnets beste
i det enkelte tilfellet. Barnets behov for klarhet omkring farskapet
er sikret ved at barnet alltid kan reise sak om endring av
farskapet.

Barn over 18 år kan selv bestemme
om det skal stille til blodprøvetaking. Ønsker ikke barnet å delta,
kan altså foreldrenes mulighet til å få visshet
omkring farskapet være blokkert.

På denne bakgrunn er jeg ikke sikker
på om det er til barnets beste å innføre
en regel som gir far en ubetinget rett til å pålegge
barnet å stille til DNA-test. Endringer i barneloven vil
imidlertid alltid bli vurdert dersom det kan reises tvil om bestemmelser
i loven er til barnets beste.

  Jeg syns statsråden peker på problemet,
og det er bra, men jeg blir litt skuffet og skremt over konklusjonene.
For jeg tolker svaret slik at Regjeringen og statsråden
tolker barnets beste dit hen at det 

ikke

 er
til barnets beste å vite hvem som er dets biologiske
far.

Det som er problemet, er jo selve tolkningen
av barneloven vedrørende foreldreansvaret. Retten til samtykke
i personlige forhold for barn hindrer altså far i å undersøke om
han faktisk er den biologiske faren.

Nå er det jo litt endringer i dette,
og jeg vil i første runde spørre statsråden
om ikke Regjeringen også vurderer hvorvidt dette er et
brudd på menneskerettighetene, et brudd på likestillingsloven
og et brudd på Barnekonvensjonen, ikke minst artikkel 8
punkt 1 i FNs barnekonvensjon, som akkurat går på dette
med å bevare barnets rett til egen identitet. Det er mitt
første spørsmål til statsråden.

  Jeg vil tro at det også tidligere er
vurdert og konkludert med at den rettstilstand som vi har på dette
området, ikke representerer et brudd på menneskerettigheter,
likestillingslovgivning eller de øvrige bestemmelser som
representanten Sandberg her viser til. Jeg vil i alle fall tro at
det også er vurdert tidligere. Siden dette ikke er mitt
fagansvar i Regjeringen, skal jeg ikke være kategorisk
med hensyn til hvorvidt dette er vurdert i den senere tid, men det
skal jeg i hvert fall nå sørge for blir klarlagt.

For øvrig er det vel ikke slik at
mitt svar skal tolkes dit hen at jeg ikke mener at det
generelt sett er til barnets beste at det er klarhet omkring
det biologiske farskapet – det mente jeg skulle fremgå av
det jeg sa – men det er en del vanskelige avveininger knyttet
til rettsvernet for den enkelte når det gjelder å pålegge
DNA-tester for på den måten å avklare
farskapet.

  Det er jo interessant
det statsråden her sier, for i Bergens Tidende i dag uttaler
Peter Lødrup, professor i familierett ved Universitetet
i Oslo, følgende:

«Rettsløse
menn nektes å få de prøvene som kan bekrefte
eller avkrefte farskap.»

Han går så langt at han i
enkelte tilfeller kaller dette justismord. Han snakker spesielt
om dette med arverett, hvor enkelte fedre blir dømt til å gi
bort alt de har til barn som de ikke engang er i familie med.

Vi har også en sak som verserer i
media for tiden. I Ytre Follo herredsrett er
det nylig blitt reist en sak om endring av farskap etter
barneloven § 6, hvor far har vunnet fram gjennom at han
bl.a. har vært på Internett, hentet ut en søknad
og deretter sendt en DNA-prøve av barnet til USA. Det er
i dag fullt mulig å omgå loven gjennom å praktisere
det på denne måten. Ser ikke da statsråden
at vi bør endre den loven som eksisterer i dag,
slik at vi får den i samsvar med det som vil bli praktisert
i framtiden?

  Jeg kjenner ikke de forhold som det her vises
til, verken når det gjelder professor Lødrups
uttalelser eller den sak som jeg forstår har gått
i Follo herredsrett, og jeg kan slik sett heller ikke her og nå si
noe om hvorvidt jeg mener at det ut fra dette eller andre
forhold bør gjennomføres lovendringer. Men jeg har
jo ingen problemer med å si at både
den type rettsavgjørelser og faglige uttalelser meget vel
kan gi grunnlag for at de spørsmål som her tas
opp, blir vurdert, og det synspunkt som her er fremført,
vil jeg også ta med tilbake til min kollega i Regjeringen.

 Spørsmålene 8 og
9 vil bli besvart senere. Spørsmål 10 er allerede
besvart.





                

 Dette spørsmålet,
fra representanten Terje Johansen til samferdselsministeren, vil
bli tatt opp av representanten Borghild Tenden.

  Jeg vil på vegne av Terje Johansen
stille følgende spørsmål til samferdselsministeren:

«I innstillingen til Nasjonal
transportplan fra samferdselskomiteen sier et stort flertall at
det haster med å få til en kollektivløsning
til Fornebu.

Kan statsråden informere om fremdriften
i denne saken?»

  Jeg viser til omtalen av Fornebu i stortingsmeldingen
om Nasjonal transportplan. Regjeringen vedtok
sommeren 2000 å gjennomføre en tilleggsutredning
før det kunne fattes et endelig vedtak
om valg av kollektivløsning for Fornebu. Et omfattende
utredningsarbeid er nå gjennomført, og saken ble lagt
ut til høring og offentlig ettersyn den 30. mars 2001. Utredningen
omfatter bl.a. buss, bybane, automatbane mellom Fornebu og Lysaker
samt to jernbanealternativer i form av grenbane fra Lysaker
og et alternativ hvor nytt dobbeltspor er ført via Fornebu,
de såkalte J6/J7-alternativer. Tilleggsutredningen
belyser i større grad konsekvensene av utbyggingen på Fornebu
for korridoren som helhet enn tidligere utredninger.

Høringen som avsluttes 6. juni i år,
vil sammen med sluttbehandlingen av konsekvensutredningsprosessen danne
grunnlaget for valg av løsning.

Samferdselsdepartementet tar sikte på å avklare
valg av kollektivløsning inklusiv finansiering
sommeren/høsten 2001 og orientere Stortinget om
saken i statsbudsjettet for 2002.

  Jeg takker statsråden for svaret.

Bakgrunnen for spørsmålet
er bekymringen for den store merbelastningen på Norges
mest trafikkerte vei, E18, når Telenor og IT Fornebu er
på full fart inn på Fornebu. Den forrige
arbeiderpartiregjeringen lovet at en baneløsning skulle
være på plass først. Deretter kunne man
gi grønt lys for næringsutvikling. Dette henger
ikke sammen. Spørsmålet mitt er: Når
vil baneløsningen være på plass?

  Jeg vil igjen understreke at det ikke er valgt
kollektivløsning, og dermed er det heller ikke en forutsetning
at det skal være en baneløsning. Det er blant
de alternativer som nå ligger ute til høring,
og som er blant de alternativer det skal velges mellom når
høringen er avsluttet, og saken, som nevnt, legges fram
for Stortinget i høst.

Det som gjorde denne tilleggsutredningen nødvendig, var
at vi ikke hadde et tilfredsstillende grunnlag, slik det lå føre,
da vi overtok regjeringsmakten i fjor vår. Det er også slik
at denne tilleggsutredningen har brakt fram atskillig ny informasjon
og et atskillig bedre grunnlag for nå å treffe
et endelig valg.

For øvrig er jeg aldeles enig i at
det haster mye med å velge kollektivløsning av
hensyn både til arbeidsplasser og boliger på Fornebu,
og også av hensyn til hele vestkorridoren.

  Jeg takker igjen for svaret.

Meg bekjent skal Bærum kommune i kveld
behandle en dispensasjonssøknad fra Telenor og IT Fornebu
om innflytting eller oppstart. Dersom Bærum kommune ikke gir
denne dispensasjonen, hva vil staten så gjøre?
Vil de overprøve kommunen i denne saken?

  Som representanten akkurat nå sa,
har vi altså ikke Bærum kommunes behandling bak
oss, men den har vi foran oss på dette punktet. Vi vil
selvfølgelig vurdere det som Bærum kommunestyre
kommer fram til, men jeg håper og tror at Bærum kommunestyre
ser at vi også her har en framdrift som gjør det
mulig å starte næringsutviklingen gjennom innflytting
på Fornebu. Men, som sagt, det gjenstår altså å se etter
kommunestyrets behandling i dag.





                

  Dette spørsmålet,
fra representanten Gunnar Kvassheim til miljøvernministeren,
vil bli besvart av fiskeriministeren som rette vedkommende.

 «Norsk Losforbund frykter at det vil
skje en miljøkatastrofe når 75 000 tonn store bulkskip
overtar kullfrakten fra Svalbard. Det pekes på at det trange
Akselsundet kan være krevende å forsere for store
skip. Svalbard har ikke de samme krav til losplikt som indre
farvann på fastlandet.

Mener statsråden at sikkerhetskravene
for denne trafikken er tilfredsstillende?»

  Kysten rundt Svalbard så vel som
innseilingsleder til de ulike gruvesamfunn representerer risikoutsatte
farvann som krever høy faglig kompetanse og god erfaring
fra de navigatører som skal ha ansvaret for navigasjon
og manøvrering.

På linje med en rekke andre
regelverk gjelder ikke losloven og havne- og farvannsloven på Svalbard.
Kystdirektoratet opptrer imidlertid som rådgiver for Sysselmannen,
når dette ønskes.

Dersom det åpnes for permanent kulldrift
i Svea og utskiping av kull gjennom Van Mijenfjorden og Akselsundet,
er det viktig at sikkerheten ivaretas på en forsvarlig
måte. Sysselmannen har i denne sammenheng vært
i kontakt med Kystdirektoratet om forslag til tiltak for å sikre
innseilingen til Svea. Direktoratet har etter besøk på Svalbard
bl.a. foreslått bruk av taubåter og innføring
av havnelosing. Havnelosing innebærer at en kjentmann kommer
om bord før innseilingen begynner. I praksis rekrutteres
kjentmenn ved at man benytter norske kapteiner som har
erfaring fra aktuell tonnasje, og som er kjent i farvannet.

Kystverket har erfaring i vurderingen av en
navigatørs farvannskunnskap. En slik erfaring er opparbeidet
bl.a. ved bruk av havneloser i Norge, spesielt i Finnmark.
Tilsvarende vurderinger gjøres gjeldende for navigatører
som tildeles farledsbevis, slik at aktuelle fartøyer
med navigatør som har slikt bevis, ikke behøver å ha
los om bord.

Kystverket har innledet samarbeid
med Store Norske Spitsbergen Kulkompani for å kvalitetssikre
de aktuelle havneloser og krav til taubåtassistanse. Andre
tiltak som er igangsatt, er bl.a. oppmerking og innføring
av seilingsprosedyrer gjennom Akselsundet.

Jeg mener at sikkerheten i dagens
situasjon er i varetatt på en
forsvarlig måte. Vi vil imidlertid kontinuerlig vurdere
sikkerheten i området, og jeg vil nevne at sjøsikkerheten
rundt Svalbard nå vurderes på bred basis av en interdepartemental
arbeidsgruppe nedsatt av Justisdepartementet. Arbeidsgruppens rapport
ventes avgitt til sommeren eller tidlig til høsten. Vi
vil i den sammenheng få anledning til å vurdere
den totale sjøsikkerheten i farvannet rundt Svalbard.

  Engasjementet rundt denne saken må forstås
i lys av den siste tids begivenheter med ulykker langs kysten og
et sterkt ønske om å styrke tiltakene.
Det innebærer at føre var-prinsippet må være grunnleggende
for denne virksomheten. Det er vanskelig å forstå at
transport under krevende forhold skal bli fulgt opp i mindre
grad med krav om lostjeneste enn trafikk
i andre deler av våre farvann som kan være
mindre krevende.

Jeg vil spørre: Kan statsråden
forsikre meg om at det fra overordnet myndighet ikke er lagt noen
føringer for Kystdirektoratet om at en skal ta økonomiske
vurderinger med i betraktningen når en gir sitt råd
på dette området? Det har nemlig versert i den
offentlige debatten at en her har gitt et råd ut fra en
ramme der en ikke skal gå inn på det økonomiske.

  Jeg kan meget godt forstå den bekymring
som eksisterer langs hele kysten, på bakgrunn av de ulykker
som har vært. At dette blir spesielt viktig i
forhold til Svalbard og naturen der, er også svært naturlig.

Når jeg sier at dette ikke omfattes
av losloven, er det egentlig et formelt og juridisk spørsmål.
Det gjelder å ha en lovgivning. Det er ikke slik at det
ikke finnes myndighetsansvar for at dette skal foregå på en
forsvarlig måte; det tilligger Sysselmannen.

Når det gjelder kravet til sikkerhet
for Svalbard eller andre steder, er det ikke slik at man
stiller økonomiske betingelser. Sikkerheten skal ivaretas,
med de tiltak som er nødvendige for at dette kan gjennomføres
på en trygg måte. Det vil fra norske
myndigheters side aldri bli satt «et tak» for
hva det må koste, ut fra andre hensyn enn hensynet
til sikkerheten.

  Det er ikke bare Losforbundet som er skeptisk
til det opplegget som nå foreslås. Jeg registrerer
at rektoren ved Tromsø maritime skole mener at
norske myndigheters holdning til sjøsikkerheten
på Svalbard ikke «henger på greip».
Det må i alle fall være et uttrykk for at en er
bekymret og ikke tilfreds med de løsninger som er valgt.
La nå det ligge.

I forbindelse med at det på dette
området er påklaget en avgjørelse i Kystdirektoratet
til Miljøverndepartementet er mitt neste spørsmål
følgende: Vil fiskeriministeren konsultere Miljøverndepartementet
i denne saken før det gis endelig tilbakemelding
på det innspillet som er kommet? Miljøvernministeren
har vært meget engasjert i sjøsikkerhet og kan
i den forbindelse ha synspunkter som det kan være verdt å ha
med seg.

 Jeg kan forsikre representanten Kvassheim om
at jeg og miljøvernministeren skal samtale om dette og
sørge for at det blir ivaretatt på en skikkelig
måte. Det engasjementet miljøvernministeren har
i saken, deler jeg, og det deler hele Regjeringen.





                

 Dette spørsmålet,
fra representanten Bjørn Hernæs til landbruksministeren,
vil bli besvart av miljøvernministeren på vegne
av landbruksministeren.

Spørsmålet tas opp av representanten
Magnhild Afseth Olrud.

  Etter presidentens opplysning
om landbruksministerens fravær stiller jeg følgende
spørsmål til miljøvernministeren:

«En mindreårig gutt har arvet
familieeiendommen Røhr Store i Ringsaker fra sin grandonkel
og søkt om fritak for boplikt fram til myndighetsalderen.
Fylkesmannens landbruksavdeling i Hedmark har valgt å sette
arverett til side og anbefaler at gutten skal nektes konsesjon.

Vil statsråden utarbeide retningslinjer
som sikrer arverett, forutsigbarhet og likebehandling
i slike saker?»

  Saken det vises til, ble løst ved at
fylkeslandbruksstyret gav Peder Røhr konsesjon i møte
3. mai 2001. Han fikk konsesjon på vilkår av at
han innen 2013 bosetter seg på eiendommen, for
deretter å bebo og drive eiendommen på en forsvarlig
måte i minst fem år i sammenheng.

Guttens erverv var konsesjonspliktig, og saken
var en ordinær konsesjonssak etter konsesjonsloven. Konsesjonsloven
legger ikke opp til noen særbehandling i de tilfeller mindreårige
arver en eiendom fra et familiemedlem. Det skal foretas
en konkret og individuell vurdering, også i de
tilfellene der det er adgang til å legge vekt på bl.a.
tilknytningen til eiendommen.

Loven nevner en del forhold som skal vektlegges
når en vurderer konsesjonssøknaden. Momenter som
det skal legges særlig vekt på, er om erververen
kan anses skikket til å drive eiendommen, og om han vil
tilflytte eiendommen for selv å drive den.

Når det gjelder arveretten, er den
etter min mening godt sikret i loven ved det at nære slektninger
kan erverve konsesjonsfritt. Andre slektningers arverett
er sikret gjennom den individuelle og konkrete behandling som søknaden
skal undergis. Det dreier seg om en sammensatt skjønnsvurdering
i slike saker hvor en rekke ulike hensyn gjør seg gjeldende.
Det er ikke uvanlig at det kan være ulik oppfatning av
hva utfallet av søknaden bør
bli.

Retningslinjene på dette området
må ikke være mer detaljerte enn at de gir rom
for lokale og individuelle tilpasninger. Det er ellers et grunnleggende
prinsipp i norsk forvaltningsrett at like saker skal behandles likt.
Kravet til likebehandling er imidlertid så godt kjent at
det ikke skulle være nødvendig å gå nærmere
inn på prinsippet i retningslinjene.

Jeg mener derfor at det ikke er behov
for spesifikke retningslinjer for slike tilfeller som det representanten
tar opp.

Lodve Solholm hadde
her teke over presidentplassen.

  Jeg takker for svaret.

Jeg er fullstendig klar over at fylkeslandbruksstyret har
gitt denne gutten konsesjon. Det er i grunnen ikke det spørsmålet
mitt går på, det går på landbruksmyndighetenes
innstillinger og behandling av saken.

Jeg synes denne konkrete saken viser at til
tross for de nylig vedtatte endringer i konsesjonsloven, bl.a. med bortfall
av forkjøpsretten, er konsesjonssøkere ikke sikret at
arveretten respekteres. To relativt like saker, som i dette
tilfellet – en gutt på åtte år
og en på seks år, litt forskjell i størrelsen
på gårdsbrukene – burde kunne behandles
likt.

Kan statsråden si noe om dette kan
bedres i fremtiden?

  Som jeg sa i mitt svar, tror jeg ikke nye
retningslinjer er veien å gå for å sikre
det vi ønsker å sikre gjennom lovverket.
Det er viktig at retningslinjene ikke er mer detaljerte enn at de
gir rom for det nødvendige skjønn og de individuelle
tilpasningene som loven skal gi mulighet for. Kravet til likebehandling
er såpass godt nedfelt i det lovverket som allerede eksisterer,
at det skulle være unødvendig og ikke noe mer å vinne
på å presisere det ytterligere i lovverket.

 Vi går så tilbake
til spørsmåla 8 og 9.





                

 Dette spørsmålet,
frå representanten Sonja Irene Sjøli til kulturministeren,
vil bli svara på av kyrke-, utdannings- og forskingsministeren
på vegner av kulturministeren.

 Jeg har stilt følgende spørsmål til
kulturministeren:

«Stortinget vedtok i 1998 at Rikspolitisk
historisk senter skal være et levende senter for formidling
av de ideer som ligger i den eldste någjeldende konstitusjonen
i Europa, og et senter som skal arbeide med formidling av både
historiske og moderne politiske strømninger. I et oppslag
i Nationen 19. april 2001 fremkommer det at funksjonen nå ikke
lenger skal være å dokumentere demokratiutviklingen.

Mener statsråden at dette
er i tråd med Stortingets intensjoner?»

  I St.prp. nr. 55 for 1997-98, Om markeringen
av tusenårsskiftet 2000–2005, ble det vist til
at hendelsene på Eidsvoll i 1814 på mange måter kan
sies å representere begynnelsen på historien om
det moderne Norge. Ved å ta vare på bygningen
der Riksforsamlingen møttes, som et nasjonalt historisk
minnesmerke og et levende senter for formidling av de ideer som ligger
i den eldste konstitusjonen i Europa, vil en skape et senter som
skal arbeide med formidling av både historiske og moderne
politiske strømninger.

I St.prp. nr. 1 for 2000–2001 framkommer
det at på grunn av umulige grunnforhold på den
valgte tomten for det nye museumsbygget, er alternativ lokalisering
utredet. I den forbindelse bad styret for Eidsvoll 1814 Kulturdepartementet
utrede brannrisikoen som en nabobygning representerer
for Eidsvollsbygningen, og vurdere muligheten for å lokalisere
det nye bygget på denne tomten. Analysen av brannrisikoen
konkluderte med at denne bygningen utgjør en betydelig
brannrisiko, og at riving av bygningen er det beste og
sikreste alternativet. Den nye tomten vil gi det nye museet
en funksjonell lokalisering i forhold til Eidsvollsbygningen. Som
det er vist til i budsjettproposisjonen, forutsettes det at bygningens
innhold, areal og standard må bearbeides slik at prosjektet
sammen med allerede påløpte kostnader kan gjennomføres
innenfor en kostnadsramme på 66 mill. kr.

I Budsjett-innst. S. nr. 2 for 2000–2001
slutter komiteen seg til dette, og sier seg
tilfreds med at det nå er klarlagt nytt lokaliseringsalternativ
for senteret.

Formålet for senteret, slik det er
skissert, står fast, men ny lokalisering kloss inntil Eidsvollsbygningen åpner
for nye muligheter som vil bli ivaretatt i den videre utviklingen
av prosjektet. Som Stortinget har forutsatt, må programmet
for bygningen bearbeides. Det vises i denne forbindelse til virksomhetsanalysen
som nå utføres for stiftelsen Eidsvoll 1814 – Rikspolitisk
senter, og til den nødvendige presiseringen av formålet
for nybygget og den sammenheng det skal inngå i.

Oppslaget i Nationen 19. april 2001 viser til
at gangavstand mellom Eidsvollsbygningen og
det nye bygget gir nye muligheter til å formidle senterets
formål. Grunnlaget for og utvikling av demokratiet vil
alltid være en dimensjon knyttet til
formidlingen av Eidsvoll. I tillegg omfatter formålet både
forvaltning og formidling av Eidsvollsbygningen og minner fra hendelsene
i 1814.

Arbeidet er i gang med å videreføre
prosjektet ut fra den nye lokaliseringen. I den forbindelse arrangerer
stiftelsen Eidsvoll 1814 – Rikspolitisk senter 10. mai
2001 en idédugnad. Hensikten er å få presentert
gode tanker og ideer som kan ligge til grunn for den videre planleggingen
og for arbeidet med funksjons- og romprogrammet for nybygget ved
senteret, i samsvar med Stortingets intensjoner.

Med normal framdrift vil nybygget kunne ferdigstilles i
løpet av 2004 og i god tid til jubileumsmarkeringene i 2005.

  Jeg takker statsråden for svaret.

Det har vært mange uheldige omstendigheter
og – vil jeg si – både dårlig
forberedelse og dårlig planlegging rundt etableringen av
dette senteret på Eidsvoll. Men det ser nå ut
til at det meste er på plass, om enn i et noe mindre
format enn tidligere. Jeg må si at jeg er veldig fornøyd med
denne plasseringen. Jeg tror det kan bli en fin kulturpark med Eidsvollsbygningen
og dette rikspolitiske senteret, hvor vi også jobber med å få etablert
et Ekeland-museum. Så dette kan bli veldig bra.

Men det er mange med meg som både
er engasjert i og opptatt av dette, som ble overrasket over oppslaget
i Nationen, hvor dette igjen skapte usikkerhet rundt formålet.
Vi vet jo at det har vært en del diskusjon om det. Derfor
er jeg glad for at statsråden nå bekrefter at
Stortingets formål med senteret skal ivaretas. Jeg har
forstått det slik at også Eidsvoll kommune skal
være med og bidra i en slik idédugnad, og at senteret
også skal ferdigstilles i 2004. Jeg håper at denne
tidsrammen holder, og jeg er fornøyd med det.

  Det er riktig at formålet med senteret,
slik som det blir skissert, står fast. Men det er klart
at den nye lokaliseringen også gir noen muligheter som
må ses på. Jeg er helt overbevist om at kulturministeren
har dette i trygge hender, og at dette blir en god løsning.

  Det viktigste for meg
var å få bekreftet at det som var Stortingets
formål med senteret, ligger fast, og at vi nå også har
fått en tidsramme for når dette senteret skal
stå ferdig.





                

 Dette spørsmålet,
frå May-Helen Molvær Grimstad til kulturministeren,
blir teke opp av Elsa Skarbøvik. Spørsmålet
vil bli svara på av kyrkje-, utdannings- og forskingsministeren
på vegner av kulturministeren.

  Jeg vil stille følgende spørsmål
til kirke- utdannings- og forskningsministeren på vegne
av kulturministeren:

«For første gang
blir en norskprodusert film tekstet på kino. Hørselshemmedes
Landsforbund bærer selv kostnadene ved teksting av filmen «Elling».

Vil statsråden foreta seg noe for
at alle norskproduserte filmer som får statlig filmstøtte,
blir tilgjengelig i tekstet versjon?»

  Det vil bli vurdert muligheter for å innføre
et krav om at norskproduserte spillefilmer blir tekstet for hørselshemmede.

Det som er klart, er at det koster relativt
mye penger å bekoste teksting av film for kino. «Elling» var
rimelig å tekste fordi det ligger en digital laboratorieprosess
bak filmen. De aller fleste filmer som produseres i Norge, bearbeides
imidlertid analogt. For slike filmer må det produseres
en såkalt internegativ som teksten kan preges inn på.
Deretter må det produseres nye kopier av filmen til en stykkpris
av ca. 20 000 kr. I tillegg kommer tilrettelegging
av dialogen til tekst på anslagsvis 10 000 kr.
Digital bearbeiding gjør produksjon
av ny internegativ overflødig, og man sparer om lag 75 000
kr. For «Elling» har det følgelig vært
mulig å få til teksting for en fjerdedel av kostnadene
for en film som bearbeides analogt.

Publikum uten spesielle
behov vil neppe velge å se en tekstet film. Selv om det
eksisterer en tekstet utgave, forutsetter faktisk visning at distributøren
gjør en innsats for å få filmen vist,
og deretter at kinoene faktisk velger å sette
opp filmen. «Elling» er til nå sett av
500 000 og ligger fremdeles på topp av besøkte
filmer. Dette er et eksepsjonelt godt
resultat for en norsk film. Filmen har vært svært god
butikk for produsent, distributør og kinoer. Det at de nå tar
seg råd til å tekste og sette opp filmen på kino
for hørselshemmede, er positivt, men neppe noen god indikasjon
på om tekstede norske spillefilmer faktisk vil
bli vist på kino, selv om norske filmer blir
forsynt med tekst.

Før en prøveordning med teksting
av norsk spillefilm iverksettes, vil det derfor være nødvendig å drøfte
mulighetene ordningen har, med distributørene og kinoene.

  Takk for svaret.

Det var en gledens dag for mange da det sist
fredag ble vist en norsk film på kino med norsk teksting.
Det er over 600 000 nordmenn som har et betydelig hørselstap, og
det er altså 14,5 pst. av befolkningen, så det
er en stor del av det norske folk som er avhengig av teksting
for å få med seg sammenhengen i en film. Inntil «Elling»-filmen
ble vist på Frogner kino, er det ingen norskproduserte
filmer med norsk tale som er blitt tekstet.

Det er en oppsiktsvekkende stor gruppe mennesker som
har vært ekskludert fra filmopplevelser som andre har
deltatt i. Når det nå sies at det koster 10 000
kr – og selv om det kan bli mer for andre filmer – så er
det dog ikke de store summer vi snakker om.

Statsråden sa at han ville vurdere
et krav, men jeg vil spørre: Er statsråden enig
i at det er en offentlig oppgave å tekste norskproduserte
spillefilmer, slik at det kan stilles som et krav for å få statsstøtte
at man fremskaffer en tekstet spillefilmkopi?

  Det skulle sikkert alle ha ønsket
seg, at alt som ble produsert, var like tilgjengelig for hørselshemmede
som for hørende. Men det har selvsagt også en
budsjettside, så jeg antar at man ved vurderingen av dette
også må se på de økonomiske
sidene – og også på distribusjonssiden
og dermed ha en drøfting med distributørene og
kinoene.

Som jeg sa i mitt første
svar, har dette veldig mye med produksjonsformen å gjøre.
Hvilken produksjonsform det velges for de ulike norske
filmer i framtiden, vil også påvirke hvor dyrt
dette blir.

Jeg kan derfor ikke si mer enn at jeg er enig
i målsettingen om at flest mulig hørselshemmede
også skal få nyte godt av norsk film, men vi må vurdere
hvilke ordninger vi eventuelt skal delta i.

  Det er ikke noe nytt å tekste norske
filmer, for det har vi jo sett på TV. Det er visse krav
til både NRK og TV 2 når det gjelder
teksting av filmer, også norske, på grunn av hørselshemmede,
så det er fint at Hørselshemmedes Landsforbund
nå har tatt initiativ til at også kinofilmer
skal tekstes. Det bør jo ikke være slik at en
stor gruppe mennesker er utestengt fra opplevelsene med norsk film
og bare overlatt til utenlandske filmer.

Det står i FNs standardregel nr. 10
for funksjonshemmede at statene skal arbeide for at funksjonshemmede
får mulighet til å delta i kulturelle tilbud,
samt at statene skal ta initiativet til å utvikle og bruke
spesielle tekniske hjelpemidler for å gjøre
litteratur, film og teater tilgjengelig for funksjonshemmede.
Jeg forventer derfor at Regjeringen følger opp dette.

Mitt spørsmål er: Hvilke
egnede måter ser statsråden at dette kan gjøres
på, f.eks. i statsbudsjettet for neste år?

  Jeg vil anta at den egnede måten
i et statsbudsjett ville være å bevilge penger
til et eller annet godt formål i denne forbindelse. Men
jeg må igjen si at vi må ha en vurdering av ulike
tiltak og hvilke konsekvenser disse har. Hvilke muligheter vi har
innenfor distribusjon av norsk film, får
vi komme tilbake til.

Når det gjelder teksting på TV,
er det klart at det er en helt annen teknologi. Hvis man har sett
på tekstingen på TV, vil man ha sett at tekstingen
er forholdsvis lik fra program til program. Det er fordi tekstingen
på en måte legges over den filmen som ligger der.
Når man skal lage teksting på en analogt laget
film, er det en helt annen prosess, som koster langt mer. Det er
derfor forskjellige måter å gjøre dette
på og forskjellige kostnader. Men alt dette får
vi komme tilbake til når gjennomgangen skal gjøres.

 Vi går då til spørsmål
22.





                

  Det ligg ikkje føre
noko referat.






                    
                    
                    

