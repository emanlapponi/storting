 Representanten Carl I. Hagen har tatt opp det forslaget han refererte til. 

 Diabetes er en livstruende, kronisk sykdom som medfører store belastninger for
                  personen med diabetes, familien og samfunnet. 

Sykdommen krever stor egeninnsats. Den enkelte med diabetes må hver dag, hele
                  året, resten av livet selv ta krevende valg. Minst 200 000 personer har diabetes i
                  Norge i dag. Rundt 25 000 har type 1-diabetes, resten har type 2-diabetes. 

Fra og med likningsåret 2005 ble reglene for særfradrag for store sykdomsutgifter
                  endret. For personer med diabetes innebar endringene at det ikke lenger var
                  tilstrekkelig å sannsynliggjøre merutgifter i form av legeattest. De nye reglene
                  førte til mye merarbeid for diabetikerne og unødig forskjellsbehandling fra
                  likningskontorene av dem det gjelder. Dette går fram av ombudsmannens undersøkelse
                  av ligningsbehandlingen for 2005 og 2006. 

At utarbeidelse av nye retningslinjer må komme i tide, er alltid viktig. Spesielt
                  viktig er det for dem som kan oppleve forskjellsbehandling, og der endring kan
                  medføre forverring av livssituasjonen eller andre uheldige virkninger for kronisk
                  syke. Slike retningslinjer ble først gitt i Lignings-ABC for 2007. Dette har
                  bidratt til at mange saker har ligget i likningsnemnda og overlikningsnemnda i
                  mange kommuner, til stor frustrasjon for dem det gjelder. 

En rekke av merutgiftene ved diabetes er av en slik karakter at de er svært
                  krevende å dokumentere. Endringene har derfor medført et vanskelig merarbeid for
                  den enkelte. 

Det store byråkratiet knyttet til å få særfradrag på grunn av diabetes kan medføre
                  at mange, spesielt de som trenger fradraget mest, ikke har overskudd og ressurser
                  til å gjennomføre krevende klageprosesser. 

Mangel på kunnskap om diabetes kan også svekke saksbehandlingen. 

I desember 2006 kom noen regelendringer. Til tross for finansministerens forsøk på
                  å rydde opp, er situasjonen fortsatt vanskelig for landets diabetikere. Det er
                  derfor jeg med stor tilfredshet registrerer at Regjeringen i St.prp. nr. 1 for
                  2008–2009, Skatte-, avgifts- og tollvedtak, griper tak i problematikken med
                  særfradrag for store sykdomsutgifter med det mål å få til et mer hensiktsmessig og
                  rettferdig system. 

Personlig skulle jeg ønske at dette arbeidet kunne sluttføres før, slik at det
                  kunne tre i kraft allerede fra 2010. Men nå skal det være en gjennomgang av alle
                  kronikernes rettigheter. Det er positivt, og da er det nok viktig å vente. 

 Ordningen med skattefradrag for store sykdomsutgifter som følge av diabetes ble
                  omlagt fra og med budsjettåret 2005. Det har vært mye uro rundt dette etterpå.
                  Kristelig Folkeparti synes det er bra at Sivilombudsmannen har gått inn i saken på
                  bakgrunn av alle henvendelsene han fikk om forskjellsbehandling. 

Hans gjennomgang viser at omleggingen for diabetikerne ble vanskelig å håndtere
                  for ligningsmyndigheten. En konkret prøving av fradragskravene har vært
                  ressurskrevende for ligningskontorene. Samtidig har det medført et nitidig
                  dokumentasjonsarbeid for den enkelte diabetiker. Det ble i starten ikke gitt gode
                  nok sentrale retningslinjer. Retningslinjene og lovarbeidet ligningskontorene
                  hadde å forholde seg til, gav liten veiledning om hvordan eventuelle merutgifter
                  f.eks. skulle måles mot utgiftene til ordinært kosthold. Som saksordføreren sa,
                  åpnet retningslinjene for stort lokalt skjønn. Dette førte til at det både ved
                  ligningsbehandlingen i 2005 og i 2006 ble stor forskjellbehandling av
                  diabetikerne. Først i Lignings-ABC for 2007 er det fastsatt klarere regler for
                  hvordan merutgifter til diabetikerkosthold kan måles mot ordinære
                  kostholdsutgifter. 

Avgjørelsen i 2004 – det kan jo være interessant å se tilbake på den – var basert
                  på et brev fra Helse- og omsorgsdepartementet til Finansdepartementet om at
                  mennesker med diabetes ikke hadde spesielle merutgifter til kosthold. Men i
                  fjorårets budsjettinnstilling fra helse- og omsorgskomiteen påpekte Kristelig
                  Folkeparti sammen med Fremskrittspartiet at det nå er dokumentert at mennesker med
                  diabetes faktisk har større utgifter til bl.a. kosthold. Det var i en rapport fra
                  Sosial- og helsedirektoratet fra november 2007 at dette ble påpekt. 

Undersøkelser viser også at dagens ordning, slik den fungerer pr. i dag, skaper
                  sosial ulikhet fordi mennesker med lav inntekt og høy alder er de som faktisk har
                  størst problemer med å dokumentere hvilke ekstrautgifter de har til kosthold som
                  følge av sin sykdom. Slike opplysninger er viktige. Et generelt sjablongfradrag
                  for personer med diabetes er både enklere og mer rettferdig enn dagens krav om
                  individuell dokumentasjon av merutgifter. 

Denne saken har versert som innspill til helse- og omsorgskomiteen i flere år,
                  faktisk helt siden den ble endret. At den ble endret, er det mange som må ta
                  ansvaret for. 

Regjeringen omtaler denne saken i St.prp. nr. 1 for 2008–2009, Skatte-, avgifts-
                  og tollvedtak. Det er positivt at Regjeringen vil gjennomgå Sivilombudsmannens
                  uttalelser og nå vurdere tiltak som kan imøtekomme disse. Det er også bra at
                  Regjeringen vil sette ned et utvalg for å gjennomgå hele ordningen med særfradrag
                  for store sykdomsutgifter med sikte på å få et mer hensiktsmessig og rettferdig
                  system. 

Vi ser fram til denne gjennomgangen, som jo kommer til å ta noe tid. Derfor vil
                  Kristelig Folkeparti være med på Fremskrittspartiets forslag om midlertidig å
                  gjeninnføre den gamle sjablongordningen. Jeg ser finansministeren er her, og jeg
                  kunne tenke meg innstendig å anmode om at man vurderer denne muligheten. Selv om
                  regjeringspartiene ikke går med på dette i salen i dag og stemmer for det, hadde
                  det vært flott om man kunne sett på en midlertidig gjeninnføring av
                  sjablongordningen, før man eventuelt kommer med en annen og mer helhetlig ordning
                  for alle. 

 Flere har ikke bedt om ordet (statsråd Kristin Halvorsen plystrer) – jo, statsråd
                  Kristin Halvorsen. 

 Jeg beklager veldig at jeg et øyeblikk falt for fristelsen til å plystre på
                  presidenten, det skal ikke gjenta seg! Men jeg ble varslet om at det var
                  oppmerksomhet rundt denne saken da jeg var i ferd med å forlate Stortinget. 

Dette er en sak som vi har hatt mye oppmerksomhet rundt, og systemomleggingen
                  arvet vi fra den forrige regjeringen. Det er gode begrunnelser for at man skal ha
                  likt system for diabetikere som man har for alle andre som har sykdomsutgifter.
                  Diabetikere er også i ganske forskjellige typer situasjoner. Det er ikke noen tvil
                  om at det har vært krevende både for skattemyndighetene og for den enkelte å finne
                  et system på dette som tar høyde for at diabetikere kan være i forskjellige typer
                  situasjoner, men at man samtidig har en likebehandling, slik at like tilfeller
                  behandles likt. Det har vi hatt mange henvendelser om overfor skattemyndighetene.
                  Vi har sørget for at Lignings-ABC har klarere formuleringer rundt dette feltet, og
                  vi jobber for å finne en forståelse av at diabetikere vet at ved likt tilfelle
                  blir man behandlet likt. Men dette har vært en betydelig utfordring. 

Det finnes ingen annen utvei enn å følge det opp, uansett hvordan man håndterer
                  denne saken, hvis man ikke får mer ensartet behandling av diabetikere rundt
                  omkring. Hvis man skulle gå tilbake til den gamle sjablongen, ville det være andre
                  sykdomsgrupper som ville ha oppfattet at det er utrolig urettferdig overfor dem. 

Så vi jobber med saken. Jeg er opptatt av at diabetikere skal slippe å bruke så
                  enormt mye tid på sine selvangivelser og sin dokumentasjon som det de har gjort,
                  og vi har også god dialog med Diabetesforbundet om saken. 

 Det blir replikkordskifte. 

 Det må være en logisk brist når finansministeren, statsråd Kristin Halvorsen, sier
                  at også hun deler ønsket om lik behandling, og at man skal spare diabetikere for
                  alt det merarbeidet de i dag har med sine selvangivelser og sin dokumentasjon, når
                  hun åpenbart ikke ønsker å gjeninnføre sjablongregelen for disse tre årene. 

Jeg vil gjerne understreke at vårt forslag og vår idé er at vi venter på det
                  helhetlige systemet, hvor det er naturlig at diabetikere kanskje sammenlignes og
                  likebehandles med andre grupper med kroniske sykdommer, men det gjelder altså i
                  disse årene til vi får det nye systemet. Her er, så vidt vi forstår, sannsynligvis
                  kostnadene for Skatteetaten omtrent like høye som eventuelle merinntekter som
                  følge av at det er mange som får godkjennelse av mindre fradrag enn det de kunne
                  ha fått. Det enkleste og mest logiske er i denne treårsperioden – hvis vi sier at
                  det tar tre år – å gjeninnføre sjablongregelen. Det vil garantere og sikre
                  diabetikerne det som statsråden hevder hun også ønsker, samtidig som Skatteetaten
                  får redusert betydelig sitt merarbeid. 

Vil statsråden vurdere denne problemstillingen på nytt? 

 Jeg har kommet til en annen konklusjon enn representanten Carl I. Hagen og
                  Fremskrittspartiet – og jeg forstår også Kristelig Folkeparti – i dette
                  spørsmålet. Det er fordi denne typen problemstillinger kommer vi opp i når det
                  gjelder også andre folk som er rammet av kronisk sykdom, det gjelder ikke bare
                  diabetikere. Det er utrolig vanskelig å finne systemer som gjør at ikke nye
                  grupper, som ikke er diabetikere, vil føle at de kommer i en utfordrende situasjon
                  i forhold til dette. Derfor har vi konsentrert oss om å finne en løsning for
                  framtiden. 

 Da har jeg bare et spørsmål til. Er det så å forstå at Finansdepartementet har
                  hatt en lang rekke henvendelser fra andre pasientorganisasjoner som i realiteten
                  har klaget og varslet at hvis man gjeninnførte sjablongregelen for diabetikere i
                  en treårsperiode, ville de protestere høylytt og synes at dette er helt feil?
                  Eller er dette en hypotetisk situasjon som finansministeren, eller kanskje
                  finansministerens undersåtter i departementet, har funnet for å hindre denne
                  endringen som nå har vært i tankene? Så vidt jeg vet, er det ingen som har kommet
                  med varsel om noen problemer eller noe bråk i forhold til disse tre årene, inntil
                  man får et helhetlig system for alle med store sykdomsutgifter som er bedre enn
                  det gamle. Så det er vel egentlig en tenkt problemstilling, med mindre – selvsagt
                  – statsråden altså kan bekrefte at det ligger en hel haug med brev fra ulike
                  pasientorganisasjoner som advarer mot en midlertidig gjeninnføring av
                  sjablongregelen for diabetikere. 

 Min erfaring er at den typen advarsler kommer aldri før man eventuelt har gjort en
                  endring. De kommer alltid etterpå, med krav om samme type endring for seg. Det er
                  da man kommer ut i de avgrensningsproblemene som kan utfordres. De fleste andre
                  organisasjoner bryr seg jo ikke om hypotetiske eller tenkte forslag til endringer
                  for én gruppe. De forholder seg til det som til syvende og sist blir vedtatt. Så
                  dette er på bakgrunn av erfaring, ikke på bakgrunn av bunker av henvendelser. 

 Jeg mente å høre at finansministeren sa at det kunne være urettferdig for andre
                  dersom man gjeninnførte en sjablongordning for diabetikere midlertidig. Så vidt
                  jeg husker, er det bare diabetikere som har hatt denne sjablongordningen
                  tidligere. Derfor burde det vel ikke være så mange som vil rope ut om det, dersom
                  de fikk det tilbake i en midlertidig periode. Det tror jeg faktisk ikke noen av de
                  andre pasientorganisasjonene eller gruppene ville reagere særlig på, for det er
                  diabetikere som er spesielt utsatt. 

Som jeg var inne på i mitt innlegg, gjelder det dem med svakest økonomi, som
                  kanskje er eldre, som ikke har så lett for å klare å sortere og samle på alle
                  disse kvitteringene. Det er ganske mye arbeid. Vi ber om en vurdering. Kanskje
                  ikke statsråden svarer akkurat her og nå at ja, jeg gjør det, men ta en liten, ny
                  runde i departementet om hvorvidt man burde kunne gjøre dette! 

 Det har også vært ganske mange misforståelser, som den som representanten Dåvøy nå
                  refererer til, for det er mange som har trodd at de må ta vare på hver eneste
                  kvittering, mens det ligningskontoret har bedt om, er en sannsynliggjøring av det
                  som er merkostnadene. Det er helt opplagt at dette er et område hvor vi trenger å
                  gjøre tydeligere og klarere forenklinger. For det er riktig som representanten
                  Dåvøy sier, at mange som er kronisk syke, ikke har noen ekstra ressurser å bruke
                  for å fylle ut selvangivelsen sin. Representanten Dåvøy har rett, det er
                  diabetikerne som har hatt en spesiell ordning. Men det er selvfølgelig slik at det
                  er veldig mange andre grupper av kronikere som godt kunne tenke seg en lignende
                  ordning. De ville jo fått et godt argument for, iallfall i en overgangsperiode,
                  det samme. 

 Nå stiller jeg meg litt undrende til hva dette gjelder, for sjablongsystemet for
                  diabetikerne har gått på matutgifter. Det er vanskelig å dokumentere, og har ført
                  til at noen av oss må ha en ekstra skuff på kontoret for kvitteringer. 

Hvis man har høyere utgifter enn det som sjablongen tilsier, er det jo ingen
                  problemer med å dokumentere det i tillegg, sjøl om man innfører en sjablong. Så
                  jeg skjønner ikke hvilke grupper det er som kan protestere ved innføring av
                  sjablong på grunn av urettferdighet? For utgifter utover sjablongen må det jo være
                  mulig å dokumentere, slik det var før sjablongen ble tatt bort. Hvilke grupper er
                  det som har den typen vanskelig dokumenterbare utgifter, nemlig at maten koster
                  noe annet fordi man må kjøpe annerledes mat? Jeg er også litt usikker på hva
                  kvitteringssamlingen egentlig kan dokumentere sjøl om det er mange dokumenter.
               

 Jeg lurer på om vi nå begynner å komme litt langt ned i skuffene for debattens
                  del. 

Det er klart det er mange kronikere som mener at de har nytte av et spesielt
                  kosthold, og som mener at det har betydning for hvordan de håndterer sin
                  sykdomssituasjon. Det gjelder for alle slike typer saker – enten det gjelder skatt
                  eller avgrensing på moms eller hva det måtte være – at regelendringer på ett felt
                  selvfølgelig utløser ønske om regelendringer på andre felt. 

Dette er en utfordring vi har hatt lenge. Den forrige finansministeren hadde den
                  helt sikkert før meg. Diabetikere har hatt denne utfordringen i forhold til
                  hvordan dette regelverket er å forstå. Vi samarbeider godt for å prøve å finne en
                  løsning, som det er beskrevet i dokumentene til Stortinget, og vi kommer til å
                  finne en løsning på dette som gjør at det blir mer oversiktlig for diabetikere.
               

 Flere har ikke bedt om ordet til replikk. 

 Bare en helt kort orientering: På bakgrunn av debatten som har vært, ønsker vi i
                  Venstre også å støtte forslaget fra Fremskrittspartiet. 

 Flere har ikke bedt om ordet til sak nr. 13. 

(Votering, se side 1615)





                    

 Under debatten har Carl I. Hagen satt fram et forslag på vegne av
                  Fremskrittspartiet. Forslaget lyder: 

«Stortinget ber Regjeringen gjøre det som er nødvendig for midlertidig å
                  gjeninnføre ordningen med sjablongmessig særfradrag for store sykdomsutgifter for
                  diabetikere. Ordningen må vurderes på nytt i forbindelse med oppfølging av
                  innstilling fra arbeidsgruppen som skal vurdere ordningen med særfradrag for store
                  sykdomsutgifter.» 

Kristelig Folkeparti og Venstre har varslet at de ønsker å støtte forslaget. 

Votering:

Forslaget fra Fremskrittspartiet ble med 68 mot 37 stemmer ikke bifalt.

(Voteringsutskrift kl. 14.29.21)

Komiteen hadde innstilt: 

Dokument nr. 4:1 (2007–2008) – om særskilt melding fra Stortingets ombudsmann for
                  forvaltningen. Ombudsmannens undersøkelse av ligningsbehandlingen for 2005 og 2006
                  av krav om særfradrag for ekstra store sykdomsutgifter som følge av diabetes –
                  vedlegges protokollen. 

Votering:

Komiteens innstilling ble enstemmig bifalt.


                    
                    

