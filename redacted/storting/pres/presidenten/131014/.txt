 Representantene Jørund 

Rytman 

og Ingrid 

Heggø

, som har vært permittert, har igjen tatt sete.


Presidenten skal meddele at valget av medlemmer og varamedlemmer til valgkomiteen, som ble foretatt i Stortingets konstituerende møte tirsdag 8. oktober 2013, hadde som resultat at samtlige foreslåtte medlemmer og varamedlemmer ble valgt med 166 stemmer.


Presidenten vil senere innkalle valgkomiteen til dens første møte.


Statsråd Karl Eirik Schjøtt-Pedersen overbrakte 29 kgl. proposisjoner:


Endringer i utlendingsloven (behandling av omgjøringsanmodninger) (Prop. 180 L (2012–2013))


Endringer i utlendingsloven mv. (heving av strafferammen ved brudd på innreiseforbud) (Prop. 181 L (2012–2013))


Finansiering av prosjekt og tiltak på fv 714 Stokkhaugen–Sunde i Sør-Trøndelag, trinn 1 (Prop. 182 S (2012–2013))


Endringer i straffegjennomføringsloven mv. (navneendring for Kriminalomsorgens sentrale forvaltning mv.) (Prop. 183 L (2012–2013))


Endringer i folketrygdloven (forenklinger i foreldrepengeordningen) (Prop. 184 L (2012–2013))


Endring i havressurslova (Prop. 185 L (2012–2013))


Samtykke til ratifikasjon av avtale om våpenhandel av 2. april 2013 (Prop. 186 S (2012–2013))


Endringer i lov om Innovasjon Norge (Prop. 187 L (2012–2013))


Endringer i finansieringsvirksomhetsloven og eiendomsmeglingsloven mv. (klagenemndbehandling, oppgjør av eiendomshandler mv.) (Prop. 188 L (2012–2013))


Endringer i statsbudsjettet 2013 under Olje- og energidepartementet (flommen på Østlandet mai 2013) (Prop. 189 S (2012–2013))


Samtykke til å sette i kraft en protokoll til endring av skatteavtalen av 4. oktober 1991 mellom Norge og Tyskland, undertegnet i Berlin 24. juni 2013 (Prop. 190 S (2012–2013))


Endringer i statsbudsjettet 2013 under Utenriksdepartementet (humanitær bistand til Syria, Sør-Sudan og området rundt de store sjøer i Afrika) (Prop. 191 S (2012–2013))


Endringar i statsbudsjettet 2013 under Fiskeri- og kystdepartementet og Landbruks- og matdepartementet (tiltakspakke for torskenæringa) (Prop. 192 S (2012–2013))


Lov om arbeidsskadeforsikring (Prop. 193 S (2012–2013))


Utbygging og finansiering av E134 på strekninga Seljord–Åmot i kommunane Seljord, Kviteseid, Tokke og Vinje i Telemark (Prop. 194 S (2012–2013))


Endringer i tinglysingsloven mv. (registrering av gjeld) (Prop. 195 L (2012–2013))


Endringer i spesialisthelsetjenesteloven (Avvikling av godkjenningsordningen for sykehus) (Prop. 196 L (2012–2013))


Delvis bompengefinansiering av Askøypakken i Hordaland (Prop. 197 S (2012–2013))


Endringar i forskotteringsloven, folketrygdloven og arbeidsmiljøloven (samleproposisjon hausten 2013) (Prop. 198 L (2012–2013))


Lov om tjenestepensjon (tjenestepensjonsloven) (Prop. 199 L (2012–2013))


Lov om stans i utbetalinga av offentlege ytingar og barnebidrag når ein av foreldra har bortført eit barn til utlandet (Prop. 200 L (2012–2013))


Utbygging og finansiering av E6 på strekninga Korgen–Bolna i Hemnes og Rana kommunar (E6 Helgeland nord) i Nordland (Prop. 201 S (2012–2013))


Endringer i lov om Statens pensjonskasse og enkelte andre lover (ny uførepensjonsordning) (Prop. 202 L (2012–2013))


Endringer i statsbudsjettet 2013 under Justis- og beredskapsdepartementet, Barne-, likestillings- og inkluderingsdepartementet og Utenriksdepartementet (tilleggsbevilgning som følge av økt kvote for overføringsflyktninger) (Prop. 203 S (2012–2013))


Endringer i introduksjonsloven (personer med begrensninger i oppholdstillatelsen i påvente av dokumentert identitet) (Prop. 204 L (2012–2013))


Endringar i pengespilloven (endring av tippenøkkelen m.m.) (Prop. 205 L (2012–2013))


Endringer i opplæringslova og privatskolelova (gratis kulturskoletilbud) (Prop. 206 L (2012–2013))


Endringer i statsbudsjettet 2013 under Forsvarsdepartementet (den særskilte kompensasjonsordning for veteraner med psykiske belastningsskader som følge av deltakelse i internasjonale operasjoner) (Prop. 207 S (2012–2013))


Endringer i statsbudsjettet 2013 under Helse- og omsorgsdepartementet (bevilgning til TV-aksjonen for 2013) (Prop. 208 S (2012–2013)) (når det gjelder denne, se under Referat)


 Representanten Lise Christoffersen vil fremsette et representantforslag.


 Det er viktig at vi får unnagjort en del store saker i begynnelsen av dette stortinget, så på vegne av stortingsrepresentantene Martin Kolberg, Torgeir Micaelsen og meg selv har jeg gleden av å legge fram et representantforslag om ny bestemmelse i lov om flagging på kommunenes offentlige bygninger, om flaggstenger. For å pirre nysgjerrigheten litt: Dette handler om toppfotball, og så kan vi komme tilbake til det igjen senere.


 Det gjør vi helt sikkert, og vi ser alle sammen frem til at vi får gjort det viktigste først.


Forslaget vil bli behandlet på reglementsmessig måte.


Statsråd Sigbjørn Johnsen overbrakte 1 kgl. Proposisjon, om statsbudsjettet for budsjettåret 2014.






                    
                    
                    

 Statsminister Jens Stoltenberg har bedt om ordet for å gi Stortinget en meddelelse.


 Stortingsvalget 9. september og den etterfølgende avtalen mellom Venstre, Kristelig Folkeparti, Fremskrittspartiet og Høyre ga som resultat at det foreligger et parlamentarisk grunnlag for en ny regjering bestående av Høyre og Fremskrittspartiet. Jeg vil derfor i statsråd i dag legge fram søknad om avskjed for regjeringen.


Jeg vil råde Hans Majestet Kongen til å henvende seg til lederen for Høyre, Erna Solberg, da hun er statsministerkandidat for Høyre og Fremskrittspartiet, som er beredt til å danne regjering sammen.


 Presidenten vil takke statsministeren for meddelelsen.


Så vil presidenten før møtet heves, be om Stortingets tilslutning til å fravike § 35 tredje ledd i Stortingets forretningsorden, slik at han gis fullmakt til å foreta de nødvendige endringer av programmet for inneværende uke som måtte følge av det forestående regjeringsskiftet. Ingen innvendinger har kommet til dette. – Det anses vedtatt.


Dermed er dagens kart ferdigbehandlet. Forlanger noen ordet før møtet heves? – Møtet er hevet.






                    
                    
                    

