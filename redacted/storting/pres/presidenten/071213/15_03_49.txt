 Hyggelige innlegg skal man alltid sette pris på.




 Det nærmer seg jul, og det er bra – men det er noen som fryser, og det er de barna, de jentene og de guttene som sliter i den trafikken, og det er jeg veldig glad for at veldig få i denne sal prøver å skape noe særlig partipolitikk ut av. Det er bra.




Når vi nå får denne ratifikasjonen på plass, er det et veldig viktig grep som gjøres. Vi klarer jo aldri å komme i posisjon til hovedstrømmene i denne trafikken hvis vi ikke ser at andre land også gjør det samme, slik at man faktisk får en internasjonal synergi ut av innsatsen. Det er vi helt avhengige av. Og jeg må jo si at min erfaring i løpet av to år som statsråd i Justisdepartementet har vært at det har vært vekslende blikk jeg er blitt møtt med internasjonalt. Det gjør meg helt overbevist om at det mer enn noen gang er påkrevd med internasjonalt samarbeid i forhold til denne type kriminalitet – likevel er jeg ikke bestandig like overbevist når jeg forlater diverse justisdepartementer rundt omkring i verden. Derfor er det bra at vi har fått til dette. Jeg mener dette er tverrpolitisk, for det har vært arbeidet med det i tidligere regjeringer også. Det har bidratt til – og det er kanskje en av årsakene til at det tar tid før man får ratifisert – at vi faktisk er så nøye på at vi oppfyller de forpliktelsene som er i disse konvensjonene. For det har tatt tid å få etablert f.eks. det etterforskningsapparatet vi nå har i Oslo, og den gruppen som heter «Stopp menneskehandel», og som vi har vært krystallklare på fra Regjeringas side at vi må ha på plass for å kunne få dialog med de jentene og de guttene som er ofre for menneskehandel. Det har jo resultert i – i Trondheim, i Bergen, og også nå i Oslo – at vi er i ferd med å få opp straffesaker også i denne alvorlige form for kriminalitet. Det tror jeg er helt avgjørende for å sende noen signaler ut. Det å kunne bruke strafferettens mekanismer – straff, inndragning eller utvisning – er helt avgjørende.




Det at vi nå, som vi også signaliserte i handlingsplanen, innfører en utvidet refleksjonsperiode for dem som fryser – at jentene og guttene i denne trafikken får mulighet til å være her i landet i en lengre periode, og også kan få arbeidstillatelse der det er hensiktsmessig – er viktig. Dette er tiltak vi bevilger penger til, og som vi iverksetter.




Det at vi i løpet av dette året har startet med å gi dem som hevder å være i en menneskehandelssituasjon, bistandsadvokat – også før de har inngitt anmeldelse – er viktig. På den måten kan vi få dem inn i andre hjelpetiltak, gi dem hjelp til å anmelde til politiet og til å stå i en svært tung og krevende sak.




Det at man fra Utenriksdepartementets side nå har valgt å sette av betydelige beløp – opp mot 180 mill. kr over tid – til nettopp internasjonale tiltak, særlig gjennom IOM, er helt avgjørende her. Og jeg vil også peke på EØS’ finansieringsmekanisme, hvor man også får til prosjekter med andre land, slik at man bl.a. forhindrer at gutter og jenter reiser ut.




Til dem som har vært på talerstolen og hevdet at det her gjøres en god jobb: Vi står sammen om dette – alle partier har rett. At vi kan ratifisere konvensjonen i dag, er, etter mitt skjønn, et gledelig steg i en riktig retning for å styrke trykket mot en svært alvorlig form for kriminalitet.




 Det er en enstemmig innstilling fra justiskomiteen. Jeg skal ikke forlenge debatten mye.




Én ting er å bekjempe menneskehandel, men vel så viktig er konvensjonens påpeking av at man også skal styrke rettighetene til ofrene for menneskehandel. Det er en stor utfordring også for oss – som statsråden var inne på – hvordan vi i praksis utformer mekanismer som sikrer akkurat det.




I konvensjonen er det flere kategorier. En av kategoriene er hvordan man nasjonalt følger opp arbeidet mot menneskehandel. Vi vil få en sak om forbud mot kjøp av seksuelle tjenester – en sak som Regjeringen arbeider med – til behandling, antakelig før sommeren. Fra Kristelig Folkepartis side vil jeg si at vi ser på det forbudet som et arbeid mot menneskehandel. Jeg er klar over at vi her er uenige, men for oss er det lovvedtaket som skal komme, et ledd i det arbeidet.




Så får vi se om lovvedtaket kan virke slik, eller om det utfordrer noen andre mekanismer som ikke er ønskelige, bl.a. at dette vil bli mindre synlig. Det håper vi ikke.




Vi håper at Regjeringen med den nevnte framleggelsen ivaretar den forpliktelsen vi har til å hjelpe også dem som etter et eventuelt lovvedtak fortsatt vil trenge samfunnets beskyttelse.




 Flere har ikke bedt om ordet til sak nr. 6.

(Votering, se side 1473)





                    

