  Representanten Inge 

Myrvoll,

 som
har vært permittert, har igjen tatt sete.

Representanten Thore Aksel Nistad vil fremsette
et privat forslag.

  På vegne av Christopher Stensaker,
Lodve Solholm, Per Roar Bredvold og meg selv vil jeg legge fram
et Dokument nr. 8-forslag om å opprette en felles ulykkeskommisjon
for alle større ulykker innen transportsektoren.

 Forslaget vil bli behandlet på reglementsmessig
måte.





                    
                    
                    

 Stortinget mottok mandag meddelelse fra
Statsministerens kontor om at følgende statsråder
vil møte til muntlig spørretime:

		statsråd Sylvia Brustad

		statsråd Terje Moe Gustavsen

		statsråd Trond Giske

De annonserte regjeringsmedlemmer er til stede,
og vi er klare til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes reise seg. – Takk.

Vi starter da med første hovedspørsmål,
fra representanten Jan Petersen.

  Mitt spørsmål går
til utdanningsministeren.

Det er jo slik at den nye regjeringen har forsøkt å markere
seg med en del forslag som dreier seg om modernisering av det norske
samfunn. Men i denne strategien er det en del åpenbare
hull, og et av de aller mest åpenbare hullene er mangel
på reformer når det gjelder skole og utdannelse.
Dette er en av de viktigste forutsetningene for at Norge skal evne å håndtere
fremtidens utfordringer, og på det området har
vi altså praktisk talt intet hørt fra den nye
regjeringen. Det stod nesten ingenting i regjeringserklæringen,
og den ansvarlige minister har i løpet av disse ukene heller
ikke benyttet anledningen til å markere noen reformlinje.

Mitt spørsmål er derfor:
Hvorfor denne passive holdningen til reformer innen utdanningssektoren?

  Jeg takker for spørsmålet.

Det er ingen passivitet i den sittende regjering
i forhold til reformer i utdanningssystemet i Norge. Tvert imot
har Arbeiderpartiet vært en av pådriverne for
at utdanningssystemet vårt skal tilpasse seg de enorme
omlegginger som kommer til å bli krevd av etter- og videreutdanningsreformen.
Vi kommer til å gå inn i et samfunn hvor folk
går på skole og arbeider hele livet, og det må utdanningssystemet
tilpasse seg.

Det er nedsatt et offentlig utvalg, det såkalte
Mjøs-utvalget, som fremmer sin innstilling i mai. Det skal
gå gjennom hele utdanningssystemet når det gjelder
høyere utdanning: organisering av universitetene, organisering av
høyskolene, organisering av gradsstrukturen, se på finansieringen
osv. Når det utvalget har framlagt sin innstilling, vil
innstillingen på vanlig måte bli sendt til høring
og ende opp i en stortingsmelding som går gjennom hele
universitets- og høyskolesektoren.

Jeg tror den runden kommer til å bli
en av de største reformene innenfor høyere utdanning
som dette landet har sett. Og vi kommer til å følge
opp det målet vi har hatt med det, nemlig at folk skal
kunne ha anledning til å sitte på skolebenken
også gjennom hele arbeidslivet.

I tillegg varslet Regjeringen i tiltredelseserklæringen sin
at vi vil innføre en rett for alle voksne til å få videregående
utdanning. Arbeiderpartiet var jo pådriver for at alle
ungdomsskoleelever mellom 16 og 19 år skulle få den
retten, noe så vidt jeg husker Høyre stemte imot.
Nå skal den retten utvides til også å gjelde
voksne. Det er helt grunnleggende hvis næringslivet vårt
skal fungere at alle får den kompetansen som er nødvendig,
og den retten er altså varslet i tiltredelseserklæringen. 

Så jeg tror ikke at representanten
Petersen trenger å bekymre seg for at Arbeiderpartiet skal
være passiv i disse spørsmålene. Tvert
imot, vi vil være en meget aktiv pådriver for å reformere
det norske utdanningssystemet.

  Jeg tror nok svært mange av de foreldre
som har barn i grunnskolen eller i videregående skole,
ikke ble særlig oppmuntret av det svaret statsråden nå gav.
Det er en rekke behov for reformer i den utdannelsen som ungene
får til daglig, og det forholdt statsråden seg
altså ikke til.

Da er spørsmålet: Hva ønsker
man å gjøre konkret? La meg teste statsråden
på ett av de mange ønskene om reformer som Høyre
har, bl.a. at vi stiller strengere krav til lærernes kompetanse.
Det er jo slik at halvparten av de som underviser i matematikk i
ungdomsskolen, ikke har den nødvendige fordypende utdannelse,
og spørsmålet er om statsråden vil være
med Høyre når vi nå krever en klarere
faglig fordypning i de fag som lærerne skal undervise
i – også i ungdomsskolen?

  Lærerutdanningen er en del av den
høyere utdanningen i Norge, og det vil være naturlig
at også den gjennomgås etter at Mjøs-utvalget
har kommet med sin innstilling. Og jeg er helt enig med representanten
Petersen i at vi må sørge for at vi har gode nok
og kvalifiserte lærere. Det er alvorlig at veldig mange
lærere ikke har den utdanningen de burde ha for å undervise
i den norske skolen.

Det er også en vesentlig ting i tillegg
til det, nemlig at det som til sjuende og sist avgjør om
ungene i grunnskolen får den undervisningen de trenger,
er kommuneøkonomien. Der har jo også mitt parti
vært en pådriver for å bedre kommuneøkonomien,
for det er til sjuende og sist det kommunene kan bruke på grunnskolen,
som avgjør hvor god skolen blir. 

I tillegg vil selvsagt Regjeringen følge
opp de forslagene som Stortinget vedtok i forbindelse med meldingen om
rekruttering til læreryrket.

 Det blir oppfølgingsspørsmål – Inge Lønning.

  Det det er behov for i norsk skolepolitikk,
er vel ikke primært flere reformer, men å styrke kvalitet
og innhold. Det ser jeg den nye statsråden selv sier i
et intervju i Dagsavisen i dag. I videregående skole er
situasjonen den at kvalifikasjonsnivået faglig sett på de
lærere som faller for aldersgrensen er vesentlig høyere enn
kvalifikasjonsnivået på de nye som rekrutteres
inn.

Lektorer er det praktisk talt ingen nyrekruttering
av i det hele tatt til videregående opplæring.
Thorbjørn Jagland sa i et intervju i Skolefokus under valgkampen
i fjor at det er livsviktig at man styrker rekrutteringen av lektorer
til videregående skole. Og han føyde til: «Og
spør gjerne rett før lønnsoppgjøret.» Nå er
det ikke naturlig å spørre utenriksministeren
om dette, men i stedet spør jeg deg, utdanningsminister:
Er Arbeiderpartiet i posisjon innstilt på å følge
opp de store løftene som Thorbjørn Jagland gav
i valgkampen i fjor ?

  Den nye tiltaleformen i Stortinget skjønner
jeg er direkte tale. Men jeg skal svare på spørsmålet:
Jeg vil selvsagt ikke gå inn i lønnsforhandlingene
som pågår. De startet mandag og blir håndtert
av arbeids- og administrasjonsministeren. Men vi har sagt at vi ønsker å følge
opp det Arbeiderpartiet stod for da meldingen om rekruttering til
læreryrket ble behandlet.

Jeg er ikke sikker på Inge Lønnings
premiss om at de lærerene som nå kommer inn i
norsk skole, er dårligere enn de som går ut. Tvert
imot tror jeg det er veldig mange unge lærere som har et
engasjement i yrket, som har en faglig kompetanse, og som har en
pedagogisk kompetanse som norsk skole trenger. Så jeg tror
ikke egentlig det er noen kvalitetssenking med de unge, flinke lærerne som
kommer inn i skolen. Det tror jeg faktisk er en styrke for skolen
også i forhold til å bruke de fleksible lærereformene
som ligger i den nye læreplanen. 

Men jeg kan forsikre representanten Lønning
om at vi vil følge opp det som Arbeiderpartiet har stått
for, nemlig at vi skal sikre en god rekruttering til læreryrket
i den norske skolen.

  Det blir oppfølgingsspørsmål – Odd Einar
Dørum.

 Jeg tillater meg å stille dette oppfølgingsspørsmålet:
Vi har i mange år gjort mange reformer i skolen, og det
har vært en tendens til at vi – jeg bruker ordet «vi» – laster
stadig nye oppgaver på lærerne. En av de mest
påtrengende reformer i norsk skole i dag er å gjenreise
respekten for en normallærer som kan nøye seg
med å være normal, og som kan slippe i tillegg å måtte
ha rollen som mor, far, Bård skolemester, terapeut – og
av og til som Jesus, for å si det på den måten.

Hva vil statsråden gjøre
for å gjenreise en normallærerrolle som normale,
vanlige mennesker kan leve med? Jeg er overbevist om at det er helt
avgjørende for at rekrutteringen skal holde, i tillegg
til andre spørsmål.

 Jeg er litt usikker på hva representanten
Dørum mener med en «normallærer».

Jeg får litt inntrykk av at det er
en lærer som kanskje står ved kateteret og underviser
i sitt fag. Hvis man går inn i den nye læreplanen,
ligger det til skolen og til læreren å utvikle
mennesket og ungene både som sosiale mennesker, samarbeidende
mennesker, tolerante mennesker og lærende og faglig dyktige
mennesker. Så det å være normallærer
dreier seg i veldig stor grad om alle disse sosiale aspektene også. 

Jeg deler bekymringen til representanten Odd
Einar Dørum om at skolen får inn i seg mange sosiale
problemer som stammer fra samfunnet utenfor, og som gjør
at læreryrket blir mer belastende. Det dreier seg om hvordan
vi organiserer hele samfunnet vårt, hvilke velferdskvaliteter
vi har i samfunnet, hvilken oppfølging vi klarer å gi
de barna som faller utenfor, som ikke får den oppveksten
som de fleste av oss har opplevd, og som de fleste av oss mener
at alle fortjener. Der vil læreren og skolen spille en
viktig rolle også i framtiden, det tror jeg vi ikke kommer
utenom, men vi må gi læreren og skolen de ressursene
som kreves for å løse den oppgaven.

 Hans J. Røsjorde – til
oppfølgingsspørsmål.

  Én ting er krav om nye reformer, en annen
ting er evaluering av allerede gjennomførte reformer som
ikke alle fungerer etter sin hensikt. 

Det er slik at når det gjelder håndverksfagene,
har disse etter manges mening blitt sterkt teoretisert. La meg si det
på en litt spesiell måte: Hammer og sag er lagt
til side til fordel for lærebøker. Dette har åpenbart
skapt problemer for rekrutteringen til håndverksfagene.
Er statsråden fornøyd med rekrutteringen til håndverksfagene?
Vil statsråden vurdere å komme med mer praktisk
innhold i hverdagen når det gjelder utdanning i videregående
skole på dette feltet?

 Jeg mener at Reform 94 også i forhold
til yrkesfaglig opplæring var vellykket, både fordi
vi har hatt en positiv utvikling i en del yrkesfaglige studieretninger
og fordi vi har fått en økt gjennomstrømming.
Mens vi tidligere hadde en situasjon hvor elevene gikk fra grunnkurs
til grunnkurs og aldri fikk en kompetanse som gjorde at de kunne
gå inn i lære og få et fagbrev, har vi
nå en mye bedre gjennomstrømming og dermed også flere
utdannede til yrkesfagene. Jeg tror også at muligheten
med litt mer allmennfag i yrkesfagene, som gjorde at man
kunne velge å få ett års studiekompetanse
med ekstra allmennfag, har vært positiv, fordi da slapp
mange elever å begynne forfra fra første klasse.

Men jeg er enig med representanten Røsjorde.
Vi må være bevisste på at vi sikrer en
god nok rekruttering til yrkesfagene, slik at vi sørger
for at vi har kvalifisert arbeidskraft i de sektorene som de utdanner
til.

 Rolf Reikvam – til siste
oppfølgingsspørsmål.

  I fjor høst behandlet vi en stortingsmelding
om evaluering av Reform 94. Den viste bl.a. at når det
gjelder strukturbiten i videregående skole, fungerer den
godt, men det vi ikke har fått til, er selve innholdet
i videregående skole, vi har ikke fått til de
endringene som vi ønsker, de endringene som er forutsatt
i læreplanen. Denne stortingsmeldingen pekte på en
del ting som må endres. Den pekte på at vi har
et karaktersystem som medfører at vi får en feilfokusering
i forhold til det som er målet i læreplanene,
den pekte på at lærebøkenes form og den
måten vi bruker lærebøkene på, også er
med på å hindre en utvikling, og så pekte
den på organisering, selve måten å organisere
skoledagen og skoleåret på. 

Mitt spørsmål til statsråden
blir: Vil han ta initiativ for å endre på disse
forholdene, de tingene som vi vet hindrer den utviklingen som vi ønsker?
Hvilke utspill kan vi regne med at statsråden vil komme
med i nærmeste framtid for å få til den
innholdsreformen som vi forventer vi skal få i videregående
skole, og som er nedfelt i læreplanen?

  Jeg har jo signalisert at reformen har vært
veldig vellykket når det gjelder kvantitet: Vi sikret alle
16-åringene rett til tre år i videregående skole.
Det er kvaliteten vi er nødt til å se på. 

Jeg er helt enig med representanten Reikvam
i at skolen kanskje har vært for lærebokfiksert.
Nå har læreplanene lagt opp til at det ikke er
læreboken som skal være styrende, men den fleksibiliteten
og den bredden har vi ennå ikke fått til i skolen.
Vi må også få til større fleksibilitet
når det gjelder bruken av lærerkreftene. Skolelederen
må bedre kunne utnytte de ressursene som finnes i egen
skole, slik at vi får en fleksibilitet som gjør
at innholdet kan bli bedre.

Jeg skal i min jobb prøve å følge
opp dette, få til større fleksibilitet, få til
mer læreplanstyring av skolen og en mindre lærebokstyring – det
tror jeg også vil gjøre at innholdet i reformen
blir bedre.

 Da går vi videre til neste
hovedspørsmål.

  Jeg vil gjerne stille et spørsmål
til kirke-, utdannings- og forskningsministeren. 

Utdanningsministeren sa akkurat at Arbeiderpartiet hadde
ligget helt i forkant når det gjelder etter- og videreutdanningsreformen
og var en pådriver for reformen, og det er for så vidt
greit. Det som er riktig, er at Stortinget har gjort jobben sin
ved at man nå ligger helt i forkant internasjonalt ved å gi
en lovfestet individuell rett til etter- og videreutdanning. Men
det ser dessverre ut som at arbeidsgiverne nok en gang ikke kjenner
sin besøkelsestid og ikke vil bidra til finansiering av
en reform som fra Stortingets side er forutsatt finansiert av tre
parter: stat, arbeidsgiver og arbeidstaker. 

Mitt spørsmål til utdanningsministeren
er: Hvis det nå går slik som det kanskje ser ut
til å gå, at arbeidsgiverne ikke vil være
med og finansiere det som altså er det store kunnskapsløftet
for norsk arbeidsliv, er statsråden fremmed for at Stortinget
og Regjeringen sammen må finne løsninger som sørger
for at arbeidsgiverne bidrar til å finansiere etter- og
videreutdanningsreformen?

  Jeg skal ikke gå inn i den diskusjonen
som jeg ser Djupedal tidligere har tatt opp, om hvem som har æren
for etter- og videreutdanningsreformen. Det er kanskje først
og fremst LO som har vært den viktigste pådriveren
i det arbeidet. Jeg vil heller ikke – og det tror jeg sikkert
representanten Djupedal har forståelse for – gå inn
og kommentere enkeltdeler i et lønnsoppgjør som
ennå ikke er ferdig, det tror jeg vi skal la partene i arbeidslivet
ta seg av. Men det jeg vil understreke, er at etter- og videreutdanningsreformen
kommer til å gå videre egentlig litt uavhengig
av hva som skjer i lønnsoppgjøret. Selvsagt hadde
det vært positivt om lønnsoppgjøret i
sterkest mulig grad hadde bidratt til at etter- og videreutdanningsreformen
også kom videre, men det får partene i arbeidslivet
håndtere. 

Vi kommer fra Regjeringens side til å jobbe
videre med alle de delene som er i kompetansereformen. Et spørsmål
er f.eks. å åpne for realkompetanse-begrepet, der
kan vi med våre regler gjøre at folk med realkompetanse
kan få innpass i høyere utdanning uten å måtte
gå gjennom en lang kvern av formell kompetansekvalifisering
for å komme inn. Vi kan jobbe videre med fleksible opplæringsformer,
at høyskoler, universitet og videregående skoler
er tilrettelagt slik at folk som er i arbeidslivet, kan bruke det
og komme inn i det samtidig som de skjøtter jobben – eller
i hvert fall få til en fleksibilitet som er tilpasset næringslivet.
Vi kan legge til rette for den enkeltes rammevilkår, vi
kan se på studiefinansieringen, hvordan vi kan legge til
rette for at folk kan gå inn i etter- og videreutdanning. 

Det er mange ting i etter- og videreutdanningsreformen
som vi kan gjøre noe med, selv om sikkert både Djupedal,
jeg og andre kunne ha ønsket oss mer i et lønnsoppgjør.
Det får partene i arbeidslivet ta seg av, vi skal jobbe
videre med etter- og videreutdanningsreformen uavhengig av det.

  Det er godt å høre at statsråden
har tenkt å følge opp alt det Stortinget allerede
har vedtatt, for alt det han nå refererte, altså vedtak
Stortinget allerede har gjort. 

Men det som er potensialet i etter- og videreutdanningsreformen,
er at dette skal bli en rettighet for de mange og ikke en eksklusiv
mulighet for de få – som etter- og videreutdanning
i dag er, der de som jobber i rike bedrifter får muligheten
til betalt etterutdanning, mens andre ikke får det. Man
skal selvfølgelig fortsette med etter- og videreutdanning
på andre felt, men kjernespørsmålet står
jo der: Vi vil altså ikke ha muligheten til å innfri
en rettighet som Stortinget allerede har vedtatt, med mindre det
finnes finansiering i bunnen som gjør at også de
med dårlig lønnsevne skal få muligheten
til etter- og videreutdanning. Hvis det nå viser seg at
man gjennom dette lønnsoppgjøret ikke finner en
løsning på finansieringen av reformen, vil reformens
hovedidé skyves ut i det ukjente i hvert fall i tre år,
kanskje enda lenger. Så jeg gjentar mitt spørsmål
til statsråden: Er statsråden fremmed for at storting
og regjering sammen må finne måter å finansiere
reformen på som gjør at også de nederst
ved bordet får muligheten til etter- og videreutdanning?

 Storting og regjering må kontinuerlig
se på hvilke finansieringsformer vi skal bidra til i forhold
til etter- og videreutdanningsreformen. Og som jeg nevnte i mitt
forrige innlegg, er studiefinansieringen med Statens lånekasse
og hvordan vi legger den opp, en viktig premiss for om etter- og
videreutdanningsreformen skal kunne fungere. 

Det er ikke riktig at denne regjeringen bare
følger opp det Stortinget tidligere har vedtatt – det
skulle for så vidt bare mangle at man ikke fulgte opp det
Stortinget tidligere har vedtatt. Vi varslet i vår tiltredelseserklæring
at vi vil innføre en rett for alle voksne til treårig
videregående opplæring. Og det er noe helt nytt.
Det er det ingen regjering som konkret har erklært skal
komme. Bondevik-regjeringen antydet også at det skulle
komme. Nå kommer det forslaget på bordet, og det
skal vi innfri. Det er i hvert fall et skritt i riktig retning.
Men det er også en rekke andre ting, og vi kommer til å utarbeide
en handlingsplan for kompetansereformen med en rekke delmål
og tiltak for at vi skal bidra til at den kommer lange skritt videre.

 Vi går da til neste hovedspørsmål.

  Jeg har et spørsmål til
kommunal- og regionalministeren. 

Rattsø-utvalgets innstilling har bare
delvis blitt innført, bl.a. har tapskompensasjonsordningen
medført at de kommunene som tidligere har fått
for lite penger, fremdeles er med på å betale
kompensasjon til de kommunene som i lang tid har fått for
mye. Vil statsråden bidra til at vi kan få en
mer rettferdig fordeling kommunene imellom etter objektive kriterier?

  Regjeringa jobber i dag med opplegget for
kommuneøkonomien til neste år, og vi kommer til å presentere
den proposisjonen for Stortinget den 19. mai. Jeg er selvfølgelig
klar over at det er en veldig alvorlig og bekymringsfull situasjon
med det store underskuddet som nå er i mange kommuner,
og jeg er selvfølgelig også oppmerksom på at
det i den prosessen også diskuteres – og det er
nødt til å diskuteres – om vi har en
rettferdig nok fordeling mellom kommunene. I den forbindelse er
det selvfølgelig en diskusjon om man bør vurdere
en del av de tiltakene som er igangsatt. Det er også slik
at Stortinget har pålagt Regjeringa å foreta en gjennomgang
av inntektssystemet. Den skal presenteres i proposisjonen vi legger
fram for Stortinget den 19. mai, og der vil også noen av
svarene på det representanten Monsen tar opp, komme.

  Jeg vil følge opp med følgende:
Lederen av Rattsø-utvalget, Jørn Rattsø,
advarte for ganske kort tid siden i en avisartikkel mot å gi
spesiell hjelp til de kommuner som har størst underskudd,
fordi, som han sier, de da ikke vil få noe incitament til å gjøre
noe med sin egen drift. Og mitt spørsmål er: Er
statsråden enig i denne vurderingen?

 Jeg må nok si at det som jeg så at
Jørn Rattsø ble sitert på på det
punkt, tror jeg er litt for enkelt i forhold til den alvorlige situasjonen
som deler av våre kommuner nå er i, fordi det
går nettopp ut over tjenestetilbudet til folk, både
i forhold til at det blir kutt, og i forhold til at det legges opp
til økte egenandeler på flere sentrale velferdstilbud.
Det er en utfordring som i og for seg gjelder i forhold til en del
mindre kommuner, men spesielt også i forhold til en del
større kommuner. Denne regjeringa er i gang med å gjennomgå inntektssystemet.
I tillegg til å foreslå mer penger til kommunesektoren
kommer vi også til å sørge for en bedre
fordeling enn det som er tilfellet i dag. Men jeg må be
om forståelse for at jeg ikke kan komme inn på enkeltdelene
her i dag, men det kommer vi tilbake til den 19. mai.

 Vi går da videre med neste
hovedspørsmål.

  Jeg har et spørsmål til
statsråd Terje Moe Gustavsen. 

Trafikksikkerhet er et viktig tema. Selv om
jernbaneulykker har fått mest oppmerksomhet i den senere
tid, er det likevel trafikkulykker på vei som tar flest
liv – om lag 300 hvert år. Regjeringen Bondevik
la betydelig vekt på å styrke sikkerheten i trafikken
og ville i Nasjonal transportplan legge til grunn en visjon om at
det ikke skal forekomme ulykker med drepte eller livsfarlig skadde
i trafikken. Det var tatt sikte på å presentere
en handlingsplan for trafikksikkerhet på vei, en nasjonal
trafikksikkerhetsplan som ville bli en egen del av Nasjonal transportplan.
Vil statsråden følge opp arbeidet med denne trafikksikkerhetsplanen
og sørge for at trafikksikkerhet fortsatt blir et prioritert
område?

  Jeg er helt enig med representanten Kofoed-Larsen
i at trafikksikkerhetsarbeidet antakelig er noe av det mest sentrale
innenfor kommunikasjonsarbeid i sin alminnelighet. 

Når det gjelder spørsmålet
om hvilke holdninger og visjoner man skal ha i forhold til dette,
er jeg helt enig i at vi skal holde fast ved en nullvisjon. Det
skal være vår visjon å bringe antall
ulykker ned til et absolutt minimum, og da er det viktig å ha
en meget ambisiøs visjon. Og det holder jeg fast ved, fordi
det er viktig at dette preger hele planarbeidet vårt og
i den sammenheng utarbeidelse av handlingsprogrammer i så måte.
Det må prege våre prioriteringer i budsjettsammenheng
at vi tenker sikkerhet, og det er også et helt sentralt
element i å tenke eksempelvis miljø.

Det jeg kan forsikre representanten om, er
at dette vil bli viet bred oppmerksomhet når vi legger
fram Nasjonal transportplan i september, og på det tidspunkt
vil vi gi bud om hvorledes vi tenker å følge dette
opp. Jeg er ikke veldig opptatt av hvorledes det følges
opp, jeg er mer opptatt av at dette står fram som det sentrale
temaet det fortjener å være.

  Jeg takker statsråden for svaret.
Det tyder på at vi skal få et godt samarbeid om trafikksikkerhetsspørsmål
framover.

Jeg vil stille et oppfølgingsspørsmål
som går på holdninger til bilkjøring,
som er en viktig del av trafikksikkerhet – etisk tenkning,
eksempelvis dette med å holde fartsgrenser. Hva vil statsråden
gjøre på dette viktige området framover,
bl.a. i forhold til førerkortopplæring?

  La meg nevne tre saker som vi ønsker å videreføre
og fokusere på i forbindelse med atferdsspørsmål
i trafikken.

For det første ligger det til behandling
i dette hus en proposisjon om endring i veitrafikkloven hva angår
promillegrense, som jeg opplever og ser på som et viktig holdningsskapende
tiltak. 

Videre vil Vegdirektoratet med det første
sende til høring et opplegg for prikkbelastning på førerkort
som i all hovedsak har til hensikt å bedre de atferdsmessige
forhold i trafikken, slik at man over tid kan sørge for
at man luker ut de verste trafikksynderne, iallfall for perioder, og
skaper motivasjon. 

Det tredje er at vi fortsatt vil følge
opp spørsmål omkring føreropplæring
med sikte på også å trygge de atferdsmessige
forhold.

 Det blir oppfølgingsspørsmål – Inge Myrvoll.

  Trafikksikkerhet har et langsiktig perspektiv,
hvor kanskje det viktigste er å få redusert biltrafikken,
men det dreier seg også om kortsiktige tiltak som kan få stor
effekt. Det viser seg at redusert fart og kontroll kan få stor
effekt. Vil statsråden med tanke på sommeren vurdere
redusert fart på viktige vegstrekninger for å redusere
antall ulykker? Og vil han ta kontakt med sin kollega, justisministeren,
og sørge for økte kontrolltiltak, slik at man
har synlige kontroller på trafikkstrekninger hvor det er
mange ulykker?

  Det er liten tvil om sammenhengen mellom fart,
trafikksikkerhet og ulykker. Vi har erfaringer fra fjoråret
da man hadde reduserte fartsgrenser, ikke minst på E18
gjennom Vestfold. Dette er erfaringer vi gjennomgår, og
som jeg vil ta med meg i det videre arbeid, også i forhold
til Justisdepartementet, som har ansvaret for overvåkingsdelen.

  Lars Rise – til oppfølgingsspørsmål.

  Det har vært tragisk å registrere
det store antall ulykker i samferdselssektoren i det siste, både i
sjøtransport og på vei og jernbane. 

Når det gjelder de store togulykkene
vi har vært vitne til, både på Åsta og
nå sist på Lillestrøm, kan det se ut som
en viktig faktor har vært manglende oppfølging
av pålegg gitt av Jernbanetilsynet. Jeg er klar over at
vi må vente på resultatet av flere undersøkelseskommisjoner før
vi kan fastslå årsaksforholdet med sikkerhet. 

Det er blitt kjent i forbindelse med ulykkene
at det har vært manglende oppfølging av pålegg
gitt av Jernbanetilsynet både til NSB og Jernbaneverket.
Hvilke tiltak generelt vil statsråden iverksette
for å bedre sikkerheten i offentlig transport i Norge?
Og spesielt: Hvilke tiltak vil han sette i verk for å bedre
kommunikasjon og oppfølging i jernbanesektoren? 

Siden det kan synes som om vedlikehold også er
en viktig faktor, vil statsråden ta initiativ til en enda
sterkere satsing på vedlikehold av jernbanen?

  Presidenten har vel en følelse
av at man startet med vei og gikk over til jernbane, men det gjelder jo
trafikksikkerhet i begge forhold, så vær så god,
statsråd Moe Gustavsen.

  Jeg er orientert om at bl.a. Jernbanetilsynet
har hatt en revisjon i forhold til Jernbaneverket hva angår
f.eks. transport av farlig gods, og at det er en dialog mellom Jernbanetilsynet
og NSB om dette. Jeg er klar over at det her har vært noen
motsetningsforhold, og de regner jeg med at man nå rydder av
banen.

Når det gjelder spørsmålet
om vedlikehold av jernbanen, er jeg helt enig i at det er sentralt
i forhold til sikkerheten. Denne regjeringen vil prioritere vedlikehold
på jernbanen i tiden som kommer, fordi det nettopp er et
så viktig sikkerhetsmessig tiltak.

 Ansgar Gabrielsen – til
oppfølgingsspørsmål.

  Som Kofoed-Larsen sa, er ulykkesstatistikken,
især når det gjelder vei, dramatisk, ved at 300
liv går tapt hvert år. Nå har Moe Gustavsen pekt
på ett virkemiddel for å få ned ulykkesfrekvensen, nemlig
redusert fart. Jeg har stor forståelse for at dess senere
det går, dess færre ulykker. Hvis trafikken stopper helt
opp, skjer det vel ingenting. Men jeg tror nok at den oppfatningen
som hersker om tildeling av investeringsmidler, er at kriteriene
for dette er uklare. Onde tunger har sågar hevdet at hjemmeadressen
til samferdselsministeren har påvirket hvilket fylke som
har fått bevilgning.

Jeg forstod den forrige regjeringen slik at
de fylkene som har mange ulykker i forhold til antall kilometer
vei, ville bli prioritert i den kommende veiplanen. Er det en oppfatning
denne statsråden deler?

  La meg først si at vedlikehold antakelig
er like sentralt som nyinvesteringer i forhold til trafikksikkerheten,
og i «vedlikehold» legger jeg da et litt utvidet
begrep, ikke minst når det gjelder å bygge ut
de farligste punktene.

Når det gjelder spørsmålet
om hvorledes vi vil prioritere i forhold til Nasjonal transportplan,
kommer vi naturlig nok tilbake til det.

  May Britt Vihovde – til
oppfølgingsspørsmål.

  Regjeringa Bondevik varsla i samband med budsjettet
for 2000 at dei ville leggja fram ein eigen trafikksikringsplan,
ein handlingsplan i samband med Nasjonal transportplan. Stortinget
hadde ingen merknader til det, og då går eg ut
frå at Stortinget var samrøystes om at dette skulle
koma, at me skulle få ein eigen handlingsplan med tiltak
som sjølvsagt var innarbeidde i Nasjonal transportplan
og sett i samanheng med sikringstiltak både innanfor lufttransport
og sjøtransport. Eg var litt usikker på om statsråden
sa han ville koma med ein eigen handlingsplan, så eg vil
spørja: Kjem det ein eigen handlingsplan i samband med
Nasjonal transportplan eller ikkje?

  Jeg gjentar først at sikkerhetsarbeid
er svært sentralt. Når det gjelder måten å bringe
dette ut i aktiv handling på, vil jeg vurdere det nærmere.
Men på det nåværende tidspunkt synes
metoden med en trafikksikkerhetshandlingsplan å være
fornuftig. Det vil jeg legge til grunn for de videre vurderinger.

 Siste oppfølgingsspørsmål – Vidar Kleppe.

  Det er bra vi har fått en ny regjering
som er handlekraftig på mange områder, i hvert fall
hvis en skal høre på hva de sier selv. Så jeg
har en konkret utfordring til samferdselsministeren. Det går
på trafikksikkerheten, men kanskje en sektor innen trafikksikkerheten
som har blitt undervurdert, og som det ikke er gjort noe med, og
da tenker jeg på alle de tikkende bombene som går
på medikamenter, og som ferdes på veier og på sjøen.
Da er mitt naturlige spørsmål til denne ministeren:
Hvilke konkrete tiltak vil statsråden foreta seg for at
de som går på medikamenter, ikke kan ferdes på den
måten som de gjør i dag?

  Dette spørsmålet har i og
for seg flere implikasjoner, naturlig nok. Det ene er medikamentbruk
i sin alminnelighet, som jeg skal la ligge her. Men når
det gjelder spørsmålet om trafikksikkerhet og
medikamenter, er det klart et stort og voksende behov for å luke
disse trafikantene ut av trafikken. Nylig har vi blitt orientert
om at det utvikles nytt utstyr for å kunne avsløre
medikamentbruk. Vi vil ha sterkt i fokus at man her kan få enklere
mulighet til å fastslå medikamentbruk i forbindelse
med bilkjøring. Det er noe vi både følger
med interesse og vil prioritere fremover.

 Vi går videre til neste
hovedspørsmål.

  Jeg tillater meg å stille mitt hovedspørsmål
til statsråd Giske.

Jeg tror vi alle kan bli enige om at ved siden
av hjemmet er skolen en helt avgjørende oppdragelsesinstans. For
ikke så lenge siden, faktisk rett før regjeringsskiftet og
rett før vårens tariffoppgjør, fant daværende
talskvinne for Arbeiderpartiet i skolepolitiske spørsmål,
nåværende statsråd Grete Knudsen, det
på sin plass å stille et spørsmål
til daværende kirke-, utdannings- og forskningsminister
Jon Lilletun. Hun viste til flertallsmerknaden fra sentrumspartiene – Senterpartiet,
Kristelig Folkeparti og Venstre – og Arbeiderpartiet
i forbindelse med rekrutteringsmeldingen hvor det blir sagt at for
at lærerne skal stå i jobben og komme til jobben,
er det nødvendig at de har en akseptabel lønn,
og jeg tror også ordet «konkurransedyktig» ble
brukt. Hun sa at dette var en «sterk viljeserklæring»,
og henvendte seg så til statsråd Lilletun med
følgende: Hun ville ha en bekreftelse på at statsråden
hadde oppfattet spørsmålet.

Jeg tillater meg å gjenta spørsmålet
til statsråd Giske.

  I motsetning til representanten Knudsen den
gangen skal representanten Dørum få slippe å stille
spørsmålet mer enn en gang, men få svar med
en gang: Ja, statsråden har oppfattet hva Stortinget har
sagt i forbindelse med rekrutteringsmeldingen om konkurransedyktig
lønn. Nå betyr det selvsagt ikke at vi her fra
Stortingets talerstol skal gå inn i detaljene og begynne å diskutere
det lønnsoppgjøret som nå pågår.
Arbeidstakersiden presenterte sine krav den 10. april, og forhandlingene
er i gang. Det ville være fryktelig uryddig om vi skulle
begynne å diskutere de konkrete tingene i lønnsoppgjøret
herfra.

Men oppfølging av rekrutteringsmeldingen
er viktig også for denne regjeringen, ikke bare i forhold
til lønnsspørsmål for å rekruttere
lærere. I hele arbeidssituasjonen i den norske skole må det
legges til rette for at vi skal få de dyktige lærerne
som barna våre fortjener. Jeg tror at læreren
spiller en helt avgjørende rolle – kanskje den
avgjørende rollen – i forhold til hva slags undervisning
og hva slags skole vi klarer å gi barna. Og som jeg tidligere var
inne på, har samfunnet utviklet seg slik at skolen kanskje
i større og større grad har måttet ta
et ansvar for hele utviklingen og oppvekstvilkårene til
en god del barn som faller utenfor.

Representanten Dørum kan være
veldig trygg: Vi skal følge opp det rekrutteringsmeldingen
sa, og vi skal prøve å følge opp så godt
vi kan, de romertallsvedtakene som ble gjort i den forbindelse.
Vi er svært opptatt av at vi skal sikre barna som vokser
opp i Norge, en skikkelig god skole og derfor også skikkelig
gode lærere.

  Jeg setter pris på klare svar, med
enstavelsesord som ja.

Som representant har jeg selvfølgelig
dyp forståelse for at statsråden ikke kan føre
lønnsforhandlinger fra Stortingets talerstol. Men jeg oppfattet
at det som komiteen gjorde den gangen, var å gi en verdierklæring.
Man gav en verdierklæring som i grunnen sprengte sosialøkonomenes
vanlige tenkemåte, og som også utfordret tenkemåten
som ofte ligger i lønnsoppgjør. Man hadde en vilje til å gjøre
noe. Jeg skal ikke gå inn i detaljene på det. Men
jeg skal med glede følge det videre forløp.

Jeg skal i mitt tilleggsspørsmål
nøye meg med å ta opp et annet aspekt ved lærerrollen,
som vi så vidt var borte i i forbindelse med et tidligere
hovedspørsmål, nemlig om statsråden kan
bekrefte at han vil videreføre en linje hvor også andre
yrkesgrupper brukes i skolen, for nettopp å sørge
for at den læreren jeg beskrev som «normallæreren»,
kan stå oppreist og klare seg i det store trykket som er
i skolen.

  Vi har jo den situasjonen at det er kommunene
i Norge som er ansvarlige for grunnskolen, men også er
ansvarlige for alle de sosiale hjelpetjenestene som barn som trenger
det, skal få. Jeg er svært åpen for at
kommunene selv kan organisere det på den måte
at de tjenestene som barna skal få, som går på sosiale
forhold, og som andre yrkesgrupper har ansvaret for, også kan
knyttes opp mot skolen. Det får hver enkelt kommune finne
ut av hvordan praktisk lar seg organisere. Men disse tjenestene
skal jo egentlig allerede være en avlastning for lærerne
på den måten at man skal ta de sosiale problemene
og gi barna den hjelpen de trenger. Om det kan organiseres bedre
ved å bruke skolen som en ramme rundt det, er det selvsagt
helt opp til den enkelte kommune å gjøre det.
Det viktige er at barna både får en god skole
og en skikkelig god oppvekst og den sosiale hjelpen som en del trenger.

  Vi går videre til neste
hovedspørsmål.

  Jeg har et spørsmål til
kommunal- og regionalminister Sylvia Brustad.

KS har regnet ut at det totale underskuddet
i kommunene vil beløpet seg til ca. 10 milliarder kr. Det
er derfor behov for et betydelig økonomisk løft
for kommunesektoren hvis vi skal kunne utføre lovpålagte
oppgaver og gi innbyggerne tjenester som skole, barnehager og gode helse-
og omsorgstjenester. Vi ser i dag at skolebygninger forfaller, elevenes
inneklima er for dårlig, barnehager blir lagt ned, og at
kulturtilbud og musikkskolene er en salderingspost, med fare for å bli
lagt ned under hver budsjettbehandling.

Sylvia Brustad svarte tidligere på et
spørsmål at kommunenes økonomi skulle
forbedres. Det høres veldig bra ut. Hun sa også at
vi skulle få en mer rettferdig fordeling. Det jeg lurer
på da, er: Betyr det at Rattsø-utvalget skal følges
opp, dvs. at en tar fra distriktskommunene og forverrer deres situasjon?
Eller sørger en for at kompensasjonsordningene videreføres?

  Jeg syns jo det er interessant at spørsmål
om underskudd i kommunene kommer fra en senterpartirepresentant,
særlig når vi vet at det var lederen av Senterpartiet
som tidligere bestyrte Kommunaldepartementet og etterlot et underskudd
i kommunesektoren på mellom 10 og 12 milliarder kr. Men
la nå det ligge. Det er ingen tvil om – og det
tror jeg representanten Roaldsen og jeg og våre respektive
partier er helt enige om – at det er en veldig bekymringsfull
situasjon i Kommune-Norge nå med det store underskuddet
og de store utfordringer som er, enten det er innenfor skolesektoren,
helsevesenet, eldreomsorgen, barnehager eller hva vi nå snakker
om. Det er selvfølgelig bekymringsfullt at vi ikke greier å opprettholde
velferdstilbudet i alle kommuner, og at egenandelene øker.
Det tar denne regjeringa på alvor, og vi kommer selvfølgelig
til å holde det som ble sagt også i regjeringserklæringa
om at kommunenes inntekter skal økes. Hvor mye og hvordan,
kommer jeg tilbake til med forslag om til Stortinget 19. mai. 

Når det gjelder spørsmålet
om omfordeling, er det slik, som jeg også svarte på det
forrige spørsmålet, at Stortinget har bedt om
en gjennomgang av inntektssystemet og også gitt noen føringer
i forhold til å forsøke å få til
en mer rettferdig fordeling. Jeg erkjenner med en gang at dette
er ingen enkel operasjon, og jeg erkjenner også at rettferdig
fordeling kan ses helt forskjellig ut fra hvilken del av landet
en kommer fra. Så dette er ikke enkelt, men vi prøver å gjøre
så godt vi kan. Når det gjelder de konkrete forslagene
og tiltakene, kan jeg imidlertid ikke svare i dag – det
kommer vi tilbake til den 19. mai.

  Kommunalministeren er sikkert klar over at
det ikke er i løpet av de to siste årene at de
5-10 milliarder kr i underskudd har kommet i kommunesektoren.
Det er jo avhengig av reformer som har vært gjennomført
tidligere, og som Arbeiderpartiet har vært med og gjennomført.
Det gjelder både sykehjemsreformen, PU-reformen og 6-åringsreformen,
og det har i løpet av ganske mange år dratt med
seg et underskudd. Den tidligere kommunalministeren, fra Senterpartiet,
var ute og lovte at kommunene måtte få kompensert
for det store underskuddet som er i dag, og også nåværende
kommunalminister har vært ute og sagt at kommunene må få bedre økonomi.
Jeg er veldig glad for de signalene som kommer nå, om at
man ønsker å forbedre kommuneøkonomien,
og jeg forutsetter at det også vil komme distriktskommunene
til gode, slik at man ikke står overfor en omfattende kommunesammenslåing.

  Vi trenger ikke å ha en lang diskusjon
om hvorfor underskuddet har økt. Det er riktig som representanten
Roaldsen sa, at noe henger sammen med måten vi budsjetterer
på i forhold til investeringer i grunnskole, eldreomsorg
osv., men det er ikke hele forklaringen. Det er uansett et faktum
at det i 1997 var et underskudd på i underkant av 2 milliarder
kr og i 1999 var et underskudd på 12 milliarder
kr. Det er en ganske stor forskjell. Men la nå det ligge – vi
har en felles utfordring i forhold til det. Det tar denne regjeringa
på alvor, og vi kommer tilbake med konkrete tiltak i den
forbindelse, for vi er nødt til å ha en modernisering
også av den kommunale sektoren lokalt, og der skjer det
mye spennende. Men jeg tror vi bare må se i øynene
at uansett hvor mye vi greier å fornye og modernisere,
noe som er helt nødvendig, greier vi aldri å rasjonalisere
oss vekk fra det faktum at det nå også er behov
for mer penger, og det skal vi komme tilbake med forslag om. Og
for å berolige representanten Roaldsen: Jeg har ikke til
hensikt å legge opp til en storstilt tvangssammenslåing
av primærkommunene.

 Det blir oppfølgingsspørsmål – Morten Lund.

  De siste årene har vist at Rattsø-utvalgets
oppskrift, at det går an å få god nok økonomi
i kommunene ved å ta fra de rike, den virker ikke, for
rike kommuner finnes omtrent ikke – det er iallfall veldig
få av dem. Skal vi da få til en balanse, få bort
et stort underskudd ved å gi lite grann mer penger, må vi
gi kommunene mulighet og frihet til å bruke pengene effektivt.
Vi må få mindre detaljstyring, mindre pinsettstyring
fra staten, mindre byråkrati, vi må få bort
gråsoner i forhold til fylkeskommunene, vi må gi
de ansatte arbeidsro til å gjøre jobben istedenfor å sitte
på møte etter møte for å spare penger
og gå fortere. Vil statsråden følge opp
sin forgjengers plan for å slippe kommunene fri, slik det
har blitt beskrevet?

  Svaret er ja. Som statsministeren sa klart
fra i regjeringserklæringa, er et av de viktigste punkter
denne regjeringa nå jobber med, modernisering av offentlig
sektor. I det ligger det et helt klart signal om at vi vil ha mindre
statlig detaljstyring. Det går på at vi ønsker å ha
mindre øremerkede midler, bl.a. fordi de ordningene fører
til at vi får masse byråkrati og bruker masse
folk og penger på å sitte og lage planer, rapportere
osv., i stedet for å ha folk ute i direkte tjenestetilbud
til folk. Vi vil ha mindre øremerkede midler. Det er ikke
sikkert vi greier å få gjort alt fra en dag til
en annen, det tror jeg ikke vi skal tro, men målet er mindre øremerking.

Så er vi også nødt
til å se på alle de lover og forskrifter som vi
lager. Nå er det, så vidt jeg vet, over 6 000
lover og forskrifter – detaljerte til dels – som
kommunesektoren forholder seg til. Det er klart at vi også på de områdene
må ha en gjennomgang av hvor mye vi detaljstyrer. 

Til et annet punkt som representanten Lund
nevnte: Ja, vi må få vekk de gråsoner
som i dag er mellom forvaltningsnivåene, og det akter vi å komme
med forslag for å bidra til.

 Jan Sahl – til oppfølgingsspørsmål.

  Det gjelder oppfølging på kommuneøkonomien.
Det er stort trykk på akkurat det temaet for tiden, og
jeg skjønner at statsråden har problemer med å være
konkret. Men jeg vil utfordre i forhold til uttalelser der partileder
Thorbjørn Jagland var veldig konkret og gav uttrykk for
stor bekymring og for at det måtte komme penger til kommunene
allerede i revidert nasjonalbudsjett i mai. Han sier videre:

«Jeg
kan ikke huske at det har vært så dramatisk for kommunesektoren
før. Det nytter ikke å si at dette er krisemaksimering.
Kommunene må få betydelig mer penger».

Og han sier videre i J@glandbrev av
21. februar:

«Vi
måtte altså «tvinge» sentrumspartiene
til å gi kommunesektoren en milliard mer enn det som lå i
deres opprinnelige budsjettforslag.»

Da er mitt spørsmål, nå når
det ikke er behov for tvang lenger, og arbeiderpartiregjeringen
kan legge godviljen til selv, om vi kan regne med at det kommer
mer penger til kommunene i revidert nasjonalbudsjett.

  Representanten Sahl kan regne med at det kommer
mer penger til kommunene. Hvor mye og når, kan jeg ikke
svare på nå – det er et arbeid som Regjeringa
er midt oppe i. Men jeg vil si så mye som at vi er selvfølgelig
veldig klar over den situasjonen som er, vi deler de bekymringer
som også har kommet fram gjennom spørsmål
her i dag, og jeg tror at representanten Sahl og andre får
smøre seg med litt tålmodighet. Vi snakker her
om datoene 12. og 19. mai, og så får vi be om
forståelse for at vi får komme tilbake med de
konkrete tingene når tida er inne for det. Jeg kan ikke gi
noe mer klart svar på det i dag, men det er ikke mange uker
til en får svaret på det.

 Vi går videre til neste
hovedspørsmål.

  Jeg har et spørsmål til samferdselsminister
Moe Gustavsen.

Som kjent foreligger det planer for en ny jernbanestrekning
til Fornebu med en kostnadsberegning på over 1 milliard
kr så langt. Nå viser det seg at trafikken har gått
ned på denne strekningen, og da er jo spørsmålet nærliggende:
Synes statsråden det er fornuftig å satse på denne
strekningen når man ser alle de uløste oppgavene som
man har innen sikkerhet ved jernbanen?

  Jeg vil først forsikre meg om at
representanten Stensaker sa Fornebu. Var det riktig oppfattet?

  Ja.

  Takk. 

Når det gjelder spørsmålet
om kollektivløsninger til Fornebu, er det en meget stor
sak sett i lys av de planer som allerede foreligger for Fornebu-utbyggingen,
og det som antydes. 

I disse dager holder Vegdirektoratet på å sluttbehandle
noe av dette, men det er som sagt et meget komplekst bilde. I første
rekke må vi ta sikte på å bygge ut Snarøyveien,
og i den sammenheng må vi ta stilling til hvorledes man
skal løse banespørsmålene i tilknytning
til selve veien. I den sammenheng må vi også ta
stilling til hvorvidt det skal nyttes jernbane eller bybane/buss.
Dette er som sagt et meget komplekst bilde, der jernbane er ett
av alternativene, men der det også eksisterer andre alternativer.
Vi må søke å finne den løsning
som gir det mest effektive kollektivtilbudet i forhold til Fornebu,
og som også kan realiseres slik at det kan holde en framdrift
som samsvarer med Fornebu-utbyggingen.

  Jeg takker statsråden for svaret,
og jeg føler meg beroliget av at han nå nevner alle
former for kollektivtransport mot området etter at det blir
utbygd, og at man ikke ser jernbanen som det eneste saliggjørende.
Det er jo klart at det vil koste en masse penger å bygge
ut en slik bane. Hvis man ser det ut       fra jernbaneaspektet,
vil det gi bedre sikkerhet på de eksisterende jernbanestrekninger
om man ruster opp disse før man satser på nye
strekninger med jernbaneutbyggging. 

  Det er helt riktig at vi har store behov for å sikre
det eksisterende jernbanenettet, men det er selvsagt slik at med
de trafikkmengder vi vil få i forhold til Fornebu-utbyggingen,
vil det innebære store sikkerhets- og trafikksikkerhetsutfordringer
i seg selv. Så totalt sett må dette avbalanseres
mot hverandre. Men jeg gjentar hva jeg sa i mitt hovedsvar, at valg at
ulike kollektivalternativer til Fornebu gjenstår, og at jernbanealternativet
fortsatt er ett av dem, men ikke det eneste.

 Vi går da videre til neste
hovedspørsmål.

  Jeg har et spørsmål til
kirke-, utdannings- og – forhåpentligvis – forskningsministeren.

Den nye regjering har klart å skape
betydelig usikkerhet når det gjelder organiseringen av
norsk forsknings fremtid og plasseringen av bærebjelkene
i norsk forskningspolitikk. Da Stortinget behandlet forskningsmeldingen
for kort tid tilbake, var det enstemmig oppslutning om at det er
viktig å få evaluert forskningsrådsreformen, og
at denne evalueringen skal gjennomføres så snart
som mulig ved hjelp at internasjonal fagkyndighet.

Kan Stortinget være garantert at evalueringen
av forskningsrådsreformen vil gå etter
planen, og at man vil avvente resultatet av evalueringen før
man foretar vesentlige omorganiseringer av norsk forskning?

  Stortinget kan være helt trygg på at
evalueringen av forskningsrådet vil gå som planlagt.
Anbudspapirene er nå klare. Det skal være et internasjonalt
anbud for å få en skikkelig gjennomgang av hvordan
forskningsrådsreformen har fungert. 

Reformen og evalueringen av den er jo for så vidt
litt uavhengig av hvordan Regjeringen velger å organisere sine
ansvarsområder. Det ligger til Regjeringen selv å bestemme
hvordan ansvarsområdet mellom de ulike statsrådene
skal være når det gjelder forskningsrådet – eller for
så vidt for ethvert annet område – men
evalueringen av forskningsrådet vil gå sin gang
uavhengig av det. 

Det er en diskusjon på gang om hvordan
vi skal organisere arbeidet. Vi har jo fått et nærings-
og IT-departement. Det medfører at det er en del funksjoner
som det er naturlig å samle der, særlig for å få en
skikkelig offensiv satsing på IT-siden, noe som trengs. 

I tillegg kan jeg forsikre representanten Lønning
om at Regjeringen vil gjøre sitt for å følge
opp forskningsmeldingen. De prioriteringene som der er lagt, og
som Arbeiderpartiet var med på i Stortinget, står
jo også fast uavhengig av hva slags ansvarsområder
de ulike statsrådene har. Så både evalueringen
og arbeidet med å satse mer på forskning, som
er helt nødvendig hvis vi skal klare å skape det
næringslivet vi skal ha i framtiden, vil gå sin
gang uavhengig av den organiseringsdiskusjonen som foregår
internt i Regjeringen.

  Jeg takker for svaret.

Jeg har registrert med interesse at statsråden
i et intervju med universitetsavisen Uniforum forsikrer at han akter å fortsette
som forskningsminister. Det ville jo også ha blitt en litt
stusslig forkortelse av departementet hvis F’en skulle
falle bort. (Munterhet i salen) Så det er det jo grunn
til å se positivt på. 

Jeg er imidlertid ikke helt enig med statsråden
i at spørsmålet om tilknytningen for Norges forskningsråd
er et rent internt organiseringsspørsmål. Det
forholder seg nemlig slik at hvis man skulle ønske å overføre
ansvaret for Norges forskningsråd til Næringsdepartementet,
vil det antakelig kreve at man reverserer forskningsrådsreformen
og oppretter igjen et nytt grunnforskningsråd som ligger
under Kirke-, utdannings- og forskningsdepartementet. Jeg tror dette
tilsier at Regjeringen må ha hastverk med å bestemme
seg, og at den kommer tilbake til Stortinget med klar beskjed, for
det er slett ikke sikkert at dette spørsmålet
utelukkende er et internt organisasjonsspørsmål.

  La meg først si om navnet at jeg
er enig med representanten Lønning i at det blir et trist
navn. Kanskje det skulle hete kirke, utdanning og læring,
sånn at jeg kunne bli en kul minister, men det får vi
nå komme tilbake til.

Organiseringen av Forskningsrådet
er ikke en intern organisasjonssak for Regjeringen. Hele forskningsrådsreformen
skal selvsagt Stortinget være med og diskutere, og vi gjorde
jo det i forbindelse med forskningsmeldingen. Men hvilke ansvarsområder
de ulike statsrådene har for de ulike delene av vår
utøvende virksomhet, er et internt regjeringsspørsmål.
Hva som blir konsekvensen i forhold til et grunnforskningsråd
eller et anvendt forskningsråd, hvis det blir
slike typer endringer, får vi komme tilbake til, men de
føringer som lå i forskningsmeldingen, at vi skulle
få en tettere integrering av grunnforskning og
anvendt forskning, at vi skal få en sterk samordning av
forskningspolitikken i Norge, ligger fast. Det kommer jeg til å følge
opp og være med på å sette ut i livet.

 Det blir oppfølgingsspørsmål – Elsa Skarbøvik.

  Det er selvsagt Regjeringens ansvar å ta
dette ansvarsforholdet for forskningspolitikken internt, men det
er også av interesse for Stortinget og ikke minst for forskningsmiljøene
hva som skjer. Da er mitt spørsmål: Når
kan vi få en avklaring på dette spørsmålet?
Og dessuten: Hvordan ser statsråden selv på dette at
forskningen eventuelt vil skje på næringslivets
egne premisser om noe av dette overføres til Næringsdepartementet?

  Igjen – forskningspolitikken til
Arbeiderpartiet og Regjeringen står fast, uavhengig av hvilken
organisering vi skal ha. Vi vil ha en sterk koordinering av forskningspolitikken,
og vi vil ha en vektlegging av grunnforskning, som også forskningsmeldingen la
opp til. Uansett hva slags organisasjonsform vi velger, vil ikke
forskningen foregå på næringslivets premisser, men
forskningen har en veldig viktig rolle å spille i å utvikle
nye arbeidsplasser, nye bedrifter og ny næringsvirksomhet.
Så igjen: Organiseringsspørsmålet og
satsingen på det vil vi komme tilbake til. Vi satser på å få den avklaringen
ganske raskt, fordi det er betydelig oppmerksomhet rundt det, og
fordi vi selv har behov for å få det raskt på plass.
Det vil ikke ta lang tid. Uten at jeg vil tidfeste nøyaktig,
vil det gå rimelig kjapt til det er på plass.

  Petter Løvik – til
oppfølgingsspørsmål.

  Stadig fleire deler Høgre sitt syn
at forsking og utdanning er heilt sentralt for den vidare utvikling.
Då synest eg det er interessant og positivt det som statsråden
no sa, at arbeidet med oppfølging av forskingsmeldinga
vil gå vidare uavhengig av organisering. 

I førre spontanspørjetime,
for ei veke sidan, spurde eg den alternative forskingsministeren,
Grete Knudsen, om dette betyr at allereie i revidert nasjonalbudsjett
vil Regjeringa føreslå ein konkret og forpliktande
handlingsplan for opptrapping av norsk forsking. Eg fekk ikkje svar
på spørsmålet den gongen, og eg vil derfor
stille det same spørsmålet til den andre alternative
forskingsministeren, Trond Giske: Er det slik at vi kan rekne med
ein konkret og forpliktande opptrappingsplan i revidert og pengar
til dette vidare framover?

  Stortinget har bedt om at Regjeringen skal
komme tilbake med en omtale av opptrappingsplanen for forskningen
i revidert, og vi kommer til å omtale det i revidert. Vi
kommer også med en omtale av Hervik-utvalgets innstilling,
men behandlingen av Hervik-utvalget med høring og konkrete
oppfølginger må komme senere. 

Så snakker man om alternative forskningsministre.
La meg si at nesten alle statsrådene i Regjeringen har
på sine budsjettkapitler en del forskning. Slik sett er
alle statsrådene på sin måte forskningsministre
og må satse på forskning. Uansett organisering
vil høyskoler og universitet være de viktigste
forskningsinstitusjonene, særlig på grunnforskningen,
og en betydelig andel av norsk forskning foregår
der. Det som er sentralt for Regjeringen, er å få til
den koordineringen av forskningspolitikken som vi trenger, og en økt
satsing, særlig på grunnforskning. Det står
fast, uavhengig av organisering, og det trur jeg samtlige 19 i Regjeringen
vil være med og følge opp.

  Lars Sponheim – til oppfølgingsspørsmål.

  La meg først få gi uttrykk
for at det er Regjeringens ansvar å organisere regjeringsapparatet
sitt og legge ansvaret under de ulike statsråder. Så får
det være opp til oss i opposisjonen å ha meninger
om klokskapen i det som gjøres. Der er jeg enig med representanten
Giske.

Statsråden var veldig klar i dag i å si
at han har fått med seg Stortingets ønske om at
lærerne skal få konkuransedyktig lønn,
vel vitende om at statsråden allerede vet langt på vei
hva som måtte komme i revidert nasjonalbudsjett, og at
budsjettarbeidet er godt i gang. Det er betryggende at statsråden
allerede vet at han vil bli en budsjettvinner. Jeg vil gjerne også ha
bekreftet at han vet, som han nå gav uttrykk for, at opptrappingsplanen
for forskning kommer, og at det på den måten
er sikret at han blir en budsjettvinner også på det
området, kanskje allerede i revidert, men definitivt i
statsbudsjettet for 2001.

  Det er et godt forsøk fra representanten
Sponheim på å få ut ting fra både
revidert nasjonalbudsjett og budsjettet for 2001. Vi prøvde
tilsvarende øvelser da vi var i opposisjon, med tilsvarende manglende
hell som representanten Sponheim vil oppleve nå. Vi kommer
selvsagt ikke til å kunne gå inn på detaljer
verken i revidert nasjonalbudsjett eller i budsjettet før
2001, før det framlegges. 

Vi har oppfattet rekrutteringsmeldingens resultat
i Stortinget om en konkurransedyktig lønn. Hva en konkurransedyktig
lønn er, og hva slags resultat det gir ved årets
lønnsoppgjør, får forhandlingene vise.
Hva slags resultat vi får til konkret i hvert enkelte budsjett
når det gjelder oppfølging av forskningsmeldingen,
blir også en budsjettsak, først for Regjeringen
når vi framlegger budsjettet, og så for Stortinget
når Stortinget får det til behandling.

  Marit Tingelstad – til
oppfølgingsspørsmål.

  Mitt spørsmål går
også på organisering. 

«Ingen forskningsminister»,
står det å lese i bladet Forskerforum nr. 4. Det
er stor uro i forskningsmiljøene og ellers i ulike miljøer
på grunn av det signalet som er kommet fra denne regjeringen
angående organiseringen. 

Jeg har nylig lest hva rektor ved Universitetet
i Oslo sier. Han sier at dersom denne overflyttingen av Forskningsrådet
går til Næringsdepartementet, bør det
bli et eget grunnforskningsråd under Kirke- og utdanningsdepartementet.
Hva mener statsråd Giske om dette i forhold til å se
grunnforskning som det helt fundamentale? Dette synes jeg er på tvers
av det ønsket Stortinget hadde om tverrfaglighet og koordinering
av forskning. Men jeg ønsker likevel å høre
statsrådens syn. 

  Både jeg og Regjeringen er helt enig
i de konklusjonene som Stortinget drog etter forskningsmeldingen,
at en vesentlig del av den økte satsingen på forskningen
i tiden framover må gå til grunnforskning. Det
er også slik at grunnforskningen i større og større
grad har konkrete resultat i forhold til næringsskaping.
Så det delvis kunstige skillet mellom anvendt forskning
og grunnforskning skal vi være forsiktig med, for det skillet
er i større og større grad i ferd med å bli visket
ut. Vi vil satse på grunnforskningen. 

Jeg har også registrert Norums uttalelser.
Jeg har også registrert andre som har oppfatninger om hvordan
forskningsarbeidet skal organiseres. Det vil vi raskt
få avklart, også fordi forskningsmiljøene
skal vite hva slags organisering de skal forholde seg til. Så vi
skal gjøre den jobben raskt. Og igjen: Det ligger til Regjeringen.
Men prioriteringene i forskningsmeldingen skal videreføres. 

 Da var tiden for den muntlige spørretimen
for lengst omme, og vi går over til den ordinære
spørretimen. 





                    
                    
                    

 Det blir en rekke endringer i den
oppsatte spørsmålslisten, og presidenten viser
i den sammenheng til den oversikt som er omdelt på representantenes plasser
i salen. 

De foreslåtte endringer i dagens spørretime
foreslås godkjent. – Det anses vedtatt.

Endringene var som følger:

Spørsmål 3, fra representanten
Morten Lund til nærings- og handelsministeren, utsettes
til neste spørretime, da statsråden er bortreist.

Spørsmål 5, fra representanten
Magnhild Meltveit Kleppa til arbeids- og administrasjonsministeren,
bortfaller, da spørreren ikke er til stede.

Spørsmål 8, fra representanten
Øystein Hedstrøm til helseministeren, bortfaller, da spørreren
ikke er til stede. 

Spørsmålene 10, 11, 12, 13
og 14, fra henholdsvis representantene Annelise Høegh,
Tor Nymo, Jørn L. Stang, John I. Alvheim og Dag Danielsen
til sosialministeren, vil bli besvart av helseministeren på vegne
av sosialministeren, som er bortreist.

Spørsmål 11, fra representanten
Tor Nymo til sosialministeren, vil bli tatt opp av representanten
Rita H. Roaldsen.

Spørsmål 12, fra representanten
Jørn L. Stang til sosialministeren, vil bli tatt
opp av representanten Harald T. Nesvik.

Spørsmål 22, fra representanten
Odd Einar Dørum til fiskeriministeren, utsettes til neste
spørretime, da statsråden er bortreist.

Spørsmålene 23 og 24, fra
henholdsvis representantene Steinar Bastesen og Tor Nymo til fiskeriministeren, vil
bli besvart av miljøvernministeren på vegne av
fiskeriministeren, som er bortreist.

Spørsmål 24, fra representanten
Tor Nymo til fiskeriministeren, vil bli tatt opp av representanten
Rita H. Roaldsen.

Spørsmål 25, fra representanten
Odd Einar Dørum til miljøvernministeren, vil bli
tatt opp av representanten Terje Johansen. 

Spørsmål 30, fra representanten
Ågot Valle til justisministeren, er trukket tilbake. 

Spørsmål 31, fra representanten
Ågot Valle til justisministeren, vil bli tatt opp av representanten
Lisbet Rugtvedt.





                    
                    








        

Spørsmål 1


    
        

Spørsmål 2


    
        

Spørsmål 3


    
        

Spørsmål 4


    
        

Spørsmål 5


    
        

Spørsmål 6


    
        

Spørsmål 7


    
        

Spørsmål 8


    
        

Spørsmål 9


    
        

Spørsmål 10


    
        

Spørsmål 11


    
        

Spørsmål 12


    
        

Spørsmål 13


    
        

Spørsmål 14


    
        

Spørsmål 15


    
        

Spørsmål 16


    
        

Spørsmål 17


    
        

Spørsmål 18


    
        

Spørsmål 19


    
        

Spørsmål 20


    
        

Spørsmål 21


    
        

Spørsmål 22


    
        

Spørsmål 23


    
        

Spørsmål 24


    
        

Spørsmål 25


    
        

Spørsmål 26


    
        

Spørsmål 27


    
        

Spørsmål 28


    
        

Spørsmål 29


    
        

Spørsmål 30


    
        

Spørsmål 31


    
        

Spørsmål 32


    
        

Spørsmål 33


    
        

Spørsmål 34


    
        

Spørsmål 35 


    
        

Spørsmål 36


    



                    

 Dette spørsmål
er utsatt til neste spørretime.





                

  Dette spørsmålet
bortfaller.





                

 Dette spørsmålet
bortfaller.





                

 Dette spørsmålet,
fra representanten Annelise Høegh til sosialministeren,
vil bli besvart av helseministeren på vegne av sosialministeren,
som er bortreist.

  Jeg tillater meg å stille følgende spørsmål
til sosial- og helseministeren, kan jeg kanskje kalle det:

«Det stilles ikke krav til kunnskaper
i norsk for utenlandske leger fra EØS-området, men alle
som har bevilling for skjenking av alkohol må gjennom en
skriftlig prøve på norsk for å vise at
de forstår loven. I Brandbu risikerer en kurder som har
bodd 14 år i Norge og drevet restaurant i to år, å måtte
stenge fordi han ikke får ta prøven muntlig eller
bruke tolk. 

Vil statsråden vurdere muligheten
for muntlig prøve eller bruk av tolk?»

  Etter alkoholloven skal de som har ansvar
for at salg og skjenking av alkohol foregår i samsvar med
loven, dokumentere nødvendige kunnskaper om alkoholloven
gjennom å avlegge en prøve. Denne prøven
forutsetter ikke omfattende norskkunnskaper. Det er snakk om en
såkalt flervalgsprøve, dvs. at kandidaten krysser
av på et skjema ved antatt rett svar, uten å måtte
utforme egne skriftlige svar. Det er adgang til å bruke
fremmedspråklige ordbøker.

I forbindelse med innføring av kunnskapsprøven
ble det vurdert om det skulle være adgang til å bruke
tolk. Konklusjonen ble at man ikke ville åpne for det.
Ved avgjørelsen ble det lagt vekt på at de ansvarlige
bør kunne kommunisere med gjester, kunder, leverandører,
ansatte og kontrollmyndigheter. Dette betyr at de må ha
et minimum av norskkunnskaper. I denne situasjonen skulle muntlig
prøve eller bruk av tolk være unødvendig.
En slik ordning ville også kunne påføre
kommunene betydelig merarbeid med prøveavleggingen og gjøre
ordningen mer kostbar og ineffektiv.

På denne bakgrunn kan jeg ikke se
at det er aktuelt å vurdere spørsmålet
om bruk av tolk på nytt. Det samme vil gjelde spørsmålet
om mulighetene for muntlig prøve.

  Jeg må si jeg er forbauset og skuffet
over at den nye regjeringen legger seg på en så lite
fleksibel linje i forhold til det denne konkrete saken dreier seg
om, nemlig å gi innvandrere og flyktninger muligheter til å integreres
i det norske samfunnet ved at de faktisk er sysselsatt. 

Her er det altså snakk om en kar som
har bodd i Norge i 14 år, som snakker norsk, men som ikke
behersker norsk skriftlig. Derfor er det ikke riktig som det hevdes her,
at et minimum av norskkunnskaper skulle bety at det var uvesentlig
om prøven var skriftlig eller muntlig. Det har dessverre
denne karen dokumentert to ganger; han behersker ikke norsk skriftlig.

Det er heller ikke korrekt når statsråden
sier at det etter alkoholloven skal dokumenteres kunnskaper gjennom å avlegge
en prøve. Det står ikke et ord om dette i alkoholloven,
men det står sikkert i forskriftene. Fra Stortingets side
har det viktigste vært at man kan dokumentere kjennskap
til loven – det burde være selvsagt. Men vi har ikke
stilt noe krav om muntlig prøve. 

Jeg må igjen be statsråden
om å vurdere dette forholdet. Her er det en innvandrer
som altså ikke behersker det skriftlige, men som behersker
det muntlige.

  Ifølge alkoholloven skal de som har
ansvaret for at salg og skjenking av alkohol foregår i
samsvar med loven, dokumentere nødvendige kunnskaper om
loven. Ved en vurdering av dette har man da kommet til at den dokumentasjonen
burde skje gjennom å avlegge en prøve, slik jeg
har redegjort for.

De hensyn som representanten Høegh
her peker på, har vært fremme når man
har vurdert hvordan dette skulle gjennomføres, også hensynet
til merarbeid og andre problemer for kommunene dersom man skulle
valgt en annen løsning i den retning hun foreslår.
Og det er etter en avveining mellom disse forskjellige hensynene
at konklusjonen er blitt som den er blitt.

  Nå stiller man faktisk gjennom dette
skriftlige prøvekravet, som ikke er lovfestet, et strengere
krav til dem som skal få bevilling for å skjenke alkohol,
enn man gjør til leger fra EØS-området, som ikke
stilles overfor skriftlige krav om å dokumentere kunnskap
om norsk helselovgivning. Jeg er også kjent med at man
for å ta førerprøven får lov
til å ha med tolk, så jeg har vondt for å forstå hvorfor
departementet inntar denne negative holdningen.

Det kan godt tenkes at man hadde de beste grunner
for å gjøre dette da man laget forskriftene – for
det må altså være i forskriftene dette
står. Men når man nå får et
ganske grovt eksempel på en innvandrer som faktisk har greid å skaffe
seg sin egen arbeidsplass, som driver til kommunens tilfredshet,
der kommunen selv uttrykker forbauselse over at det faktisk må en
skriftlig prøve til – han har full støtte
i kommunen – syns jeg at departementet og helseministeren,
uansett hvor ny han er, burde stille seg åpen til å revurdere
saken. Det må være det minste vi må kunne
forlange.

 Jeg kan ikke gi meg inn på en vurdering
av de hensyn som ligger til grunn for bestemmelser som gjelder leger
fra EØS-området, annet enn at det, så vidt jeg
forstår, også der er et krav til arbeidsgiver om å se
til at de tilfredsstiller de språklige ferdigheter som
deres yrkesutøvelse krever.

For øvrig tar jeg imot det råd
som jeg fikk fra representanten, om å se nærmere
på den konkrete saken. Det skal jeg selvfølgelig
gjøre. Jeg vil samtidig si at dette jo ikke er uttrykk
for noen generell negativ holdning til dem som er i en slik situasjon
som her er beskrevet.





                

 Dette spørsmålet,
fra representanten Tor Nymo til sosialministeren, vil bli tatt opp
av Rita H. Roaldsen. Spørsmålet vil bli besvart
av helseministeren på vegne av sosialministeren.

 «Tall fra Statistisk sentralbyrå viser
at realverdien av G har økt med bare 24 pst. fra 1967 til
1998, mens realverdien av lønnen til de yrkesaktive har økt
med 62 pst. i samme tidsrom. Dette betyr at pensjonistenes inntekter
i betydelig grad har sakket akterut i forhold til inntektsutviklingen
ellers i samfunnet, noe som har ført til en uthuling av
folketrygden. 

Vil statsråden gå inn for å regulere
grunnbeløpet i takt med inntektsutviklingen for de yrkesaktive?»

 Det er riktig at veksten i grunnbeløpet,
og dermed i pensjoner med tilleggspensjon, gjennomgående
har vært noe lavere enn lønnsveksten i perioden
fra 1967 til 1998. I samme periode har imidlertid minstepensjonene økt
mer enn lønnsinntektene.

På 1990-tallet har veksten i grunnbeløpet
vært mellom 0,2 og 0,4 prosentpoeng lavere enn
lønnsveksten for sammenlikningsgruppene, som består
av privat ansatte i LO/NHO-området og offentlig
ansatte. Minstepensjonene har på samme tid økt
om lag på linje med gjennomsnittslønnen for sammenlikningsgruppene
for enslige pensjonister, og noe sterkere for pensjonistektepar.

Det er flere årsaker til at det ikke
har vært fullt samsvar mellom utviklingen i pensjoner med
tilleggspensjon og arbeidsinntekter. I flere av trygdeoppgjørene,
særlig på 1980-tallet og begynnelsen av 1990-tallet,
ble det tatt inn flere andre elementer enn regulering av grunnbeløpet i
oppgjørene. Det gjelder bl.a. bostøtteordningen,
garantipensjon for unge uføre og opptrapping av særtillegget. Dette
var etter ønske fra statens motparter i oppgjøret.

En lavere vekst i grunnbeløpet enn
i lønnsutviklingen over tid vil for det første
gi pensjonistene en dårligere inntektsutvikling enn yrkesaktive.
På lang sikt vil det føre til at pensjonene gir
lavere kompensasjonsgrad i forhold til tidligere arbeidsinntekt
enn tilsiktet. Dette er ikke ønskelig.

Stortinget vedtok derfor sist høst
en endring i retningslinjene for regulering av grunnbeløpet.
Det var i forbindelse med behandlingen av nasjonalbudsjettet for år
2000. I de nye retningslinjene heter det:

«Siktemålet
med reguleringen skal være å gi pensjonister med
folketrygdpensjon en inntektsutvikling om lag på linje
med utviklingen for yrkesaktive og i tråd med de prinsipp
og mål som er lagt til grunn for gjennomføringen
av det inntektspolitiske opplegget ellers.»

Tidligere het det at inntektsutviklingen skulle
være «om lag på linje med venta utvikling
for yrkesaktive». Endringen innebærer at både
den historiske og den forventede utviklingen i grunnbeløpet
i forhold til lønnsutviklingen skal vektlegges.

Nytt i retningslinjene er det også at
vurderingen av lønnsutviklingen foregående år
bl.a. skal baseres på gjennomsnittlig årslønnsvekst
for alle grupper under ett, og ikke bare på lønnsutviklingen
i LO/NHO-området og offentlig sektor.

Gjennom de nye retningslinjene er siktemålet
en klarere vektlegging av målet om parallell inntektsutvikling mellom
pensjonister og yrkesaktive. Et nær samlet storting gikk
imot en automatisk indeksering av grunnbeløpet i forhold
til en pris-/lønnsindeks.

Det er ellers opp til Stortinget etter forslag
fra Regjeringen å vedta regulering av grunnbeløpet
i folketrygden og økning i bevilgninger på statsbudsjettet
som følge av reguleringen.

Gunnar Breimo hadde
her overtatt presidentplassen.

 Jeg takker statsråden for svaret.

Som statsråden selv også var
inne på i svaret, har det vært en sterk underregulering
av grunnbeløpet i folketrygden i forhold til lønnsutviklingen
ellers i samfunnet. Da Stortinget i 1966 vedtok å innføre
folketrygden, var forutsetningen at man skulle regulere grunnbeløpet
i forhold til lønnsutviklingen i samfunnet. Det var også en forutsetning
at personer med midlere inntekt og full opptjening skulle få en
pensjon som tilsvarte 66 pst. av inntekten. I dag utgjør
den bare 53 pst. av inntekten.

Som statsråden sier i sitt svar, er
det rett at det er Stortinget som skal godkjenne det fremforhandlede
trygdeoppgjøret. Det er allikevel Regjeringen som har ansvaret for å forhandle
fram trygdeoppgjøret, og det er den som har ansvaret for å legge
fram rammen. Derfor vil jeg gjerne høre om statsråden ønsker å følge
opp de nye retningslinjene som Stortinget vedtok under behandlingen av
nasjonalbudsjettet for år 2000. 

 Jeg skal ikke gå konkret inn på de
forhandlinger som representanten her viser til, men jeg kan bekrefte
at Regjeringen selvfølgelig vil anlegge disse i samsvar
med de forutsetninger som Stortinget har fastlagt.





                

 Dette spørsmålet,
fra representanten Jørn L. Stang til sosialministeren,
vil bli tatt opp av representanten Harald T. Nesvik. Spørsmålet
vil bli besvart av helseministeren på vegne av sosialministeren.

  «Det statlige Vinmonopolet tilbyr
i dag kun 18 sterkølsorter til forbrukerne i Norge. Det
finske Alko tilbyr 90 sorter, mens det svenske Systembolaget
har hele 200 ulike sterkøltyper.

Synes statsråden det er god politikk
at det norske statsmonopolet kun kan tilby 9 pst. av sterkøltypene
i forhold til svenskenes monopoltilbud?»

  Jeg mener Vinmonopolet har en god politikk
på dette området fordi det innenfor de overordnede
mål for virksomheten utvikler sitt tilbud av sterkøltyper
i tråd med forbrukernes etterspørsel. Jeg vil
i denne sammenheng ikke legge spesiell vekt på antallet sterkølsorter
regnet i prosent av tilbudet i Sverige eller Finland. Derimot må Vinmonopolet
legge vekt på hva utenlandske og norske leverandører ønsker å tilby
på det norske marked.

Jeg vil legge til at «sterkøl» ikke
er det samme produktet i Norge, Sverige og Finland, og at dette
forholdet vil ha betydning for etterspørsel og tilbud.
I Norge omfatter «sterkøl» alt øl
som inneholder mer enn 4,75 volumprosent alkohol. Tilsvarende grense
i Finland er 4,70, mens det svenske Systembolaget har enerett til
salg av alt øl som inneholder mer enn 3,50 volumprosent
alkohol, dvs. også det ølet som i Norge vanligvis
kalles pils.

På henvendelse til Vinmonopolet har
jeg fått opplyst at det er stor forskjell på markedene
for sterkøl:

I Sverige solgte Systembolaget i 1999 ca. 130
millioner liter sterkøl fordelt på 200 merker,
dvs. ca. 650 000 liter pr. merke.

I Finland solgte Alko samme år ca.
17 millioner liter fordelt på 90 merker, dvs. ca. 190 000
liter pr. merke.

I Norge ble det i fjor solgt til sammen 582 000
liter sterkøl. Dette tallet inkluderer det såkalte
bestillingsutvalget og juleøl. De 18 merkene som står
i Vinmonopolets ordinære prisliste, solgte 320 000
liter, dvs. kun 18 000 liter pr. merke.

Tallene fra Vinmonopolet forteller at det faktisk
har større utvalg i forhold til salgsvolum enn de to andre
monopolene. Det norske markedet er lite, og Vinmonopolet opplyser
at det har problemer med å få tilbud fra grossistene.

Avslutningsvis kan jeg peke på at
det dominerende markedet for øl i Norge i dag er dagligvarehandelen,
som har et årlig salg på ca. 230 millioner liter øl
med inntil 4,75 volumprosent alkohol. Jeg har imidlertid ikke opplysninger
fra bransjen om hvor mange merker som tilbys her.

  Jeg takker statsråden for svaret,
og jeg er ikke så veldig overrasket over konklusjonen.
Den er nok i tråd både med hans eget partis politikk
og med den foregående regjeringens politikk, nemlig at
sterkølet skal være på Vinmonopolet. 

Det er ikke noe rart at man har problemer med å få tilbud
fra utenlandske leverandører, og det har litt å gjøre med
måten som denne typen produkt selges på i Norge. Det
er bl.a. vanskelig å få tak i de øltypene
som en del etterspør, og det er vanskelig når
man har et statlig vinmonopol som ikke selv tar initiativ til å tilby
sine kunder det som kundene ønsker.

Spørsmålet mitt, til helseministeren
i dette tilfellet, er om statsråden vil ta initiativ til å få utredet
hvorvidt sterkølet bør komme tilbake i dagligvarehandelen,
slik mange ønsker.

  Jeg kan jo for det første bekrefte
at mitt svar var i samsvar med mitt partis politikk på området.

Når det så gjelder det egentlige
spørsmålet, om jeg vil ta noe initiativ til å bringe
sterkølet tilbake i dagligvarehandelen, må jeg
svare at det for tiden ikke er en aktuell problemstilling for Regjeringen.

  Jeg legger merke til svaret fra statsråden
og synes det er trist at man ikke fra Regjeringens side i hvert
fall vil vurdere den situasjonen vi har når det gjelder
sterkøltyper. Det er ikke rart at man har problemer med å få flere
sorter sterkøl inn på Vinmonopolet med det begrensede
antall utsalgssteder som Vinmonopolet har. Vi har bl.a. fra vår
side et sterkt ønske om å få en større
utbredelse av vinmonopolutsalg, og ergo også større
muligheter for å få inn flere sorter av denne
typen produkter, for dette kommer ikke i tilleggssalg hos Vinmonopolet,
men går på bekostning av andre varesorter.

Mitt spørsmål blir nok en
gang til helseministeren: Hva er årsaken til at man ikke
vil vurdere å selge denne typen øl i dagligvarehandelen?
Har det noen spesielle negative effekter i forhold til det vanlige ølet? 

  Siden representanten i sitt første
spørsmål viste til situasjonen i Sverige og Finland,
vil jeg bemerke at man i dagligvarehandelen i Norge selger øl
av høyere alkoholgrad enn hva tilfellet er i både
Sverige og Finland. For øvrig mener jeg at den situasjonen som
man har i dag, med salg av norsk sterkøl gjennom Vinmonopolet,
er et resultat av en avveining av de forskjellige alkoholpolitiske
hensyn og også av forbrukerhensyn. 

Når det gjelder spørsmålet
om antallet vinmonopolutsalg, føler jeg at det er en annen
problemstilling enn den som er tatt opp når det gjelder
antallet sterkølmerker i de vinmonopolutsalg som vi har.





                

 Dette spørsmålet,
fra representanten John I. Alvheim til sosialministeren, vil bli
besvart av helseministeren på vegne av sosialministeren.

  Jeg stiller den ærede helseminister
følgende spørsmål:

«Bruk av narkose som behandling for
heroinmisbrukere har etter hvert fått større omfang
i enkelte europeiske land, ikke minst i Spania. Et opplegg med narkosebehandling
for narkomane var påtenkt ved Aker sykehus for en stund
tilbake, men ble stoppet av økonomiske grunner.

Vil statsråden medvirke til at det
tilbudet man hadde på trappene ved Aker sykehus om narkosebehandling
av heroinmisbrukere, blir iverksatt med finansiell støtte
av departementet?»

  Jeg er kjent med at det er enkelte stoffmisbrukere
som har store problemer med tradisjonelle avrusingsmetoder, og at
bruk av narkose ved avrusing i disse tilfellene kan synes relevant
ut fra et medisinsk-faglig synspunkt.

Oslo kommune mottar i år ca. 54 mill.
kr i ekstraordinært tilskudd fra departementet til tiltak
for rusmiddelmisbrukere. Kommunen har ikke søkt om midler
til å sette i gang avrusing med narkose. Det vil imidlertid
ikke komme innvendinger fra departementets side dersom det innenfor
den betydelige tilskuddsrammen prioriteres midler til et slikt tiltak.

For øvrig gav Sosial- og helsedepartementet
i 1999 et tilskudd på 500 000 kr til ITA AS, Individuelt
Tilpasset Avrusing, under stiftelse i Fredrikstad til etablering
av et senter for denne typen avrusing, som bl.a. kan innebære bruk
av nedtrapping med legemidler og/eller avrusing fra opiater
under narkose. Sentret vil kunne gi et tilbud også til
klienter fra Oslo.

  Jeg takker helseministeren for svaret, som
jeg ser på som svært positivt.

Behandling med hensyn til avrusing av heroinmisbrukere
og andre stoffmisbrukere med narkose ble tatt i bruk i Isted så tidlig
som i 1992, og denne behandlingsformen har spredt seg til alle kontinenter.
Et slikt behandlingstilbud finnes imidlertid ikke i Norge i dag,
utover det som det nå er opplyst om i Fredrikstad. Jeg
har kjennskap til at avrusing av stoffmisbrukere av ulike slag med
narkose har vært praktisert i Spania i flere år
med særdeles gode resultater. Behandlingen består
av tre-fire timers lett narkose med medikamentell og sosial oppfølging
over ni måneder. I Spania er resultatet 60 pst. rusfrihet
etter tolv måneder. Har departementet studert dette behandlingsopplegget
i Spania, og hvis ikke: Vil en gjøre det?

  Jeg gjentar igjen at vi fra departementets
side er positive innenfor de rammer som stilles til rådighet
for denne typen behandling, og vi vil i det videre arbeid også søke
all informasjon om og erfaring som er høstet med dette
i andre land, herunder i Spania.

  Jeg takker igjen for svaret.

Jeg må imidlertid beklage at det prosjektet
som var tenkt iverksatt ved Aker sykehus, ble stoppet, for vi burde
hatt et fyldigere og bedre tilbud enn det vi har i dag når
det gjelder narkosebehandling av narkomane.

Det som spesielt er fordelen ved denne typen
avrusing og behandling, er at denne formen kan brukes mot alle typer
stoffmisbruk, ikke bare ved avrusning fra opiater. Det er veldig
viktig, fordi de som ikke er opiatbrukere, har til dels også de
samme store problemene. Kostnadene ved denne behandlingen er relativt
lave, særlig sett i forhold til de kostnadene man har ved
MARIO, metadonprosjektet, på Ullevål, hvor kostnadene
etter min vurdering er urimelig høye. Og jeg vil spørre
helseministeren om han og hans departement vil gå inn og
se på kostnadene ved metadonprosjektet på Ullevål
på nytt.

  Jeg har merket meg de vurderinger representanten
Alvheim her har kommet med. Som det fremgår av hans kommentarer,
gjelder behandlingen både ved Aker og ved Ullevål
forhold innenfor Oslo kommune, og vi vil ta opp med Oslo kommune
de spørsmål som her er reist.





                

 Dette spørsmålet,
fra representanten Dag Danielsen til sosialministeren, vil bli besvart
av helseministeren på vegne av sosialministeren.

  Jeg tillater meg å stille følgende
spørsmål til sosialministeren, og som her i dag
besvares av helseministeren:

«Eldresentre er et populært
og viktig tilbud til de eldre. De har stor forebyggende betydning,
slik at for eksempel behovet for sykehjemsplasser reduseres. I mange av
Oslos bydeler skjæres det nå, i likhet med mange
av landets øvrige kommuner, ned på dette tilbudet.
Dette skjer fordi tilbudet ikke er lovpålagt. 

Hva vil Regjeringen gjøre for å sikre
eldresentrene?»

 Eldresentrene har vel 40 års tradisjon
i Norge, ikke minst båret oppe ved frivillig arbeid og
i samarbeid med frivillige organisasjoner. Eldresentrene ble opprinnelig
lansert som et tiltak for byer og tettsteder. De første
eldresentrene ble etablert allerede på 1950-tallet, men
det var først i 1980-årene at sentervirksomheten
for alvor skjøt fart. Fra 1979 til 1989 ble antall senter
nesten fordoblet. Tilbudet i sentrene varierer ut fra lokale forhold
og kommunenes ønske om å satse på tiltaket.

En undersøkelse gjort av Norsk gerontologisk
institutt i 1992, viste at andelen av driftsutgifter ved eldresentrene som
dekkes av kommunene, hadde avtatt fra år til år. Samtidig
viser statistikk fra Statistisk sentralbyrå for 1998 at
det har vært en økning i antall eldresenter med 100
nye senter på 1990-tallet. Utviklingen varierer noe fra
fylke til fylke. Det er kun to fylker som har hatt en nedgang i
antall eldresenter fra 1993 til 1998. I de øvrige fylkene
har det vært en økning fra 263 eldresenter i 1993 til
333 eldresenter i 1998.

I Oslo har antall eldresenter vært
stabilt i denne perioden. Det opplyses fra Oslo kommune at eldresentrene
er et fokusert område som kommunen vektlegger i det forebyggende
arbeidet. Tilpasning av eldresentervirksomheten skjer på lik
linje med andre tilbud, ut fra befolkningsutviklingen i den enkelte
bydel og i forhold til de økonomiske rammer. Med bakgrunn
i dette skjer det nedlegging av eldresenter i enkelte bydeler, mens
andre bydeler kan etablere nye eldresenter.

Økningen i antall eldresenter i løpet
av det siste tiåret skulle tilsi at kommunene vurderer
dette som et godt tiltak som de ønsker å satse
på. I tillegg vil jeg vise til at det i mange kommuner
har vært en bevisst satsing på frivillighetssentraler
som supplement til eldresenter.

På oppdrag fra Sosial- og helsedepartementet
har NOVA gjennomført et fireårig forsknings- og
utviklingsprosjekt om eldresenter. Prosjektet er gjennomført
i et samarbeid mellom NOVA, Universitetet i Oslo, geriatrisk avdeling
ved Ullevål sykehus og utvalgte eldresenter. Prosjektprogrammet
omfatter flere delprosjekter og har hatt som målsetting

		å medvirke til at eldresentrene
etter hvert blir et tilbud til alle hjemmeboende eldre i vårt
land

		å skaffe innblikk i situasjonen for brukere og
ikke-brukere av eldresentrene, spesielt med tanke på helse, livskvalitet
og funksjon

		å arbeide for et tettere samarbeid mellom eldresentrene og
kommunale myndigheter og styrke sentrenes plass i eldrepolitikken
på kommunalt nivå

		å arbeide for systematisk kompetanseoppbygging
i sentrene

Eldresenterprosjektet er nå avsluttet.
Det har gitt en god oversikt over hvordan eldresentrene driver,
og det er synliggjort gode modeller for etablering og drift av eldresenter.
Det vil fremover bli arbeidet med formidling av resultatene.

Jeg vurderer det imidlertid som lite aktuelt
med lovhjemling av eldresenter på nåværende
tidspunkt. Jeg tror vi bør være forsiktige med å lovhjemle
enkelttiltak og på den måten binde opp kommunene
til bestemte løsninger. Stabiliteten i Oslo og utviklingen
i resten av landet det siste tiåret, med nyetablering av
eldresenter, tilsier heller ikke at det er nødvendig med
lovhjemling.

  Jeg takker statsråden for svaret.

Nå var de data statsråden
refererte til her, fra 1993-98. Bakgrunnen for at jeg tok opp spørsmålet,
er at det har skjedd en dramatisk utvikling siden den tid, bl.a.
har f.eks. Oslo kommune blitt strupet, og eldrereformen har ikke
blitt fulgt opp med tilstrekkelige midler fra statens side. Jeg
fikk en følelse av at statsråden her på en
måte rygger baklengs inn i fremtiden når han ikke
tar innover seg den utvikling vi har sett den senere tid, som er
dramatisk. 

Noe av det positive med eldresentrene er denne
kombinasjonen av frivillig innsats og også en viss støtte
fra det offentlige. Statsråden svarte at det ikke var aktuelt med
lovhjemling av eldresenter, men jeg fikk ikke svar på hva
han vil gjøre for å imøtegå den
dramatiske utviklingen vi nå opplever. Vil han f.eks. iverksette
en tiltakspakke?

 Nå vil vi for det første
se nærmere på den utvikling som angivelig finner
sted for tiden, eller som har funnet sted i den aller nærmeste
fortid, og forsøke å få en bedre forståelse
av hvilke årsaker som ligger bak den. Det er eventuelt
i lys av det at den type ting som representanten her peker på,
vil bli vurdert.

  Jeg takker statsråden for det siste
svaret, som jeg opplevde som mer positivt enn det første.

Statsråd Tønne var bl.a.
veldig positiv i forrige spørretime når det gjaldt
tannpleie osv. for de eldre, og derfor har jeg et stort håp
om at det vil bli grepet fatt i dette. Dersom det ikke vil bli gjort,
tillater jeg meg å komme tilbake til saken ved en senere
anledning.

 Ønsker statsråden å svare? – Nei
vel.





                

  Dette spørsmålet
er utsatt til neste spørretime.





                

 Dette spørsmålet,
fra representanten Steinar Bastesen til fiskeriministeren, vil bli
besvart av miljøvernministeren på vegne av fiskeriministeren.

 Jeg har følgende spørsmål
til fiskeriministeren:

«Behovet for utbygging av fiskerihavner
er stort, og de bevilgninger som er foreslått, strekker
ikke til. Tilskudd til utbygging av fiskerihavner forutsetter egenandel
fra kommunen eller private. Slike anlegg planlegges derfor ikke
større enn behovet tilsier, og nytte-kost-effekten
er derfor stor. Omdisponering og kutt i midlene har redusert utbyggingstakten,
og anlegg som er igangsatt, må stoppes. 

Hva vil statsråden gjøre
for at denne utviklinga snus i positiv retning?»

 Det er riktig at det er et stort udekket behov
for fiskerihavner. Det er meldt inn til Kystverket ca. hundre havneprosjekter
for statlig bygging over kap. 1064 postene 33 og 45. Kommunene har videre
søkt om tilskudd på ca. 100 mill. kr
til havner over post 60. I tillegg er det et stort etterslep i vedlikehold
og reparasjonsarbeider.

Bevilgningen til fiskerihavner har steget fra
137 mill. kr i 1998 til 177 mill. kr i 2000, men
det er fortsatt et etterslep i forhold til St.meld. nr. 46
for 1996-97, Havner og infrastruktur for sjøtransport.

Stortingsrepresentant Bastesen sier at nytte-kosteffekten
av fiskerihavnutbygging er svært stor. Selv om det ikke
er noe klart tallmateriale som dokumenterer det, er jeg enig i dette,
og vil understreke at gode fiskerihavner og en effektiv sjøtrafikk
har stor betydning for utvikling av fiskerinæringen og
utløsning av det verdiskapingspotensialet som
ligger i denne næringen.

Det har i enkelte tilfeller vist seg nødvendig
med omdisponeringer som har redusert utbyggingstakten og ført til
midlertidig stans i anlegg som var satt i gang. Årsaken til dette
har først og fremst vært akutte stormskader på moloer.
I mange tilfeller må disse repareres så snart
som mulig for å gjenopprette sikre seilingsleder og liggeplasser
samt å unngå videre nedbryting. Stormene vinteren 1997-98
førte til at flere anlegg måtte utsettes.

I 1999 fullførte Kystverket i alt
ni fiskerihavnprosjekter, og i 2000 forutsettes det å få fullført
seks store prosjekter. I lys av de midler som står til
rådighet, sammen med ønsket om å oppnå kostnadseffektivitet
gjennom konsentrert drift, ble det kun startet opp fire nye prosjekter
i 1999. I 2000 er det forutsatt oppstart ved fem nye anlegg. Det
at det ikke startes opp flere nye prosjekter, har sammenheng med
at de prosjektene som Kystverket nå setter i gang, hver
især er av betydelig størrelse.

Kystverket har i løpet av de siste årene
gjennomført en rekke tiltak for å effektivisere
havneutbyggingen og unngå omdisponering og/eller
stopp i anlegg etter at de er satt i gang. Dette omfatter bl.a.

		bedre forundersøkelser
og planlegging før igangsettelse av anleggsdrift

		bedre kontroll av økonomi, framdrift og kvalitet 

		bedre planlegging og bruk av utstyrsparken

Fiskerihavnene og deres betydning for næringen
vil bli nærmere omtalt i Nasjonal transportplan.

  Jeg takker statsråden for svaret,
det var et brukbart svar hun hadde fått å lese
opp. Men jeg savnet virkelig noe konkret om hvordan problemet skal
løses økonomisk. Det sies ikke et ord om at det skal
bli mer penger. Det sies at det skal omtales i den transportplanen
som skal framlegges. Ja vel, men det må penger til for å løse
dette. Hundre prosjekter står på venteliste for å finne
sin løsning. Det snakkes om 100 mill. kr. Samtidig
debatteres det en ny, fjernstyrt togbane mellom Oslo og Fornebu.
Det er bare ett lite prosjekt av den vanvittige bruken av statens
penger i Oslo-området, mens distriktene og fiskerinæringen,
som skal løse sysselsettingen i framtiden, blir satt til
side. – Når vil pengene komme?

  Jeg vil i denne sammenheng ikke gå inn
på valgene mellom ulike viktige infrastrukturprosjekter,
bare peke på det jeg sa i mitt svar, at gode fiskerihavner
er svært viktig for fiskerinæringen og verdiskapingen.
Og jeg ser fram til at vi får anledning til å komme
tilbake til disse spørsmålene i Nasjonal transportplan.
Samtidig fortsetter bl.a. arbeidet med effektivisering av havneutbyggingen,
slik at dette viktige området kan prioriteres.





                

 Dette spørsmålet,
fra representanten Tor Nymo til fiskeriministeren, blir tatt opp
av Rita H. Roaldsen og blir besvart av miljøvernministeren
på vegne av fiskeriministeren.

  Jeg skal da ta opp følgende spørsmål
som er stilt til fiskeriministeren:

«Det er gjort kjent gjennom avisen
Finnmarken at garnfiskere i Varangerfjorden får ødelagt
næringsgrunnlaget fordi fjorden er full av sel og garnene
er fulle av krabber. Selen skremmer torsken på dypere vann.
Settes garnene der, blir de fulle av krabber. Ofte må hele
redskapen kastes. Flere av de yngre fiskerne har sagt at de ikke
kan drive med garnfiske mer.

Hva vil statsråden gjøre
i en slik situasjon?»

  Kongekrabben har som kjent vandret fra russisk
sone til norsk sone i Barentshavet, hvor den stadig brer seg lenger
vestover langs kysten fra Finnmark. Bestanden forvaltes i dag av
Norge og Russland i fellesskap, og uttaket av bestanden gjennomføres som
forskningsfangst, dette for å skaffe kunnskap om denne
nye arten, som utgjør et stort økonomisk potensial for
fiskerinæringen.

Etter hvert som kongekrabbebestanden har vokst
i norske farvann, har vi imidlertid opplevd økende problemer
med bifangst av kongekrabbe, særlig i garnfiske etter torsk.
Dette er en stor bekymring både for næringsutøverne
og fiskerimyndighetene.

Fra norsk side ser vi det som ønskelig å få økt
kvoten for kongekrabbe ytterligere. Vi har tatt dette opp gjennom
en formell forespørsel til russiske myndigheter. Spørsmålet
vil bli behandlet gjennom den blandete norsk-russiske fiskerikommisjonen,
hvor det tas sikte på et ekstraordinært møte
i juni.

Det gjøres videre en innsats for å dokumentere
bifangstproblemene og konsekvensene dette har for næringsutøvelsen.
Ikke minst arbeides det med å finne praktiske løsninger
på bifangstproblemene.

Problemene med bifangst i linefisket er lite
i forhold til i garnfisket etter torsk. I den senere tid har mange
fiskere også gått over til å bruke
pålesatt line, noe som ser ut til å bøte
på bifangstproblemene på en tilfredsstillende måte.

Alternative fangstmetoder kan være
løsningen i garnfisket. I en ny rapport fra Havforskningsinstituttet
vises det til svært positive resultater fra forsøk
med fløyting av garn og utprøving av torsketeiner.
I perioder av året vil bruk av torsketeiner være
et godt alternativ. Dette kan kombineres med bruk av fløytede
garn, dvs. garn som heves til ca. en halv meter over havbunnen.
Bruk av slike garn reduserer bifangsten av kongekrabbe betraktelig. Det
arbeides nå med å forbedre fangsteffektiviteten
på fløytede garn fordi fangsten av fisk blir redusert
med opp mot 50 pst. Dette problemet kan antakelig reduseres
ved å justere hvor høyt og hvor tett garnene skal
stå sammen.

På bakgrunn av disse lovende resultatene,
vil fiskeriministeren se på mulighetene for å bruke
offentlige tilskuddsmidler som kan hjelpe fiskerne til å utvikle
alternative redskaper og dermed få redusert problemet med ødelagte
garn og reduserte fangster.

Når det gjelder selplagen, vises det
til at kvoten for kystsel er økt og at det de senere årene
har vært etablert en erstatningsordning ved tap av garn
i forbindelse med selinvasjon langs kysten.

  Kystfiskerne i Finnmark har nå lidd
store økonomiske tap som følge av krabbeinvasjonen.
En fisker fikk over 2 000 krabber fordelt på 20 garn.
Og som sagt er det nesten håpløst å få krabbene
ut av garnene, så garnene må kastes. Da hjelper
det lite, som statsråden lover, at man skal forske og utvikle
nye redskap. Fiskerne har fått ødelagt en masse
redskap og garn, og de trenger økonomisk kompensasjon nå for å kunne
fortsette i næringen. Hvis ikke, står de uten
fangstredskaper og vil dermed lide store økonomiske tap. 

Hvilke konkrete tiltak vil fiskeriministeren
iverksette? Og: Vil man gi kompensasjon for ødelagte bruk?

  Utover de konkrete forslagene jeg nevnte i
svaret, vil jeg vise til at fiskeriministeren vil gå inn
i diskusjoner med næringsutøverne om disse forholdene
og se på hvordan vi på best mulig måte
kan angripe de utfordringene vi står overfor i forvaltningen
av kongekrabben i norske farvann.

I slutten av april reiser fiskeriministeren
til Finnmark, og vil benytte anledningen til å drøfte
alle disse spørsmålene med dem som er sterkest
berørt av bifangstproblemet.

  Statsråden sier at fiskeriministeren
vil ta initiativ til å reise til Finnmark for å møte fiskerne,
og det synes jeg er positivt. Vi håper at han da kan komme
med konkrete lovnader om økonomisk kompensasjon for de
skadene som er påført fiskerne der oppe.

Men når det gjelder krabben og kongekrabben
som en ressurs hvis den blir utnyttet bedre, skulle det ikke være noe
i veien for å øke kvotene nå. Norges
Naturvernforbund har også sagt at den ikke er fredet i
norske farvann, da den naturlig ikke hører til langs norskekysten.
Det burde derfor være mulig å få økt
kvotene, slik at man kan få fanget opp kongekrabben og
dermed redusert de store skadene og de følgene det får
for kystfiskerne.

  Jeg er helt enig i behovet for å øke
kvoten for fangst av kongekrabbe. Som jeg sa i svaret mitt, er dette
norsk politikk, og det arbeides videre i fellesskap med russiske
myndigheter for å få økt denne kvoten
ytterligere.





                

 Dette spørsmålet,
fra representanten Odd Einar Dørum til miljøvernministeren,
blir tatt opp av representanten Terje Johansen.

  «Støy omtales ofte som det gjenglemte
miljøproblemet. I en rapport fra Statistisk sentralbyrå i
1999 vises det for eksempel til at det i 1997 i Oslo var 95 000
personer som var utsatt for støy innendørs som
oversteg Miljøverndepartementets grenseverdier på 30
dB (A). Av disse var om lag 28 000 personer sterkt støyplaget.
Statens forurensningstilsyn (SFT) arbeider med en rapport om mulige
tiltak for støyreduksjon.

Når blir den ferdig og offentliggjort?»

  Jeg er enig med representanten Dørum
i at støy er et betydelig samfunnsproblem. Om lag
1,5 millioner mennesker er utsatt for støy ved boligen sin.
Støy varierer med sosial status. Unge og enslige forsørgere
med lav inntekt er mest utsatt for støy. Støy gir
redusert livskvalitet og kan gi helseproblemer. Det er derfor svært
viktig å få redusert støybelastningene
i    tråd med de målsettingene som er trukket
opp i    St.meld. nr. 8 for 1999-2000, som nå er til behandling
i Stortinget. 

Rapporten fra Statens forurensningstilsyn om
mulige tiltak for å redusere støy ble ferdig og
offentliggjort i februar i år. Rapporten er oversendt energi-
og miljøkomiteen i Stortinget, og den vil være
viktig i det videre arbeidet til Regjeringen når det gjelder
støyområdet.

  Jeg stiller altså dette spørsmålet på vegne
av Dørum, som i 1977 var saksordfører for støymeldingen.
Så vidt jeg har forstått, har faktisk ikke Stortinget
behandlet spørsmålet om støy etter den
gang. Men når nå statsråden gjør
oppmerksom på at rapporten er oversendt energi- og miljøkomiteen,
går jeg ut fra at komiteen vil behandle denne i forbindelse
med St.meld. nr. 8. 

Da vil jeg på vegne av Venstre si
til komiteen når de tar opp dette, at når det
gjelder de som er utsatt for støy – og det er
stort sett i arbeidslivet – bør man ta fatt i
dem som har de verste problemene, og ikke basere seg på gjennomsnittsindekser. 

For øvrig takker jeg statsråden
for opplysningen.

  Jeg vil bare legge til at jeg ser fram til
Stortingets behandling av støypolitikken i forbindelse
med stortingsmeldingen, og jeg ser også fram til å følge
opp det arbeidet videre.





                

  Dette spørsmålet
er trukket tilbake.





                

 Dette spørsmålet,
fra representanten Ågot Valle til justisministeren, vil bli tatt
opp av representanten Lisbet Rugtvedt.

 Jeg tillater meg å stille følgende
spørsmål til justisministeren: 

«Det er nå kraftige protestar
i Europa på eit verdsomspennande amerikansk avlyttingsnettverk.
Echelon-nettverket driv, ifølgje tidlegare CIA-sjef R.
James Woolsley, med spionasje mot mellom anna europeisk industri.
Andre kjelder hevdar at også regjeringar og politiske miljø vert
overvaka. 

Kan statsråden klargjere kva den norske
regjeringa veit om Echelon, og kan det eventuelt vere aktuelt å be om
ei forklaring frå amerikanske myndigheiter om kva Echelon
er, og kva det vert brukt til?»

  Påstander om at USA driver avlytting
av kommunikasjon i Europa, ble allerede i 1998 fremsatt i en rapport
som ble forelagt EU-parlamentet. Justisdepartementet gikk den gang
gjennom rapporten og kom fram til at norske interesser ikke ble
berørt på en slik måte at det var grunnlag
for å ta dette opp med myndighetene i USA.

Presseoppslagene om Echelon i forrige uke gjorde
at man fra departementets side ønsket ytterligere informasjon
om de påstander som er fremsatt. Departementet har derfor
bedt ambassaden i Washington om å fremskaffe nødvendig
bakgrunnsinformasjon om systemet Echelon, herunder eventuell beskrivelse
av systemet i offisielle amerikanske rapporter.

En tilsvarende henvendelse er sendt til EU-delegasjonen
i Brussel, der departementet ber om å bli orientert om
EUs behandling av spørsmål knyttet til Echelon,
og departementet er så langt blitt orientert om at en komite
i EU-parlamentet har gjennomført en undersøkelse
med tittelen «The European Union and Data Protection».
Det er foreløpig ikke kjent hvordan denne undersøkelsen
vil bli fulgt opp. 

Man skal imidlertid være oppmerksom
på at alle med tilgang til nødvendig teknologi
kan avlytte kommunikasjon som ikke er kryptert. Både i
Norge og i andre land arbeides det derfor aktivt med å finne
fram til hensiktsmessige sikkerhetsløsninger i elektroniske
kommunikasjonssystemer. 

Justisdepartementet samarbeider for tiden med
Nærings- og handelsdepartementet og andre berørte
departementer med sikte på å igangsette et interdepartementalt arbeid
der et sentralt tema vil være bruk av kryptering for å ivareta
borgernes og næringslivets behov for sikker kommunikasjon.

  Jeg takker justisministeren for svaret. 

Det er positivt at Regjeringen nå aktivt
går ut og søker informasjon om Echelon. Mistanken
mot Echelon dreier seg bl.a. om at amerikansk etterretning kanskje
bidrar med informasjon som kan gi amerikansk næringsliv
konkurransefortrinn framfor europeisk. 

Tysk etterretning gikk allerede i 1998 ut og
advarte tysk næringsliv mot avlytting, og har gitt råd
om beskyttelse i forhold til dette. Justisministeren var inne på hva som
gjøres for å redusere sårbarheten på norsk
side overfor norsk næringsliv, men jeg vil gjerne høre
om det kan være aktuelt – før dette arbeidet
er ferdig – å gå ut med advarsler vedrørende
den informasjonen som kommer fram under Regjeringens undersøkelser
knyttet konkret til Echelon. 

  Det har jo for så vidt allerede gjennom
pressen vært en del informasjon om at det er mulig å avlytte
kommunikasjon som går gjennom luft. For øvrig
syns jeg det er mest naturlig å avvente i hvert fall det
arbeidets igangsettelse. Det blir en del av arbeidet å vurdere
om det er grunn til – og i så fall på hvilken måte
og med hvilket innhold – å gå ut med
informasjon bl.a. til norsk næringsliv.

  Jeg takker igjen justisministeren for svaret.

Det som har kommet fram gjennom pressen om Echelon,
reiser en del interessante problemstillinger knyttet til moderne
etterretning, for å kalle det det. Storbritannia skal ha
gitt uttrykk for at å passe på nasjonens økonomiske
velvære kan være en legitim grunn for overvåking
på linje med rikets sikkerhet. Hva er justisministerens
syn på dette?

  Da tror jeg faktisk justisministeren er nødt
til å krype til korset og si at det er av de spørsmålene
justisministeren ikke har tenkt nøye nok igjennom til at
jeg allerede nå har lyst til å svare på det
i Stortinget.





                

  Det foreligger ikke noe referat.





                    
                    
                    

