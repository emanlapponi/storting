 Representanten Jan Simonsen har tatt opp det forslaget han refererte til, og også endret det til et oversendelsesforslag.




Jeg er kanskje litt forundret over den vendingen denne debatten fikk, men jeg skal ikke forundre meg lenge over det.




Representanten Simonsen viser nå til et brev fra fylkesordføreren i Rogaland. Det er vel og bra, men jeg synes det er vanskelig for en komite å legge et slikt brev til grunn. Vi er nødt til å forholde oss til det svaret som vi har fått fra statsråden. Hvis ikke det svaret medfører riktighet, må det være noe statsråden får rydde opp i.




Nå har Simonsen gjort forslaget om til et oversendelsesforslag, og Arbeiderpartiet kan godt støtte et slikt oversendelsesforslag.




 Flere har ikke bedt om ordet til sak nr. 7.

(Votering, se side 2235)





                    

  Under debatten har Jan Simonsen satt fram
et forslag. Forslagsstilleren har under debatten bedt om at forslaget
gjøres om til et oversendelsesforslag. Forslaget lyder
i endret form:

«Det henstilles til Regjeringen å foreta
en gjennomgang av statens kjøp av behandlingsplasser i
utlandet, både til pasienter med hudsykdommer
og til pasienter med leddgiktsykdommer og muskel- og skjelettlidelser,
og i denne gjennomgangen vurdere rapporten fra fagmiljøet
i Helse Vest om behandling og rehabilitering av mennesker med kronisk
leddsykdom og muskel- og skjelettlidelser
ved Dødehavet.»

Presidenten foreslår at dette forslaget
oversendes Regjeringen uten realitetsvotering. – Det anses
vedtatt.

Komiteen hadde innstillet:

Dokument nr. 8:50 (2004-2005) – forslag
fra stortingsrepresentant
Jan Simonsen om å godkjenne gratis behandlingsopplegg
ved Dødehavet for pasienter med revmatisme og muskel- og
skjelettlidelser – avvises.

Votering:

Komiteens innstilling bifaltes enstemmig.


                    
                    

