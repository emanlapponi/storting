 Representanten May Hansen har tatt opp det forslaget hun selv refererte.




 Når Stortinget i dag vedtar Regjeringas forslag til bruk av karantene for politisk ledelse i departementene, er det et naturlig og riktig neste skritt etter de reguleringene som har vært gjort de siste årene. Det finnes ingen gode grunner til at dagens karantenebestemmelser for embets- og tjenestemenn ikke skal omfatte politisk ledelse.




Venstre er tilfreds med at både regjering og storting er enige i at det trengs bestemmelser for dette, og at ikke alle bedømmelser av den enkeltes integritet i overgangen mellom ulike roller overlates til den berørte sjøl. Erfaring har vist at sjøljustis i slike situasjoner ikke er nok.




Norge er et lite land, og det hender at samme person inntar ulike plasser rundt det samme bordet. Det i seg sjøl trenger ikke å være en belastning, men det er viktig at det er oppmerksomhet og spilleregler rundt integritet og rollespørsmål. Det særegne ved å sitte i politisk ledelse i et departement er bl.a. det brede kontaktnettet og den omfattende innsikten i politiske mål og strategier man faktisk får. Slik kunnskap kan være følsom når personer med inngående innsikt går rett fra politiske stillinger til næringslivet eller til interesseorganisasjoner med oppgaver innenfor det samme eller beslektede saksfelt. For Venstre har dette alltid vært en viktig sak. Vi har vært pådrivere for å få på plass retningslinjer for politisk ledelse i departementene og for embets- og tjenestemenn, og vi var den første forslagsstilleren i denne salen på dette området.




Både politikere og sentrale embetsmenn er avhengige av tillit. Eksempler på uheldige overganger på 1990-tallet viste at det var behov for å rydde opp i dette. En politisk stilling er en ombudsrolle. Medlemmer av politisk ledelse er ombudspersoner på vegne av norske borgere. Det er disse ombudspersonene sammen med Stortingets representanter som på vegne av folket skal legge premisser for samfunnsutviklingen. Politisk ledelse vil ofte ha inngående kjennskap til politisk lagte strategier og målsettinger og vil også i mange tilfeller få større tilgang på sensitiv informasjon enn embetsverket. Derfor er det naturlig at det er samme regler for embetsmenn og politikere.




Forslaget om å etablere et uavhengig utvalg som kan komme sammen ved behov, vil bare forsterke den tilliten som de nye karantenebestemmelsene innbyr til. Når vanskelige situasjoner oppstår, kan det være en styrke for den berørte person og for den stillingen vedkommende skal inn i, å bli vurdert av et slikt utvalg. Når disse karantenereglene nå kommer på plass, vil det gagne alle parter, og det vil bidra til å styrke tilliten til både politikere, embetsverk, næringslivet og interesseorganisasjonene, som vårt demokrati er avhengig av.




 Jeg er glad for at et samlet storting slutter seg til alle de viktige spørsmålene som er reist i denne stortingsmeldingen.




Innføringen av karanteneregler også for sentrale politikere i regjeringsapparatet vil være ett av flere spørsmål Stortinget denne våren diskuterer og tar stilling til som bidrar til å styrke tilliten til det politiske systemet. I en tid hvor det også er press mot denne type samfunnsinstitusjoner, er det viktig å tenke etter føre var-prinsippet og å bidra til at det ikke skal reises tvil om og stilles spørsmål om tilliten til vårt politiske system. Dette er et viktig bidrag, og jeg er som sagt glad for den enstemmige tilslutningen dette forslaget får.




Jeg har bare lyst til å kommentere forslaget fra SV. Det vil alltid være en avveining hvor grenser skal settes. Vi har vurdert at vi innenfor en ramme på inntil seks måneder i så stor grad svekker verdien av å ha detaljert sakkunnskap at vi ivaretar det som har vært intensjonen i det forslaget vi har fremmet overfor Stortinget. Det er viktig at vi i demokratiet vårt ikke legger hindringer i veien for å rekruttere bredt, og vi skal ikke iverksette tiltak som av enkelte vil kunne oppfattes som en unødvendig hindring for å kunne delta i politisk aktivitet i kortere eller lengre perioder. Det er ikke demokratiet vårt tjent med. Det innebærer altså at når vi legger begrensninger på en aktivitet etter ansettelse enten i embetsverket eller i en politisk stilling i regjeringssystemet, må vi også avveie hensynet til arbeidstakeren eller politikeren. Vi har foretatt nettopp den balanseringen og avveiningen i det forslaget vi har kommet til Stortinget med. Jeg er også opptatt av, helt uavhengig av hvor grensene måtte settes, at de som går inn i en politisk stilling, i alle fall har en forutsigbarhet. SVs forslag oppfatter jeg altså som et forslag som innebærer at man faktisk ikke når man går inn i en stilling, vet hva grensen for en mulig karantenetid vil være. Det mener jeg er uheldig i forhold til de interessene for arbeidstakeren og for politikeren som også skal ivaretas.




 Det blir replikkordskifte.




 Jeg er langt på vei enig med statsråden i at det er viktig at man i utgangspunktet vet hvor lang karantenetiden skal være, men fra SVs side mener vi at det har vært saker i Norge hvor karantenetiden helt klart burde ha vært lengre. Det vi har lagt inn et forslag om, er at det skal nedsettes et utvalg som skal vurdere disse sakene fra sak til sak, at det er dette utvalget som skal vurdere karantenetiden i helt spesielle sitasjoner.




 Ønsker statsråden å svare på det?




 

(fra salen): 

Nei.




 Flere har ikke bedt om ordet til replikk.




Flere har heller ikke bedt om ordet til sak nr. 1.

(Votering, se side 2233)





                    

  Under debatten har May Hansen satt fram et
forslag på vegne av Sosialistisk Venstreparti. Forslaget
lyder:

«Stortinget
ber Regjeringen endre reglene slik at karantenetiden for
politisk ledelse og embets- og tjenestemenn kan gå utover
6 måneder hvis utvalgets vurdering er at karantenetiden
bør forlenges.»

Votering:

Forslaget fra Sosialistisk Venstreparti ble med 87 mot 14
stemmer ikke bifalt.

(Voteringsutskrift kl. 12.47.10)

Komiteen hadde innstillet:

St.meld. nr. 23 (2004-2005) – om bruk
av karantene for politisk leiing i departementa ved overgang til
stilling utanfor staten – vedlegges protokollen.

Votering:

Komiteens innstilling bifaltes enstemmig.


                    
                    

