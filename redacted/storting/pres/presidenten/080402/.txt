 Den innkalte vararepresentant for Finnmark fylke, Kirsti 

Saxi

, har tatt sete. 

Representanten Ingebrigt S. Sørfonn
vil framsette et representantforslag. 

 På vegner av Hans
Olav Syversen og meg sjølv har eg gleda og æra av å setja
fram eit forslag om skjerpa strafferamme for grov konkurransekriminalitet.

 Representanten Per Sandberg vil sette fram et
representantforslag. 

 På vegne av representantene Bård
Hoksrud, Arne Sortevik og meg selv fremmer jeg forslag om eventuell implementering
av «datalagringsdirektivet» i norsk lov. 

 Representanten Olemic Thommessen vil framsette et representantforslag.

 På vegne av representantene Gunnar Gundersen, Peter Skovholt Gitmark
og meg selv vil jeg fremsette et forslag om å utrede prinsippet om
åpne tv-nett. 

 Forslagene vil bli behandlet
på reglementsmessig måte. 





                    
                    
                    

  Stortinget
mottok mandag meddelelse fra Statsministerens kontor om at følgende
statsråder vil møte til muntlig spørretime: 

Erik Solheim 

Knut Storberget 

Trond Giske 

De annonserte regjeringsmedlemmer er til
stede, og vi er klare til å starte den muntlige spørretimen.

De representanter som i tillegg til de forhåndspåmeldte
ønsker å stille hovedspørsmål, bes om å
reise seg. - 

Vi starter da med første hovedspørsmål,
fra representanten Jan Arild Ellingsen. 

 Jeg har et spørsmål
til justisministeren. 

Den 14. januar i år kommer til å
være en merkedag i lang tid, og den vil være merket med sorg,
ikke minst ut fra at en norsk journalist ble drept i Kabul. 

VG har
i går og i dag kjørt en artikkelserie hvor det er vist til
hvor sentrale regjeringsmedlemmer oppholdt seg, hva de faktisk gjorde under
dette angrepet, og jeg regner med at flere enn meg stiller spørsmål
ved seriøsiteten i det som tilsynelatende har skjedd innenfor Regjeringen.
Siden forsvarsministeren ikke er her, mens justisministeren er her, vil
mitt spørsmål gå til justisministeren. 

Justisministeren
har jo det operative ansvaret for livvaktene til utenriksminister Jonas
Gahr Støre gjennom Politiets sikkerhetstjeneste. Det som VG hevder
i dag, er at mens statsrådens eget mannskap fra PST kjempet med livet
som innsats for å beskytte statsrådens regjeringskollega utenriksminister
Jonas Gahr Støre, holdt statsråd Storberget på med noe
som jeg ser som et klart privat anliggende, nemlig å ta en jegerprøve.
Statsråden ser det muligens som fornuftig å foreta en slik type
prioritering. For oss andre framstår dette som heller merkverdig.

Mitt konkrete spørsmål til statsråden vil være
som følger: Ser statsråden det som f.eks. moralsk fornuftig
å foreta denne type prioritering, altså med andre ord å
holde på med private anliggender mens hans eget mannskap faktisk kjempet
med livet som innsats? 

 La meg først
bare redegjøre for litt av hva som skjedde den 14. januar når
det gjelder 

min

 rolle i dette. 

Dette var
jo noe som ble varslet oss tidlig fra Kabul, og PST fikk også tidlig
varsel om det som skjedde der nede. På bakgrunn av de opplysninger
som kom til Norge, ble det umiddelbart satt ned krisestab i Utenriksdepartementet,
slik at det var Utenriksdepartementet som håndterte krisen rent faktisk.
Det ble ikke lagt opp til at jeg som justisminister utover kvelden eller
natta skulle være i departementet; det så vi ikke som nødvendig.
Så med hensyn til representanten Ellingsens spørsmål
er det ikke slik at vi la opp til at jeg ikke kunne ha private gjøremål
i løpet av dette døgnet, til tross for det som skjedde i Kabul.
Det gjelder bl.a. mine omsorgsforpliktelser, det gjelder bl.a. det forhold
at jeg også skulle tilbringe kvelden hjemme. 

Så er det
riktig at jeg i løpet av denne kvelden ble kjørt til Giskehagen
i Oslo, jeg tror kl. 20.55 på kvelden, og avla teoretisk jegerprøve
- ikke skytterprøve som noen vel har yndet å framstille det
som - i tre kvarter. I løpet av disse tre kvarterene satt det altså
krisestab i Utenriksdepartementet. De hadde fått løpende informasjon.
De nødvendige avklaringer ble også tatt i forhold til mitt
departement og mitt ansvarsområde. Det var faktisk ikke der og da
så mye vi kunne gjøre for å gripe inn i situasjonen i
Kabul, og jeg ble gitt løpende informasjon om dette. Jeg deltok også
- for ordens skyld - i en debatt samme kveld i Redaksjon EN som hadde et
annet tema enn det som pågikk nede i Kabul, uten at det har avstedkommet
reaksjoner i ettertid. 

 Jeg takker for det jeg vil
kalle redegjørelsen fra statsråden. 

Jeg registrerer
at statsråden ikke svarer på det jeg faktisk spør om.
Mitt spørsmål var ganske enkelt om statsråden ikke ser
noen moralske betenkeligheter i sitt eget handlingsrepertoar. Mens hans
egne mannskaper faktisk kjempet for å ivareta livet og sikkerheten
til utenriksministeren, velger statsråden å prioritere klart
private anliggender, det være seg i Giskehagen eller andre steder.

Det er selvfølgelig en prioritering som statsråden står
fritt til å gjøre, men jeg er jo litt overrasket over at statsråden
ikke utviser større ydmykhet i forhold til hva slags signal han faktisk
sender ut til andre - det være seg til sine egne medarbeidere i Justisdepartementet
eller og kanskje ikke minst til sine egne velgere og resten av befolkningen,
som faktisk forventer at når kriser oppstår, gjør enhver
ansvarlig statsråd det som forventes. Jeg tror mange vil stille seg
hoderystende til den type prioritering som her er foretatt. 

Da stiller
jeg spørsmålet på nytt: Er det slik at statsråden
ville gjort akkurat det samme på nytt hvis en tilsvarende situasjon
skulle oppstå? 

 Jeg ser ikke noe moralsk
forkastelig i mine handlinger i løpet av dette døgnet. Jeg
foretok jo også en rekke private gjøremål etter at denne
jegerprøven ble avlagt. Jeg dro hjem og tok meg av mine nærmeste,
men jeg ble fortsatt holdt løpende orientert om situasjonen, slik
at de nødvendige grep som måtte tas i forhold til den krisesituasjonen
som oppstod, ble tatt. Jeg mener også at de gjennomganger vi har hatt
av denne situasjonen, ikke viser at det var noe i forhold til særlig
Utenriksdepartementets håndtering der og da, utover det som har kommet
fram i høring i kontroll- og konstitusjonskomiteen, som man kunne
ha gjort annerledes. 

Det er jo maktpåliggende for oss som sitter
i ledelsen i departementene, nettopp å få løpende informasjon
og nettopp sørge for at de viktige avklaringer som skal foretas i
slike krisesituasjoner, blir foretatt. Jeg kan ikke se at mine bevegelser
denne kvelden rokket ved det. 

 Det blir oppfølgingsspørsmål
- Solveig Horne. 

Presidenten vil opplyse om at han lurte lenge på
om han preges så mye av elde at han hører dårlig, og
har sjekket det opp. Til alles trøst som har hørt like dårlig:
Det er noe feil med lydanlegget der spørreren står. Men vi
prøver å ordne det. 

 Da jeg leste VG
i går, trodde jeg først det var en aprilspøk. Men når
vi leser VG i dag, ser vi at det var det ikke. 

Når det gjelder
situasjonen rundt den terrorhandlingen som var i Kabul, har vi sett i media
i ettertid at den var veldig kaotisk og uoversiktlig. I slike situasjoner
kreves det full oppmerksomhet fra den politiske ledelsen. Dette fordi slike
situasjoner kan kreve umiddelbare tiltak for å beskytte liv og helse
for norske borgere. 

Det å delta på et jaktkurs er meget
spesielt å gjøre på Statsministerens kontor. Jeg vil
gjenta representanten Ellingsens spørsmål, for jeg føler
at statsråden i grunnen ikke har svart på det. Ser ikke statsråden
galskapen i det å delta på et jegerkurs på Statsministerens
kontor, når man har en slik situasjon som man hadde i landet? 

 Hvis man tenker på den 14. januar, så var vi ikke på
Statsministerens kontor, for det første. Som jeg redegjorde for i
svaret til representanten Ellingsen, avla vi en teoretisk prøve knyttet
til jegerkurset. For min del innebar det at jeg avbrøt denne kurskvelden
for bl.a. å delta i NRK i en debatt som ikke handlet om Kabul, og
dro da for å avlegge denne prøven kl. 20.55 i stedet for å
dra hjem. Så brukte jeg tre kvarter på å avlegge denne
prøven. Jeg tror jeg var hjemme ca. klokken 22. Jeg mener også
å erindre at jeg hadde én kontakt med departementet etter det.

Jeg står fast ved at det opplegget som ble lagt, særlig
i forhold til det ansvarlige departement som skulle håndtere denne
krisen, Utenriksdepartementet, var fullt ut forsvarlig. Og den informasjon
og de bevegelser som vi foretok i Justisdepartementet, var fullt ut forsvarlige
ut fra den situasjonen vi var i. 

 Flere har ikke
bedt om ordet til oppfølgingsspørsmål. 

Vi går
til neste hovedspørsmål. 

 Mitt spørsmål
går til kulturministeren. 

Igjen ser vi at tibetanernes kamp
mot en brutal overmakt er i alle medier. Igjen ser vi at et undertrykkelsesapparat
som noen av oss kanskje hadde skjøvet på avstand og kanskje
hadde glemt fordi det har vært stille om det en stund, er mobilisert,
og igjen ser vi at samtale og kommunikasjon er erstattet med vold og overgrep.

Mediebildet handler om tibetanernes kamp, som vi har kjent i mange
tiår, men de er egentlig bare et bilde på en større kamp
som handler om menneskerettigheter, som handler om hvordan minoriteter blir
behandlet i en av verdens store supermakter, nemlig Kina, en makt som har
en økonomisk slagkraft, en politisk slagkraft og etter hvert også
en militær slagkraft som gjør seg dramatisk gjeldende på
den internasjonale arena. Tibetanernes åndelige leder Dalai Lama har
bedt om dialog, har bedt om møte med kinesiske myndigheter og har
blitt nokså bryskt avvist. Amnesty signaliserer at De olympiske leker
snarere har bidratt til en innstramming av maktbruk enn den åpningen
som IOC var lovet, og som antakelig er en del av IOCs kontrakt. Jeg har
merket meg at IOC-medlem Gerhard Heiberg, som jo er IOCs fremste talsmann
i Norge, sier at menneskerettighetssituasjonen i Kina er blitt bedret gjennom
de siste årene. Jeg har også merket meg at han trekker litt
på i hvilken grad og på hvilke måter han vil ta opp dette
med kinesiske myndigheter. 

Er statsråden enig i Gerhard Heibergs
vurdering, at menneskerettighetssituasjonen har blitt bedre i Kina? 

 La meg først si at jeg deler representanten
Thommessens syn på at situasjonen i Tibet er alvorlig, at det er uakseptabelt
at kinesiske myndigheter bruker vold overfor egen befolkning, at ytringsfrihet,
religionsfrihet og minoritetsrettighetene må ivaretas, og at vi også
har et ansvar for å bidra til dette. Dette er ikke indre anliggender
i Kina, dette er noe som angår oss alle, og Utenriksdepartementet
jobber gjennom sine kanaler, bl.a. ved møter med den kinesiske ambassadøren
til Norge, for å gjøre det klart hva Norge mener om det. Så
mener jeg at også sivilsamfunnet, det øvrige samfunnet utenfor
myndighetene, kan bidra til en god utvikling i Kina. Et stort idrettsarrangement,
kanskje verdens største, nemlig sommer-OL, som arrangeres i Kina,
vil jo sette flomlys på Kina, ikke bare idrettslig, men også
når det gjelder forholdene i landet. Jeg mener vi skal bruke den anledningen
til å si hva vi forventer av grunnleggende menneskerettigheter i verdens
mest folkerike land. Jeg mener IOC også må stille krav og gjøre
dette klart overfor kinesiske myndigheter. Jeg kjenner jo ikke i detalj
hvilken kommunikasjon som foregår mellom IOCs ledelse og kinesiske
myndigheter, men jeg føler meg trygg på at Gerhard Heiberg
også deler de oppfatningene vi har om situasjonen i Kina. Det går
helt sikkert an å beskrive utviklingen der på forskjellige måter.
Noe har blitt bedre: Mange mennesker er løftet ut av materiell fattigdom.
Ny teknologi - Internett, mobiltelefoner osv. - gjør det vanskeligere
for myndighetene å hindre informasjon utenfra. - På andre områder
kan det ha blitt verre. 

Vi må bidra til at Kina tar ansvar
for menneskerettighetene, og bruke den anledningen som et sommer-OL er,
til å få det budskapet tydelig fram til kinesiske myndigheter.

 Jeg takker for svaret. 

Jeg er selvfølgelig helt enig i
at vi må bruke anledningen. Spørsmålet er bare hvordan
vi bruker den. Hvilke virkemidler har vi? På hvilken måte kan
vi som myndighet i vårt land kommunisere en holdning i og for seg
uavhengig av det idrettslige i dette? For det er et selvstendig poeng -
det er jeg enig med statsråden i - at idretten her gir en mulighet.

Vi ser nå i det internasjonale samfunnet at fremtredende politikere
i mange land har tatt til orde for iallfall to spor når det gjelder
denne kontakten. Det ene er systematisk å møte Dalai Lama og
oppfordre kinesiske myndigheter til å gjøre det samme. Det
andre som har kommet frem blant fremtredende politikere - iallfall i den
vestlige verden - er å utebli fra åpningsseremonien, som myndighet.
Jeg vil spørre om statsråden vil bidra til at Regjeringen tar
initiativ også internasjonalt for å koordinere dette, slik at
vi kan fremstå i en større sammenheng enn bare det Norge som
ensom svale i dette - så å si - kan makte. 

 Jeg tror
i hvert fall at det er viktig å skille mellom hva vi som politikere
og myndighet gjør, og hva vi skal pålegge idrettsutøvere
å gjøre: Vi skal la idrettsutøvere være idrettsutøvere,
og så skal vi være politikere. 

I forhold til hva slags
situasjon det er i et regime, går det selv for idrettsarrangører
selvsagt en grense for hvor man kan ha et idrettsarrangement, men det er
idretten selv, ved Idrettstinget, som bestemmer om man skal delta i OL eller
ikke. Det er det verken storting eller regjering som bestemmer. 

Jeg mener at spørsmålet om vi som politiske ledere f.eks. skal
utebli fra åpningsseremonien, er veldig avhengig av hva slags utvikling
vi ser i Kina og i Tibet spesielt i tiden fram til OL. Vi har f.eks. bedt
om å få sende norske diplomater inn i Tibet for å få
kartlagt hva som faktisk har foregått der. Hvordan kinesiske myndigheter
reagerer på det presset som nå ligger på dem fra det internasjonale
samfunnet, tror jeg også vil være avgjørende for hvordan
politiske ledere forholder seg til OL. Så dette vil vi følge
tett opp i tiden framover. 

 Det blir oppfølgingsspørsmål
- først Erna Solberg. 

 Jeg er enig med statsråden
i at vi skal skille mellom idrett og politikk. Samtidig er det ingen tvil
om at OL i Beijing brukes politisk av kinesiske myndigheter - som en form
for aksept i det internasjonale samfunnet av den kinesiske utviklingen de
siste årene. Man setter da indirekte et godkjentstempel hvis man ikke
tar opp også gjennom idrettsorganisasjoner de demokrati- og menneskerettighetsutfordringer
som vi nå ser faktisk er økende i Kina. 

Jeg lurer på
om statsråden har tenkt å ha noen dialog med norsk idrettsbevegelse
om dette, for ett av spørsmålene som kommer opp nå, er
om det under hele OL vil være fri adgang for journalister til hele
Kina slik kinesiske myndigheter definerer Kina, dvs. at det i denne perioden
vil være fri adgang til Tibet for journalister. Vil statsråden
ta dette opp? 

 Vi har allerede hatt en dialog
med Idrettsforbundet og også med Gerhard Heiberg. Dette at pressen
som skal dit og dekke OL - mange tusen journalister, kanskje opp til 30 000
- også får skrive om andre samfunnsforhold, får reise
i Kina og får snakke med mennesker, har vært et viktig krav
fra IOC, et krav som vi forutsetter at man holder fast på. 

Det er helt riktig som representanten Solberg beskriver det, at det fra
Kinas side er knyttet tung prestisje til dette OL. Det er på en måte
Kinas endelige inngang som en superstat i verden - det snakkes om «The
Perfect Games». Men vi må fortelle kinesiske myndigheter at
det blir ingen perfekte leker uten at man samtidig blir en del av det internasjonale
samfunnet også når det gjelder ytringsfrihet, menneskerettigheter
og minoritetsrettigheter. Det er den virkelige inngangsportalen til aksept
i det internasjonale samfunnet. 

Det tar tid å forandre et stort
land som Kina, men vi bør så langt vi formår, bruke OL
til å bidra til den utviklingen. 

 Morten
Høglund - til oppfølgingsspørsmål. 

 Det har vært et betydelig press mot Kina i mange år, ikke
minst etter at de fikk OL. Norge har f.eks. en egen menneskerettighetsdialog
med Kina. Amnesty rapporterer i dag at menneskerettighetssituasjonen i forkant
av OL ser ut til å være verre enn den har vært på
lenge. 

Statsråden har selv sagt, ifølge pressen, at
han vil ta opp brudd på menneskerettighetene i Kina når han
reiser til OL i Beijing. Det er prisverdig. Men tror statsråden at
det vil hjelpe denne gang - når denne årelange dialogen ikke
har gitt de ønskede resultater? Og ser statsråden for seg at
det kan være andre, mer effektive måter å presse kinesiske
myndigheter på? 

 Jeg tror definitivt at det er
andre tiltak, andre dialoger og annet arbeid enn gjennomføringen
av et OL som til sjuende og sist vil bidra til at Kina utvikler seg i riktig
retning. Men vi bør bruke også den anledningen som den utrolige
oppmerksomheten et OL gir, til å få en ønsket utvikling.

Norge har en menneskerettighetsdialog med Kina. Det jobbes på
mange ulike områder, som f.eks. gjennom diskusjonen om å utvikle
et mer uavhengig rettssystem i Kina, som etter vår oppfatning er et
helt fundamentalt krav i en moderne, demokratisk rettsstat. 

Hvis
man ser på Kina, tror jeg man helt klart vil se trekk i negativ retning.
Men i løpet av de siste ti årene har vi også sett en
veldig positiv utvikling, bl.a. i den materielle levestandarden til millioner
av mennesker og innen teknologi som gir muligheter for mer informasjon,
og dermed kanskje også krav om og utbygging av et sivilt samfunn,
noe som kan bidra til en demokratisk utvikling i Kina. 

OL er bare
et lite steg i den retningen. Vi skal bruke den anledningen, men det er
selvsagt helt andre prosesser som til sjuende og sist vil nå fram.

 Hans Olav Syversen - til oppfølgingsspørsmål.

 Statsråden følte seg forvisset om at Norges IOC-medlem
var noenlunde realitetsorientert om forholdene i Kina. Jeg er ikke helt
sikker på det. I en debatt i forrige uke sa Gerhard Heiberg at omtrent
alle i Kina har tilgang på Internett, og han virket totalt uvitende
om den sensur som bedrives av kinesiske myndigheter også i så
måte. Når Heiberg nå blir konfrontert med Amnestys rapport,
sier han at det vil han ikke uttale seg om. Han sier at han nå skal
til Kina, og at han da kan få et annet perspektiv på det som
skjer i landet. 

Ingen er vel i tvil om at kinesiske myndigheter vil
sørge for at Heiberg får et annet perspektiv. Jeg er faktisk
ganske bekymret for den holdning Norges IOC-medlem her viser. Jeg vil rett
og slett spørre om statsråden vil bidra til at vårt medlem
faktisk er realitetsorientert om situasjonen i Kina før han reiser
dit. 

 Både Regjeringen og andre organisasjoner
kan bidra til at idretten får et realistisk bilde både av hva
som skjer i Kina, og av hvordan idretten selv kan bidra i sine møter
med kinesiske samarbeidspartnere. Jeg vet at det fins organisasjoner som
jobber med menneskerettigheter, som faktisk har tilbudt seg å orientere
Norges Idrettsforbund, både ledere og deltakere, i den grad man ønsker,
om hva slags menneskerettighetsproblemer man står overfor. 

Nå skal ikke vi pålegge idrettsutøvere å bli politikere.
De skal få lov til å være så aktive som de selv
føler seg kompetente og engasjerte til, men vi skal legge til rette
for den informasjonen. Så må vi som myndigheter selvsagt fortsette
vår menneskerettighetsdialog i alle de politiske fora og kontaktmøter
vi har med kinesiske myndigheter. Det arbeidet er vi nødt til å
fortsette med lenge etter at OL i Kina i august 2008 er avholdt. 

 Trine Skei Grande - til oppfølgingsspørsmål.

 For meg som liberaler er det veldig vanskelig å relativisere menneskerettigheter,
som at noen er mer verdt enn andre, sjøl om det er folk her i salen
som mener at det skal man gjøre. Jeg deler ikke statsrådens
vurdering av at det er en veldig positivt utvikling i Kina, sjøl
om noen har fått økt levestandarden sin. 

Ifølge
NTB heter det i den rapporten som Amnesty har gitt ut i dag: 

«Det blir stadig klarere at mange av overgrepene som nå skjer,
ikke finner sted til tross for at det skal holdes OL, men som følge
av OL.» 

Statsråden har nå flere ganger
sagt at man skal bruke denne anledningen. Jeg er enig med statsråden
i at man ikke skal pålegge idrettsutøvere å ha noen mening,
men man må kunne pålegge idretten som politisk organ å
ha en mening. Går det noen grense for statsråden når det
gjelder overgrep, før han gir idretten et annet råd enn det
han tydeligvis har gitt i dag? 

 Jeg tror referatet
vil vise at jeg ikke ensidig sa at utviklingen i Kina er god. Det jeg sa,
er at det på enkelte områder er en negativ utvikling, og på
andre områder, bl.a. ved at millioner av mennesker er løftet
ut av fattigdom, er det en positiv utvikling. Men det kommer til å
ta tid, og vi skal jobbe alt vi kan for å bidra til en god utvikling
i Kina når det gjelder menneskerettigheter, ytringsfrihet, religiøs
frihet og minoritetsrettigheter. 

Jeg mener at idretten også
har et ansvar. De har et ansvar fordi de deltar i et OL. De har et ansvar
fordi de er en samfunnsorganisasjon. Men vi skal skille mellom det ansvaret
vi som politikere har, og det ansvaret vi pålegger idrettsutøvere.

I mine møter med idrettsledere i Norge opplever jeg en genuin
interesse for og et engasjement for menneskerettighetene i Kina, og at de
ser at de har et ansvar for å formidle dette i de møtene de
har med folk, organisasjoner og myndigheter fra Kina. Vi kommer selvsagt
til å fortsette med å gi det rådet til idretten at de
uttrykker dette der de kan. 

 Vi går til
neste hovedspørsmål. 

 Eg har eit spørsmål til kulturministeren. 

Endeleg
ser vi resultata av at speleautomatane er fjerna. Undersøkingar viser
ein sterk nedgang i talet på speleavhengige som ber om hjelp. Fjerninga
av speleautomatane får æra. Etter at automatane blei fjerna,
har 90 pst. av dei som tilbyr behandling til speleavhengige, opplevd nedgang
i talet på personar som har teke kontakt. Mange familiar pustar letta
ut og betaler gjelda si. Men om statsråden følgjer sin plan,
skal snart Norsk Tipping plassere ut nye speleautomatar, og mange fryktar
at behovet for hjelp vil auke. 

Enkeltmenneske har fått liva
sine øydelagde fordi dei har blitt speleavhengige. Barn har opplevd
at far eller mor har spelt opp pengane som skulle ha gått til klede
og mat. Kristeleg Folkeparti har lenge kjempa for dei speleavhengige. Inntekter
til frivillige lag og organisasjonar må sikrast på ein annan
måte enn ved speleautomatar. 

Dagbladet skreiv på leiarplass
25. februar i år: 

«At sosialdemokrater
og ideelle organisasjoner fortsetter å sko seg på de spilleavhengige
er for oss en gåte. Giske hadde mulighet til å gjøre
det eneste riktige: Å forby gevinstautomatene for å stoppe de
sosiale ulykkene bandittene skaper.» 

Nye automatar
er ikkje noko folkekrav, tvert imot. Mitt spørsmål til statsråden
er: Vil statsråden fortsetje å gi dei speleavhengige spelefri
og stanse utplassering av nye automatar, for dermed å gi ei permanent
friheit frå automatar, i staden for å eksperimentere og tru
at dei nye automatane ikkje fører til så mange speleavhengige
som dei gamle? Vil ein la vere å eksperimentere med dette? 

 Virkelighetsbeskrivelsen til representanten Molvær Grimstad er
helt korrekt. Regjeringens opprydning i spilleautomatmarkedet har gjort
livet lettere for tusenvis av mennesker og familier i Norge. Da vi innførte
et totalforbud mot de gamle spilleautomatene, ble de fjernet fra butikker,
kiosker og bensinstasjoner landet over. Endelig fikk vi bukt med de problemene
som vi så i samfunnet. 

Etter mitt syn burde det vært
gjort tiltak lenge før. For meg er det absolutt ubegripelig at den
forrige regjeringen satt fra 2001 til 2005 uten å iverksette et eneste
tiltak som kunne begrense den dramatiske utviklingen som har vært
når det gjelder spilleavhengighet. Vi innførte nattestenging.
Vi innførte forbud mot sedler på disse automatene, også
før vi endelig vant fram i den rettssaken som gav oss mulighet til
å fjerne alle spilleautomatene. Mange tusen menneskers skjebne kunne
ha vært lettere dersom den forrige regjeringen hadde grepet inn tidligere.
Nå har vi ryddet opp i dette. 

Så er det feil det som
Dagbladet skrev om at vi skal sko oss på de spilleavhengige, for det
skal ikke innføres et eneste spill i Norge, verken på de nye
spillterminalene eller i andre sammenhenger, som skaper slike spilleavhengighetsproblemer
som de gamle automatene gjorde. Framtidens spill, som vi skal ha - vi skal
ha ansvarlige spill i Norge - skal være kontrollert av Lotteritilsynet,
skal overvåkes av Lotteritilsynet og skal, i tillegg, overvåkes
gjennom Hjelpelinjen for spilleavhengige, så vi hele tiden vet hvilke
spill som eventuelt skaper problemer, slik at vi kan endre eller fjerne
de spillene så raskt som mulig. Ved at vi har kontroll over dette
gjennom Norsk Tipping, kan vi over natta fjerne spill som skaper avhengighet,
dersom vi ser det. Men målet er at ingen spill skal skape den typen
avhengighet i framtiden, og det skal vi sikre gjennom en god offentlig spillpolitikk.

 Eg takkar statsråden for svaret,
men det er med respekt å melde feil at Kristeleg Folkeparti i regjering
sist ikkje gjorde noko for å kjempe mot spelproblematikken. Kristeleg
Folkeparti var med på å ta offensive grep. Vi begynte eit arbeid
for å avgrense speleavhengigheita. Vi kom ikkje heilt i mål.
Samtidig såg vi at speleavhengigheita auka dramatisk, og vi har på
ein måte teke den kunnskapen vi har fått, inn over oss. Vi har
også justert kursen her på Stortinget og har fremma fleire forslag,
bl.a. om forbod mot automatar. Det sa statsråden nei til. Då
fremma vi eit forslag om at i alle fall måtte kommunane få lov
til å bestemme sjølve. Òg det sa statsråden nei
til. Når det gjeld dei tiltaka som blei sette i gang, både setelforbod
og andre tiltak, var Kristeleg Folkeparti i opposisjon med på å
pushe på statsråden for å få endringar i automatmarknaden
raskast mogleg, ut frå den dramatiske auken det var i speleavhengigheit.
Men uansett om statsråden vil lytte til dei speleavhengiges erfaringar,
vil dei ha nye automatar ut. Kva vil det føre til? 

 Jeg tror virkeligheten taler for seg. Da Bondevik II-regjeringen tiltrådte
i 2001, spilte Norge for 8 milliarder kr på automater i Norge. Da
den gikk av i september 2005, spilte Norge for 28 milliarder kr i året
på automater - tre ganger så mye som hele Norsk Tippings omsetning
til sammen. I dag spiller folk i Norge for null kroner på automater,
så jeg tror virkeligheten beskriver hvordan og når det ble tatt
tak i dette. I tillegg: I 2003 ble det under den forrige regjering vedtatt
et nytt reglement for framtidens spilleautomater. Man skulle beholde de
gamle enarmet banditt-spillene, men trekningen skulle økes fra hvert
halvannet sekund til hvert tredje sekund. Det var oppryddingen man stod
for den gangen. Nå har vi forbudt enarmet banditt-spillene. Det skal
ikke være en eneste automat, en eneste spillterminal i Norge som har
den type spill. Det kaller jeg en litt mer offensiv opprydding enn den man
stod for i forrige regjering. 

 Det blir oppfølgingsspørsmål
- først Åse Gunhild Woie Duesund. 

 Hvor kommer automatpengene fra? Den 3. mars skriver Nationen på
lederplass: 

«At en regjering som
sier den vil bekjempe fattigdom og trappe opp innsatsen i psykiatrien, samtidig
gjeninnfører spilleautomater med tilhørende spillegalskap,
er det glade vanvidd. Det er mennesker fra de laveste økonomiske
lag som er mest utsatt for denne formen for avhengighet. Derfor er begrepet
fattigmannskatt om pengene som staten håver inn på spill, helt
dekkende.» 

Mitt spørsmål til statsråden
er: Er statsråden enig i at penger fra spilleautomatene er en fattigmannsskatt,
og vil statsråden sørge for at frivilligheten styrkes på
andre måter enn på bekostning av de aller svakeste i samfunnet
vårt? 

 Jeg tror at det er besvart bedre med
handling enn med ord. Fra i fjor forbød vi alle de gamle spilleautomatene
i Norge. Vi sa også klart fra til Lotteritilsynet, som skal godkjenne
framtidige spill i Norge, at vi ikke vil se igjen den type spill som skaper
slike spilleavhengighetsproblemer, bl.a. vil vi forby for alltid enarmet
banditt-spill med disse roterende hjulene, i motsetning til hva den forrige
regjeringen hadde lagt opp til i regelverket. 

Men så vil jeg
si at vi må ikke begynne å framstille alle som spiller på
spill i Norge, som folk med spilleavhengighetsproblemer. Det som gir aller
mest penger til frivilligheten i Norge - idretten, kulturen, idrettsanlegg
rundt omkring - er Lotto. Og det er helt riktig at undersøkelser
viser at lavinntektsgrupper spiller mer Lotto enn høyinntektsgrupper;
lavt utdannede spiller mer enn høyt utdannede. Men å framstille
dette som svake grupper som er utsatt for et sosialt problem, tror jeg blir
en helt feil beskrivelse. Jeg tror mange har glede av det, og vi skal beholde
den typen ansvarlige spill som gir folk mulighet til å spille, og
som gir inntekter til frivilligheten. 

 Olemic
Thommessen - til oppfølgingsspørsmål. 

 Jeg føler innledningsvis behov for å minne statsråden
om at vi var igjennom ganske krevende juridiske runder i løpet av
den tiden som den forrige regjeringen satt, og la de nødvendige forutsetninger
for at statsråden kan gjennomføre sin politikk i dag. Vi var
alle sammen om den linjen - også statsråden, den gang han var
i opposisjon. 

I alle fall: Frivilligheten er hovedmålet for
de inntektene vi snakker om. Frivilligheten er lokal. Jeg tror det er kjempeviktig
at den lokale forankringen er sterk, og at kommunene engasjerer seg i frivilligheten.
Derfor mener jeg at muligheten for kommunal reservasjon når det gjelder
disse spillene, kunne være en god idé, og derfor har vi foreslått
det tidligere. Dersom kommunene reserverer seg, ville de selvfølgelig
også måtte komme opp med andre grep i forhold til sin frivillighet.
Man ville altså få et styrket lokalt engasjement, man ville
ivareta det lokale selvstyre, og man ville styrke selvråderetten i
kommunene. Vil ikke statsråden vurdere dette nærmere og over
lengre tid? 

 Nei, jeg mener at vi trenger et strengt
nasjonalt regelverk i forhold til spill. Jeg mener at ingen av Norges 430
kommuner skal ha anledning til å tillate spill som skaper nye, store
spilleavhengighetsproblemer. Det skal være forbudt i alle landets
kommuner. Og jeg bare viser til det representanten Thommessen selv snakker
om - store, juridiske prosesser. Her er det konsern med milliardomsetning
ute i verden som presser Norges regelverk i årelange rettssaker. Hvis
istedenfor at Norge tar de rettssakene, 430 kommuner skal begynne å
ta de rettssakene, tror jeg vi kommer til å få uoverkommelige
problemer. 

Men så er jeg helt enig i at kommunene i Norge -
og også staten - kan gjøre enda mer for frivilligheten. Gjennom
frivillighetsmeldingen sørger vi nå for 1 milliard kr mer i
året til norsk idrett og norsk kultur. Det vil gi mange, mange tusen
ildsjeler i Norge en lettere hverdag, og det vil opprettholde den kjempedugnadsinnsatsen
som er. Men å begynne å forby spill som er ansvarlige, og som
samtidig gir penger til frivilligheten, vil gjøre hverdagen for disse
mye, mye tyngre. 

 Karin S. Woldseth - til oppfølgingsspørsmål.

 Det finnes en annen virkelighet enn den som statsråden henviser
til. Nå, i 2008, er det ni måneder siden man fikk forbud mot
automater. Nå merker også alle korps, kor og idrettslag Norge
rundt bortfall av automatinntekter. Enkelte idrettslag jeg har snakket med
i Bergen og omland, mister over 1 mill. kr i inntekt i året. Det skal
utrolig store hauger av vafler og mange loppemarkeder til for å komme
opp i denne inntekten. Det sier seg selv at man må redusere driften.
Dette går altså ut over barn og unge, det går ut over
mennesker med psykisk utviklingshemning som får et tilbud av idrettslagene.

Kan statsråden forsikre de hundretusenvis innenfor korps, kor
og idrettslag at de vil kunne opprettholde driften i 2008 på samme
nivå som i 2007? Og hva vil skje i 2009? Når kommer inntektene
til grasrota fra automatene til Norsk Tipping? 

 Det er
nettopp den frivillighetsmilliarden vi nå snakker om - 1 milliard
kr ekstra til frivilligheten, bl.a. for å kompensere for det bortfallet
av automatinntekter som mange lag lokalt opplever som tungt, som representanten
Woldseth beskriver ganske riktig. Idretten, som hun tar som eksempel, vil
få over 400 mill. kr mer i året når den reformen er gjennomført.
Vi innfører også noe som vi kaller grasrotandelen, hvor hver
enkelt som spiller med spillkort på Norsk Tipping, kan bestemme at
5 pst. av innsatsen kan gå til et lokallag, et idrettslag, et kor
eller korps eller en annen organisasjon som de selv bestemmer. Det vil gi
opptil 400 mill. kr direkte til grasrota i norsk frivillighet. 

Dessverre
var en samlet opposisjon, også Fremskrittspartiet, mot den grasrotandelen.
Men heldigvis fikk regjeringspartienes flertall vedtatt at den kommer på
plass. Da vil millioner av kroner gå rett inn på konto til de
ildsjelene - kassererne, lokallagslederne, trenerne, korpslederne, dirigentene
- som driver Norges frivillige arbeid hver eneste dag. 

 Vi går til neste hovedspørsmål. 

 Jeg har et spørsmål
til statsråd Solheim. 

Jens Stoltenberg ønsket så
sterkt å bygge gasskraftverk uten rensing på Kårstø
at han felte en regjering for å få det til. Begrunnelsen var
at en desperat trengte den kraft som skulle produseres ved dette gasskraftverket.
Nå vet vi at gasskraftverket i lange perioder ikke er i stand til
å produsere til den pris markedet er villig til å betale. I
denne situasjonen har Regjeringen gitt gratiskvoter langt utover det som
det er behov for ved dette gasskraftverket, ved det som nå ser ut
til å bli normal drift. Vi har altså et gasskraftverk som har
full dekning med gratiskvoter, pluss kvoter tildelt av staten som de kan
selge i markedet for inntil 150 mill. kr i året. 

Venstre er
for å bruke kvotesystemet. Men vi er òg for å bruke sunn
fornuft. Det er ikke det som er brukt når en gir så store og
romslige ordninger for Statkraft og StatoilHydro, mens en i kvotesystemet
har lagt opp til at ny virksomhet ikke skal få gratiskvoter. Det opplegget
Regjeringen har gått inn på, setter kvotesystemet i vanry, det
bidrar til å undergrave klimapolitikken. Derfor er mitt spørsmål
til statsråden: I lys av den erfaring en nå høster, er
han enig i at det er urimelig å tildele gasskraftverket på Kårstø
gratiskvoter i et slikt omfang? Og er han i lys av de erfaringer som nå
er gjort, villig til å revurdere denne delen av kvotesystemet? 

 Siden representanten startet med en polemikk
mot min sjef - som det alltid er en glede å ta i forsvar - må
jeg bare få lov til å si at hvis det var slik at Jens Stoltenberg
felte en regjering for å få lov til å bygge gasskraftverk,
var Venstre villig til å fortsette utbyggingen av Kårstø
for å få lov til å sitte i regjering. De eneste partiene
som har vært klart og konsekvent mot Kårstø hele veien,
er SV og - så vidt jeg vet - Senterpartiet. Men la nå den polemikken
ligge, la oss se framover. 

Det grunnleggende med kvotesystemet er
at det skal være en tilskyndelse til å redusere forurensingen.
Jeg tror ikke vi i den tilskyndelsen kan drive på med å granske
hjerter og nyrer og motiver hos dem som reduserer. Hvis man skulle få
et kvotesystem som var slik at det var en tilskyndelse til å drive
for å få penger, ville vi få det stikk motsatte av hva
vi ønsker. Det er en fornuftig logikk i at det er en klar tilskyndelse
til å la være å slippe ut forurensing, og den ligger i
kvotesystemet. Det er grunnen til at man får den virkningen på
Kårstø som representanten trekker fram. 

La meg i tillegg
si at Regjeringen sist fredag sendte vårt opplegg for kvotesystemet
over til ESA. Vi vil nå gå i dialog med ESA om dette kvotesystemet,
inkludert kvotereserven, og vil da gjennom den dialogen få klarlagt
om dette er et system som ESA vil akseptere som praktikabelt. Kårstø
har ikke fått tildelt noen kvoter ennå, men det kan selvsagt
ligge i forlengelsen av de systemene som er bygd opp, at de vil få
det. 

 Forrige gang statsråd Solheim var i spørretimen, hadde
han et varmt forsvar for at norske selskaper deltok aktivt på Sellafield
for å legge til rette for gjenåpning av Thorp-anlegget. I dag
har han et varmt forsvar for et system som tildeler gasskraftverket på
Kårstø gratiskvoter langt utover det de har bruk for, slik
at de kan selge og tjene store penger på dette. Jeg lurer litt på
hva som skal til for å lokke fram de gamle instinktene og de gamle
synspunktene hos Solheim og hans parti SV - men det får vi ta ved
en annen anledning. 

Det som er mitt hovedspørsmål her,
er: Ser en ikke at en legger opp til å tildele kvoter i et omfang
som går ut over det dette anlegget ved normal drift trenger - slik
at en faktisk gjør disse gratiskvotene til god butikk? Jeg kan ikke
forstå at statsråden kan se at det er i samsvar med forurenser-betaler-prinsippet,
spesielt ikke i en situasjon hvor ny virksomhet ikke får gratiskvoter.
Mitt spørsmål er hvorfor en ønsker å fravike forurenser-betaler-prinsippet
på dette viktige området. 

 Vi i Norge
har tildelt færre gratiskvoter enn EU. Det kan være noe av det
som kan gjøre det vanskelig å få godkjent vårt
opplegg i forhold til ESA. Men uansett om en bedrift har fått en gratiskvote
eller en betalt kvote, må det ligge en tilskyndelse til å redusere
forurensingen, det er det som ligger i det nåværende systemet.

Siden representanten spør etter sosialisten i meg, er jeg
glad for å la vedkommende få komme fritt ut. Jeg tror vi trenger
kvotesystemet, jeg tror vi trenger de markedsbaserte løsningene.
Men vi trenger også vesentlig mer regulering i miljøpolitikken.
Det er f.eks. regulering av norsk oljeindustri som har brakt fram en så
miljøvennlig oljeindustri som vi har. Jeg reiste til California og
trodde at vi i Europa trodde på regulering og de der på marked,
og kom tilbake med den klare idé fra USA at uten at man tydelig og
sterkt regulerer industrien, får man ikke fram de nye teknologiske
løsningene. Markedet er godt til å gjøre det som er
billigst først. Det skal vi også gjøre, men det er regulering
som driver fram den nye solenergien, vindkraften, bioenergien og alt det
andre vi trenger. 

 Det blir oppfølgingsspørsmål
- Trine Skei Grande. 

 Jeg vil gjerne stille det
spørsmålet som Gunnar Kvassheim ikke fikk fullført.

I forrige spørretime opplevde vi at statsråden stod
her og forsvarte at man brukte norsk eierskap og norske bedrifter med stort
statlig eierskap til å gå inn og sikre gjenåpning av Sellafield.
I dag ser vi statsråden begeistret stå og forklare oss hvorfor
man må ha et gratis kvotesystem, som vi ser at gasskraftverkene våre
bruker. Jeg skjønner da at statsråden sier at det ikke er noen
vits i å bruke tid på å granske den enkelte deltakers
hjerte og nyrer i forhold til de involverte for å finne motivasjon.

Jeg lurer på: Hva er egentlig statsrådens motivasjon?
Når kommer den gamle SV-eren egentlig fram, når vi ser at man
stadig vekk må stå og forsvare grep som umulig kan være
i tråd med den gamle SV-politikken, og som man umulig kan stå
og kjempe for, slik vi ser statsråden gjør i spørretime
etter spørretime? 

 La det være aldeles klart:
Jeg er ikke tilhenger av å dele ut gratiskvoter. Jeg ønsker
at vi skal ha så få gratiskvoter som overhodet mulig. Derfor
har Norge vesentlig færre gratiskvoter enn EU har. Jeg har gjentatte
ganger svart på spørsmål fra Fremskrittspartiet her i
spørretimen om det faktum at Norge er en sterk pådriver for
at vi i 2012 overhodet ikke skal ha gratiskvoter, alt skal være betalte
kvoter. Men jeg er tilhenger av kvotesystemet. Det fine med kvotesystemet
er at man får gjort de billige, raske CO

2

-oppryddingene
først. Det er viktig. Det er også grunnen til at vi trenger
et globalt kvotesystem som inkluderer USA og andre, ikke bare et europeisk
kvotesystem. 

I tillegg til det må vi ha flere reguleringer,
fordi kvotesystemet vil drive pengene mot de billigste og raskeste løsningene,
mens reguleringene vil sikre de høyteknologiske løsningene.
Det er reguleringer av verdens mest avanserte markeder - Norge, Japan, California
og Tyskland - som vil drive fram den nye teknologien. Så vi må
ha både et markedsbasert system og et reguleringssystem. 

 Ketil Solvik-Olsen - til oppfølgingsspørsmål.

 Det er litt interessant å oppleve statsråden i denne saken.
For elleve år siden var SV det eneste partiet som var imot klimakvotehandel
som en del av Kyoto-systemet. Her står statsråden og forsvarer
dette grundig. I 1997 var statsråden ute i Dagsavisen, eller Arbeiderbladet
som det het da, og sa at han ville lenke seg fast til gasskraftverket på
Kårstø hvis det ble realisert. Heldigvis har statsråden
vist god dømmekraft og ikke gjort som han lovte, i motsetning til
sin statssekretær, som flere ganger har vist sivil ulydighet. 

Hele klimakvoteloven, som dette handler om, ble hastet gjennom Stortinget
i fjor. Det var liten tid til høring hos industrien og liten tid
til behandling i Stortinget. Åpenbart har det kommet mange hull i
loven. Det er uheldig at gasskraftverk får tildelt kvoter som de kan
selge når de legger ned, mens annen ny industri ikke får tildelt
kvoter i det hele tatt. Dette er en konkurransevridning som ødelegger
for norske arbeidsplasser og norsk næringsliv. 

Vil statsråden
ta en gjennomgang av klimakvoteloven og sikre at ny industri i Norge får
konkurransevilkår på linje med EU? 

 Når
det gjelder det siste veldig konkrete spørsmålet: Vi har sendt
over til ESA vårt syn, som vi mener er i tråd med prinsippene
som EU legger til grunn, og som bør godkjennes av ESA. Vi er i en
muntlig dialog med ESA og vil avvente deres respons. På basis av den
responsen vil vi se på om det eventuelt skulle være nødvendig
med justeringer av et system som vi i utgangspunktet mener er godt, og et
system som i utgangspunktet er mer miljøvennlig med færre gratiskvoter
enn hva EU har. 

Når det gjelder denne lille finten om SVs skepsis
til kvotesystemet tidlig på 1990-tallet, tror jeg bare vi skal innrømme
denne barndomssynden. Heldigvis ble den rettet opp innen vi kom i ungdommen.
Fremskrittspartiets problem er at de ennå ikke i sin alderdom, som
et modent parti, har rettet opp sine synder på dette området.

 Line Henriette Holten Hjemdal - til oppfølgingsspørsmål.

 Det er godt at noen av oss fortsatt
er unge, så får vi se hvor veien går framover. 

Statsråden viser stort engasjement i denne saken. Men det var statsrådens
egen sjef som godkjente gasskraftverket på Kårstø uten
renseanlegg. Hvis statsråden ikke husker det, gikk både Venstre
og Kristelig Folkeparti ut av regjering fordi vi ikke ønsket å
uthule forurensningsloven. SV har nå sittet tre år i regjeringskontorene,
og det har ikke fått noen positiv miljøeffekt for Kårstø.
Det har heller blitt en forverring, ved at Regjeringen nå deler ut
gratiskvoter. Dette er et ansvar som statsråden ikke kan fraskrive
seg. 

Mitt spørsmål blir: Hvorfor subsidierer statsråden
utslipp fra Kårstø og andre gasskraftverk med gratiskvoter,
når han i dagens spørretime innrømmer at han prinsipielt
er motstander av gratiskvoter? 

 Nå føler
jeg at jeg har svart på det spørsmålet flere ganger,
så la meg heller rette fokuset mot det som er det vesentligste spørsmålet
ved Kårstø, og som har tilknytning til spørsmålet
om det ikke har skjedd noe vesentlig under denne regjeringen. 

Det
har skjedd noe helt fundamentalt under denne regjeringen, nemlig at spørsmålet
om CO

2

-fangst og -lagring har kommet opp. Og dét er jo
det grunnleggende svaret. Kårstø ble vedtatt tidligere, Bondevik-regjeringen
videreførte prosjektet. SV har vært imot det hele tiden, men
det står der, som Snøhvit står der - vi var mot det også.
Alle skjønner at det ikke bare er å reise bort og vri om nøkkelen
og stenge disse prosjektene. Da må vi se hva vi gjør med dem,
og det grunnleggende svaret på det er CO

2

-fangst og -lagring.
Derfor gjør vi det på Mongstad, og derfor har vi brakt dette
inn på Kårstø. Vi får nå to norske miljøer,
StatoilHydro og Aker, som forsker på det - og disse må gå
inn i den større europeiske sammenhengen sammen med EU, må
gå inn sammen med USA. Men det grunnleggende svaret på de problemene
vi har både på Kårstø og Mongstad og andre prosjekter
som vi har vært skeptiske til, er å fange CO

2

, lagre
det og putte det under sjøbunnen. Da bidrar vi også til menneskehetens
felles svar på dette problemet. 

 Peter Skovholt
Gitmark - til oppfølgingsspørsmål. 

 Jeg er
enig med statsråden i at det helt sentrale nettopp er CO

2


-fangst og -lagring. Hvis vi skal nå våre mål i forhold
til klimautfordringene og bekjempe global oppvarming, trenger vi nettopp
teknologi innen CO

2

-fangst og -lagring. Det er derfor synd at
Regjeringen plasserer så mye prestisje i selve tidsplanen og gjennomføringsfasen,
spesielt på Kårstø. Det viktigste med norsk CO

2


-fangst og -lagring er jo ikke hva vi gjør på Kårstø,
men muligheten for å eksportere teknologien ut av Norge, og dermed
også kostnadseffektivt, til land som ikke har vår rikdom. 

Så spørsmålet mitt til statsråden er: Ser ikke
statsråden at Regjeringens egen tidsplan vanskeliggjør utviklingen
av norsk teknologi som vil gjøre CO

2

-fangst og -lagring
kostnadseffektivt, og dermed at det kan tas i bruk også i utlandet?

 Nei, jeg klarer ikke å se at tidsplanen
vanskeliggjør det. Det er en rekke teknologiske spørsmål
knyttet til CO

2

-fangst og -lagring som vi må gå løs
på og løse. Det vi som miljømyndighet først og
fremst må ta tak i, er det globale regelverket som trengs. Det er
fortsatt mange land i verden som ikke aksepterer CO

2

-fangst og
-lagring, fordi de føler seg utrygge med systemet. Norge er det eneste
landet hvor vi har gjort dette. Det fungerer, og derfor er det stor internasjonal
interesse for det. Vi trenger globale retningslinjer for sikkerheten ved
CO

2

-fangst og -lagring. Vi kan starte med nasjonale regler, EU
kan lage regler, men vi trenger i bunn og grunn globale retningslinjer for
det. 

Og så til det andre fundamentale spørsmålet:
Prisen på denne teknologien må ned. Det gir ikke mening økonomisk
å rense Mongstad og Kårstø gjennom CO

2

-fangst
og -lagring som sådan, så dyrt som det er nå. Men hvis
vi ved å subsidiere dette kan bidra til at dette går fra å
være en mulig nisjeteknologi for verdens rikeste til en vanlig kommersiell
teknologi for hele verden, er det antakelig det viktigste norske bidraget
overhodet for å redusere klimautslipp. 

 Vi går til neste hovedspørsmål. 

 Jeg vil
også få stille et spørsmål til miljø- og
utviklingsministeren. 

I påsken kom det frem at 150 mill. bistandskroner
til Tanzania mest sannsynlig er forsvunnet. Dette er såkalt budsjettstøtte.
Norsk kontroll, slik jeg har forstått det, går ut på at
mottakerlandet selv har ansvaret for kontrollen. Det er for så vidt
en interessant variant når det gjelder kontroll med norske skattepenger,
men la det ligge nå. 

Ifølge ABC Nyheter den 27. mars
innrømmer miljø- og utviklingsministeren at man i Norge har
vært naiv. Ja, statsråden har rett i at noen har vært
naive. Men det har ikke manglet på advarsler, og denne skandalen burde,
etter vårt syn, ikke komme overraskende. 

Danmark har bestemt
seg for å kutte i sin bistand til Tanzania som følge av manglende
politisk vilje til å bekjempe korrupsjon. En representant for den
norske ambassaden i Tanzania uttaler at Norge heller ønsker dialog
enn både gulrot og pisk. Dialog er bra, men til hvilken pris? Og når
statsråden nå innrømmer naivitet, vil jeg spørre
om Norge vil velge å være kanskje litt mindre naiv og følge
Danmarks eksempel og kutte bistanden til Tanzania. Eller mener statsråden
at man fortsatt kan løse dette med mer dialog? 

 Konklusjonen
med hensyn til hvorvidt vi skal kutte eller omforme bistanden til Tanzania
på basis av dette, er at vi vil gjøre en grundigere vurdering
av denne saken og andre saker. Statsministeren og jeg skal også til
Tanzania om to-tre uker, og vi vil da få anledning til å diskutere
dette med president Kikwete og andre aktører. 

Når det
er sagt, så var hovedgrunnen til at jeg da jeg ble utviklingsminister,
gikk inn og satte antikorrupsjonsarbeidet helt annerledes på dagsordenen
enn det har pleid å være, nettopp at jeg anser dette for å
være et mye større utviklingsproblem enn man til nå har
erkjent. Derfor var Norge i går vertskap for en internasjonal konferanse
om såkalt ulovlig kapitalflyt internasjonalt, som f.eks. er penger
som går ut av utviklingsland og inn i de mange finanssentrene, skatteparadisene,
hvor disse pengene er helt utenfor enhver kontroll. For mange utviklingslands
vedkommende vet vi at mer penger går ut i form av korrupsjon og ulovlig
kapitalflyt enn det som kommer inn i form av bistand. Derfor må vi
bruke bistanden til bedre å sette antikorrupsjonsarbeidet på
dagsordenen og hjelpe land til å gjøre det, ved støtte
til riksrevisjoner, økokrim o.l. 

Så kan det høres
absurd ut, men det som på en måte er positivt i den situasjonen
som nå kommer opp, er jo til sjuende og sist at det er et tegn på
at noe virker. Det er ingen grunn til å tro at korrupsjonen i Tanzania
er større enn hva den var. Men for første gang i Afrika -
tror jeg - har en statsminister i et land blitt avsatt for åpen tv-skjerm
- alle landets innbyggere kunne se det - og sentralbanksjefen har måttet
gå på grunn av store nasjonale korrupsjonsskandaler. Den norske
bistandssaken er liten i denne sammenheng. Men det stiller en rekke spørsmål
til vårt system og vårt apparat om hvordan vi skal gjøre
det bedre. Jeg kan eventuelt komme tilbake til det i svar på et oppfølgingsspørsmål.

 Jeg takker for svaret. 

Når
forholdene etter sigende nå kanskje har blitt bedre, kan man jo spørre:
Hva med all den bistanden som er gitt gjennom mange år? Jeg velger
allikevel å bruke oppfølgingsspørsmålet til å
løfte dette litt opp til et mer overordnet nivå: Det er en
stor giverglede blant det norske folk. Det viser alle meningsmålinger.
Det er bred støtte. Men jeg mener at mottakerne av norsk bistand
begynner å bli frustrerte. Da tenker jeg på befolkningen. I
en Fafo-undersøkelse nylig kom det frem at 63 pst. av den palestinske
befolkning mener at den bistanden som deres myndigheter mottar, fremmer
korrupsjon, og at den gjør lite for å bekjempe fattigdom. Den
bistanden som forsvinner i Afrika, enten det er i Tanzania eller andre steder,
på grunn av korrupsjon eller svindel, gjør heller ingen nytte,
og dette er alvorlige problemstillinger. Er ikke statsråden bekymret
for den ødeleggende effekt - jeg vil gå så langt - som
norsk og internasjonal bistand har på mange samfunn? 

 Jeg tror vi må erkjenne at det i land med store korrupsjonsproblemer
ikke er noen korrupsjonsfrie soner. Der er det stor korrupsjonsfare for
frivillige organisasjoner, for statlig bistand, for business på nær
sagt alle områder. Det å ha vakthold mot korrupsjon er helt
sentralt. Nå er det jo nærmest en én-til-én-sammenheng
mellom verdens rike land og verdens ukorrupte land. Det er ikke helt én-til-én,
men alle de landene i verden som skårer høyest når det
gjelder korrupsjon, er også verdens fattigste. Jeg tror at her er
det årsaker begge veier. De er fattige fordi de har et betydelig korrupsjonsproblem.
Men det som selvsagt er mye viktigere, er: De har et betydelig korrupsjonsproblem
på grunn av fattigdommen. 

De spørsmålene som vi
må stille til vårt eget system, er f.eks.: Hvordan er det mulig
at et internasjonalt anerkjent revisjonsfirma, et av verdens tre-fire største,
år etter år kunne sette godkjenningsstempel på et prosjekt
som Norge finansierte i Tanzania, hvor det i ettertid viste seg å
være så store irregulære forhold? Bør vi gå
inn med andre selskaper? Sier det noe om det selskapet? Sier det noe om
systemene? Hvordan kan vi få pengene tilbake? 

 Det blir oppfølgingsspørsmål - først Øyvind
Vaksdal. 

 Skandalen med misbruk av norske bistandsmidler
i Tanzania føyer seg inn i en lang rekke av bistandsskandaler som
er blitt avslørt de senere år. 

Da vi sist høst
fikk høre om tsunamimillioner på avveie og hundre millioner
brukt på aidsmedisin uten virkning, fikk vi høre en statsråd
som skulle skjerpe både rutiner og kontrollfunksjoner. Nå hører
vi det samme igjen, og det blir antakelig ikke gjort noe annet enn å
prate denne gangen heller. 

Fra Fremskrittspartiets side har vi advart
mot denne ukritiske bruken av bistandsmidler gjennom en årrekke -
dessverre uten å bli hørt. Ifølge bladet Bistandsaktuelt
forsvarer nå den norske ambassaden den generelle budsjettstøtten
og hevder sågar at Tanzania er tilstrekkelig stabilt til at man ikke
trenger krav som eksempelvis graderte mekanismer. Er utviklingsministeren
enig med ambassaden, eller vil han nå ta de grep som de fleste ser
er nødvendige, og stille betydelig strengere krav til bistandsmottakerne?

 Ja, vi vil stille tydeligere krav ved bistand,
og vi må gå mer inn og se på om revisjonssystemene vi
har brukt, har vært gode nok, og om kontrollsystemene er gode nok.
Utgangspunktet i enhver slik sak er at hvis mulig skal penger tilbakebetales
hvis de er misbrukt. Men, med respekt å melde, at Norge bare prater
på dette området, er det nærmeste det går an å
komme tøv i Stortinget. 

For tre uker siden møtte jeg
Verdensbankens direktør, Bob Zoelick, i Reykjavik. Temaet var hva
vi sammen - Verdensbanken og Norge - kan gjøre for å sette
de store internasjonale kapitalstrømmene som er ulovlige, på
dagsordenen. I går hadde vi et internasjonalt møte i forkant
av de såkalte Doha-forhandlingene, om finansiering av bistand - igjen
for å sette korrupsjon, skatteparadis og ulovlig kapitalflyt på
dagsordenen. I vår dialog med Tanzania er dette helt tydelig, og det
er en helt klar oppfatning hos alle i bistandsmiljøet i Dar-es-Salaam
at Norge er den tydelige, sterke og tøffe pådriver for klare
reaksjoner på enhver form for misbruk. 

 Presidenten vil bemerke at «tøv» ikke er et parlamentarisk
uttrykk, selv ikke når man bare nærmer seg det. 

Dagfinn
Høybråten - til oppfølgingsspørsmål. 

 Jeg skal nærme meg sakens kjerne!

Med de enorme fattigdoms- og miljøproblemene vi står
overfor i verdens fattige land, har vi rett og slett ikke råd til
at penger skusles bort. Norges holdning må derfor være klinkende
klar: Misbruk av bistandsmidler er uakseptabelt, og kontrollen må
være god nok. 

Jeg har stor respekt for statsråd Solheims
kunnskaper om historie, men hans historiebeskrivelse når det gjelder
kampen mot korrupsjon i norsk bistand, er mangelfull - for å si det
forsiktig. Tiltak for å utvikle godt styresett, tiltak mot korrupsjon,
styrket evaluering og detaljert revisjon har vært satt inn som forsterkede
tiltak også under Solheims forgjenger. Det vi ser her, er jo at evaluering
og revisjon har klart å avdekke misbruk av midler, og forskeren som
har gjennomgått Norads håndtering av saken, konkluderer med
at ambassaden har tatt problemene som er oppdaget alvorlig, og kommet med
en rekke gode, konkrete forslag for å unngå tilsvarende problemer
i framtiden, i det nye programmet. 

Jeg vil spørre statsråden
om han ikke er enig i at denne saken faktisk viser at vi har en god kontroll,
men at den sikkert også kan forbedres. 

 Jo, den
viser nettopp det. Det var også min innledende kommentar at det er
et betydelig korrupsjonsproblem i Tanzania. Det er ingen grunn til å
tro at det er økende, men det at dette kommer opp, er tegn på
at en god del ting virker. 

Samtidig er jeg livredd for å bagatellisere
problemene med korrupsjon. De er gigantiske i verden, og det er kanskje
det hovedspørsmålet vi er nødt til å gi den norske
befolkningen et konstant svar på. Utrolig mange mennesker kommer til
meg - jeg er sikker på også til Dagfinn Høybråten
- og sier: Flott at vi bidrar internasjonalt, flott at vi gjør en
innsats i Afrika. Men: Hvordan kan jeg være trygg på at mine
penger ikke går i lomma på korrupte diktatorer? 

Det svaret
skal gis konstant, og de spørsmålene vi da må stille
oss, f.eks. i denne Tanzania-saken, er spørsmålet om revisjonen.
Var den god nok? Var de riktige oppgavene gitt til revisjonsfirmaet? Eller
så revisjonsfirmaet dette som en sak de ikke trengte å ta seriøst?
Vi må se på våre rutiner. Ambassaden har gjort en formidabel
jobb å rydde opp og få dette på bordet. Likevel: Hvordan
kunne det pågå år etter år uten at vi grep nok inn?

 Finn Martin Vallersnes - til oppfølgingsspørsmål.

 Dette programmet gikk over tolv år,
med stor grad av mottakereierskap. I tillegg mottar Tanzania betydelige
midler gjennom budsjettstøtte, totalt ca. 483 mill. kr i år.

Mottakerstyrte bistandssystemer forutsetter stor grad av tillit og
åpenhet mellom giver og mottaker. Det har vært berørt
her. Men det er naivt å tro at det er nok. I budsjettproposisjonen
for i år skriver departementet følgende: 

«Norsk støtte til Tanzania bygger på landets nasjonale
fattigdomsstrategi gjennom budsjettstøtte supplert med støtte
til finansforvaltning og korrupsjonsbekjempelse, godt styresett, naturressursforvaltning
og energi.» 

Men vi må jo erkjenne at det
har ikke vært suksess så langt. 

Høyre forventer
på bakgrunn av denne saken at det i revidert budsjett i år redegjøres
konkret for hvordan kriteriene for slik forvaltning utformes, hvordan de
implementeres, og hvordan departementet planlegger forbedret kontroll og
oppfølging. Kan statsråden garantere at Stortinget får
en slik redegjørelse? 

 Jeg vil gjerne
gi Stortinget en slik redegjørelse. Jeg skal se på om vi kan
klare å få det til i revidert, eller på en annen måte.

En rekke av dette er gjort offentlig kjent. Vi har laget en sentral
kontrollenhet i Utenriksdepartementet for korrupsjonsbekjempelse som ikke
eksisterte før. Vi har laget et varslingssystem for utenrikstjenesten
og andre, knyttet til G-Partner, en uavhengige instans. Vi har tatt en rekke
grep for å få bedre kontroll med dette og en forsterket korrupsjonsbekjempelse.

Men la meg litt i forlengelsen av hva Dagfinn Høybråten
sa, også minne om hva som er realitetene. Statsbudsjettet i Tanzania
er på 40 milliarder norske kroner - i et land med 40 mill. innbyggere.
I Norge er statsbudsjettet på 800 milliarder kr - i et land med 4 mill.
innbyggere. Sammenlikner vi dette, betyr det at Norge har to hundre ganger
så stort statsbudsjett pr. innbygger som hva Tanzania har. Vi må
ikke glemme den bakgrunnen heller når vi går løs på
korrupsjonsbekjempelsen og å hjelpe Tanzania med den. 

 Anne Margrethe Larsen - til oppfølgingsspørsmål.

 Korrupsjon er utvilsomt et av de store utviklingsproblemene, slik vi
nå har sett det i Tanzania og i mange andre utviklingsland. Jeg mener
at dette må være et hovedtema i vår bistandsdialog med
Tanzania, som statsråden har nevnt, og at det pålegger tanzanianske
myndigheter å rydde opp i dette veldig raskt. Videre må norsk
bistand vurderes i lys av dette. 

Som statsråden var innom i
sitt første svar til representanten Høglund: Hvis man overhodet
kan se noe positivt i det som har skjedd i Tanzania, må det jo være
at parlamentet har spilt en aktiv rolle i å avdekke denne korrupsjonen,
og at det har skjedd med stor grad av åpenhet. Dette er en viktig
faktor, og det går på godt styresett. 

Er utviklingsministeren
enig i at dette er en viktig del av denne saken? Og i så fall: Hva
kan vi lære av dette i utformingen av den norske antikorrupsjonspolitikken?

 Det er to elementer i vår antikorrupsjonspolitikk.
Det ene er et absolutt fokus på å gjøre hva vi kan i
våre egne systemer for å redusere korrupsjonsfaren i alle ting
vi gir, enten det er frivillige organisasjoner eller staten. Det andre og
mye større spørsmålet som representanten reiser, er
selvfølgelig: Hva gjør vi for å hjelpe land med å
bekjempe korrupsjon? Da tror jeg det mest grunnleggende enkeltsvaret er
bygging av sterke institusjoner: Det er bygging av en riksrevisjon som er
reelt uavhengig og ikke i praksis styrt av presidenten - nå snakker
jeg ikke om Tanzania, men generelt. Det er bygging av et økokrim
eller lignende institusjoner; mange slike fungerer nå veldig effektivt
i Afrika, og det bringer inn svære beløp. Det er bygging av
et sivilt samfunn, av organisasjoner à la Transparency International
eller andre. Det er å få land til å forplikte seg til
de såkalte EITI-prinsippene om åpenhet. Og det er å gi
assistanse til å bygge medier som setter et søkelys på
korrupsjon. 

Det er bygging av disse institusjonene som over tid vil
virke. De har virket her, de er garantier mot korrupsjonsreduksjon i vår
del av verden, og de vil også over tid virke i afrikanske land. 

 Den muntlige spørretimen er nå omme,
og vi går over til den ordinære spørretimen. 





                    
                    
                    

 Det blir noen endringer i den oppsatte spørsmålslisten, og presidenten viser i den sammenheng til den oversikt som er omdelt på representantenes plasser i salen. 




De foreslåtte endringene i dagens spørretime foreslås godkjent. - Det anses vedtatt. 




Endringene var som følger: 




Spørsmål 2, fra representanten Ivar Kristiansen til utenriksministeren, utsettes til neste spørretime, da utenriksministeren er bortreist. 




Spørsmål 3, fra representanten Anders Anundsen til forsknings- og høyere utdanningsministeren, utsettes til neste spørretime, da statsråden er bortreist. 




Spørsmål 4, fra representanten Vera Lysklætt til kommunal- og regionalministeren, bortfaller, da spørreren har sykdomsforfall. 




 Stortinget kommer tilbake til spørsmål 1, da spørreren, Ketil Solvik-Olsen, ikke er til stede i salen for øyeblikket. 





                    
                    








        

Spørsmål 2 


    
        

Spørsmål 3 


    
        

Spørsmål 4 


    
        

Spørsmål 5 


    
        

Spørsmål 1 


    
        

Spørsmål 6 


    
        

Spørsmål 7 


    
        

Spørsmål 8 


    
        

Spørsmål 9 


    
        

Spørsmål 10 


    
        

Spørsmål 11 


    
        

Spørsmål 12 


    
        

Spørsmål 13 


    
        

Spørsmål 14 


    



                    

 Disse spørsmålene er utsatt til neste spørretime. 





                

 Dette spørsmålet bortfaller. 





                

