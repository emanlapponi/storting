 Representantene Trond 

Helleland

, Shahbaz 

Tariq

 og Børge 

Brende

,
som har vært permittert, har igjen tatt sete.

Fra representanten Siri Frost 

Sterri

 foreligger
søknad om permisjon onsdag den 18. oktober for å delta
i møte i EFTAs parlamentarikerkomite i Brussel.

Etter forslag fra presidenten ble enstemmig
besluttet:

1.		Søknaden behandles straks
og innvilges.

2.		Vararepresentanten, Michael 

Momyr

,
innkalles for å møte i permisjonstiden.

3.		Michael Momyr innvelges i Lagtinget for den tid han møter
for representanten Siri Frost Sterri.

 Michael Momyr er til stede og vil
ta sete.

Valg av settepresident

 Presidenten vil foreslå at
det velges en settepresident for Stortingets møte i dag – og
anser det som vedtatt.

Presidenten ber om forslag på settepresident.

  Jeg foreslår Kjell Engebretsen.

 Kjell Engebretsen er foreslått
som settepresident. – Andre forslag foreligger ikke, og
Kjell Engebretsen anses enstemmig valgt som settepresident for Stortingets
møte i dag. 

Representanten John Dale vil framsette et privat
forslag.

  Eg legg med dette fram eit Dokument nr. 8-forslag
om at Stortinget skal få seg førelagt planen om å etablera
eit forvaltingsområde for ulv.

 Representanten Robert Eriksson vil framsette
et privat forslag.

  Jeg vil på vegne av Thore Aksel Nistad,
Christopher Stensaker og meg selv få lov til å fremsette
et privat forslag om å omdanne NSB BA til et ordinært
aksjeselskap samt åpne for konkurranse på Jernbaneverkets
anlegg.

 Forslagene vil bli behandlet på reglementsmessig
måte.

 Statsråd Tønne
får ordet for å sluttføre sitt innlegg.

  Jeg fortsetter der jeg ble avbrutt, og konstaterer
at etter lov om tannleger av 13. juni 1980 har tannleger på et
individuelt nivå en plikt til å yte øyeblikkelig
hjelp når det anses påtrengende nødvendig. Plikten
gjelder så vel i arbeidstiden som på fritiden.
Lokale forhold, sett i sammenheng med den enkelte tannleges lovpålagte
plikt, vil kunne medføre at en fylkeskommunal tannlegevakt
ikke er å anse som nødvendig for å oppfylle
fylkeskommunens ansvar.

Den nedre grense for fylkeskommunens ansvar
vil være forbundet med hva som er forsvarlig og hensiktsmessig
i forhold til lovens § 6. Fylkeskommunene har
en spesiell forpliktelse overfor de grupper som er prioritert i tannhelsetjenesteloven.
Men helsemyndighetene kan ikke pålegge en fylkeskommune å organisere
en tannlegevaktordning. Forsvarlighetskravet er en rettslig standard.
Det er opp til fylkeskommunen selv å vurdere hvorvidt man
skal opprette og drive en tannlegevaktordning. Fylkeskommunene plikter å tilby 

rimelig

 tilgang på tannlegehjelp.
Fylkeskommunene plikter ikke å tilby 

lik

 tilgjengelighet
til øyeblikkelig hjelp for hele befolkningen. Det vil være
tilsynsmyndighetene som i tilfelle måtte vurdere hva som
er minimumskravet til forsvarlighet etter lovens § 6.
Hvis tilsynsmyndighetene vurderer det slik at fylkeskommunene ikke
ivaretar sine forpliktelser, må de følge det opp
som en tilsynssak.

Jeg finner det på denne bakgrunn ikke
riktig å ta initiativ til å etablere en likeverdig
og tilfredsstillende vaktordning i samtlige fylker.

  Jeg takker statsråden for svaret.
Det er riktig at den enkelte tannlege etter etiske regler skal stille
opp og hjelpe en pasient som har akutte tannskader eller smerter,
og at den offentlige tannhelsetjenesten også skal ha et
ansvar for at det finnes en nedre grense for tilgjengelighet for
hjelp. Men Østfold, og også Akershus, Nordland, Oppland
og Vestfold, har i sommer hatt store problemer med dette. For når
pasientene ringer, enten det er den offentlige tannhelsetjenesten
eller en privat tannlege på kvelds- eller helgetid, er
det en automatisk telefonsvarer som sier at vedkommende ikke er
til stede, og at man kan henvende seg igjen på mandag.
Man har altså ikke noen tilfredsstillende nedre grense.
Nå lovet statsråden at han skulle se nærmere
på dette for å øke tilgjengeligheten,
men mitt spørsmål til statsråden blir
likevel: Burde dette være en lovpålagt oppgave
for den offentlige tannhelsetjenesten, at man tok det inn i loven?

  Jeg vil være forsiktig med å gå inn
for at vi skal gjennomføre en lovendring som pålegger
fylkeskommunene å etablere en nærmere angitt tannlegevaktordning.
Men jeg understreker, som jeg sa i mitt første innlegg,
at dersom forsvarlighetskravet etter någjeldende lov ikke
anses oppfylt av tilsynsmyndighetene, ja, da har jo tilsynsmyndighetene
en plikt til å følge det opp overfor den enkelte
fylkeskommune, og det er en lovbestemmelse som jeg vil sørge
for blir etterfulgt, også med henvisning til de forhold
representanten Hedstrøm her har tatt opp.





                    
                    
                    

 Stortinget mottok mandag meddelelse fra
Statsministerens kontor om at følgende regjeringsmedlemmer
vil møte til muntlig spørretime:

		statsminister Jens Stoltenberg

		statsråd Terje Moe Gustavsen

		statsråd Anne Kristin Sydnes

De annonserte regjeringsmedlemmer er til stede,
og vi er klare til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes om å reise seg. –

Vi starter da med første hovedspørsmål,
fra representanten Carl I. Hagen.

  Høyre-byrådet i Oslo har
varslet at det blir store innskrenkninger på Ullevål
sykehus fordi det er viktigere å spare penger enn å behandle
pasienter. Det samme er situasjonen ved andre av landets sykehus.
Dette skjer i en situasjon hvor den norske stat mottar nærmere
hundre tusen millioner kroner mer enn beregnet for inneværende år. 

Regjeringen sitter som en passiv tilskuer.
Statsminister Jens Stoltenberg har sagt at det ikke kommer sykepleiere
opp av borehullene i Nordsjøen. Men det kommer penger til å kunne
lønne de sykepleiere og leger som er tilgjengelige, slik
at de arbeider istedenfor å bli sagt opp eller ikke å arbeide.

Mitt spørsmål til statsminister
Jens Stoltenberg er derfor: Hvor lenge vil regjeringen Stoltenberg
sitte som en passiv tilskuer til at syke mennesker ikke får
behandling, når vi har nok penger til å bedre
kapasiteten øyeblikkelig fra 1. november, slik at de får
behandling?

  Regjeringen vil 

ikke 

sitte
passiv og se på at mennesker som trenger behandling, ikke
får det. Derfor har vi foreslått en kraftig opptrapping
av satsingen på norsk helsevesen. Det vil bli bevilget
mer penger til norsk helsevesen enn noen gang før i det
statsbudsjettet vi har foreslått for 2001. Norge har gått
fra å være blant de landene som hadde en legedekning
omtrent som gjennomsnittet i de rike land i verden, til å være
absolutt på topp. Vi har hatt omfattende investeringer
i nytt utstyr, og vi skal kjøpe enda mer utstyr og bevilge
enda flere penger til norsk helsevesen. Men så sier Regjeringen
noe mer, nemlig at i tillegg til å skaffe mer penger enn
noen gang, må vi se på de åpenbare organisasjonsproblemer
som er i helsevesenet, som bl.a. illustreres ved Ullevål
sykehus, der driften er klart dyrere enn ved mange andre sykehus,
og der vi ser at operasjonsstuer står tomme, at verdifullt
utstyr ikke brukes, og at leger bruker stadig mindre tid på å behandle
pasienter. Så vi mener at man både må skaffe
mer penger – det har vi gjort gjennom mange år – og
i tillegg må se på hvordan sykehusvesenet organiseres.

  Jeg takker for nok en bortforklaring av de
faktiske forhold. Og de faktiske forhold er at Ullevål
sykehus må spare 300 mill. kr. Sjeflegen sier at dette
betyr at mennesker ikke får behandling. Det samme sies
fra Haukeland, fra Regionsykehuset i Tromsø og fra andre
sykehus. Og når nå statsministeren gang på gang
snakker om omorganiseringer, kanskje jeg kunne spørre:
Når har man tenkt å begynne med det i hvert fall mest
fornuftige, å sikre midler slik at sykehusene kan ansette
servicepersonale og kontorpersonale, slik at sykepleiere og leger
gjør mindre kontorarbeid, og behandler pasienter? Der er
det penger som trengs.

Fremskrittspartiet har fremmet forslag om å styrke årets
budsjett – ikke neste års, men årets
budsjett – med 2 milliarder kr, for å stryke underskuddene
ved alle landets sykehus samt sikre full kapasitetsutnyttelse i
november og desember. Og fordi vi har så lange køer,
har vi foreslått å bruke 3 milliarder kr av de
ekstra hundre milliardene til å kjøpe operasjonskapasitet
i utlandet, for det blir ikke inflasjonsdrivende. Vil vi kunne få Regjeringens støtte
til å gjøre noe nå, slik at ikke syke
mennesker eventuelt dør mens de venter på behandling?

  Vi er allerede i gang med å omorganisere
helsevesenet. Vi har satt i gang et arbeid med å omorganisere
statssykehusene og regner med å kunne fremme forslag om
ikke så veldig lang tid i forhold til det, og vi har foreslått
at de også vil kunne bli statsforetak og få en
bedre organisasjonsform, slik at de utnytter arbeidskraft, helsepersonell,
kapital og utstyr bedre enn de gjør i dag. Det er ikke
lenge siden vi innførte et nytt finansieringssystem – innsatsstyrt
finansiering – for helsevesenet, som har hatt en kraftig økning
når      det gjelder antall behandlede pasienter. Vi innfører
en fastlegereform, som er en stor og viktig helsereform, og vi har
også varslet at vi skal se på hele eierskapet
for sykehusstrukturen for øvrig.

Så vi er i gang, har gjennomført
og har varslet en lang rekke store og små reformer av norsk
helsevesen. Resultatet av det er at vi nå har et helsevesen
som er i verdenstoppen, mens vi for få år siden
lå omtrent på gjennomsnittet. Men vi er ikke fornøyd
med det. Det skal bli enda bedre, og derfor varsler vi ytterligere
omorganiseringer og ytterligere nye bevilgninger.

 Det blir oppfølgingsspørsmål – John
I. Alvheim.

  Den kraftige opptrappingen i helsesektoren
som statsministeren gir uttrykk for, kan ikke jeg finne i det statsbudsjettet
som foreligger til behandling i Stortinget. Det er, som jeg tidligere
har sagt, ikke troverdig.

Helsebyråden i Oslo har pålagt
den nye direktøren og styreformannen å spare inn
300 mill. kr i 2001. Dette vil ramme 10 000 pasienter,
hvorav 20 pst. er prioriterte pasienter. Kan regjeringen Stoltenberg
sitte og se på at dette skjer, uten å gripe inn øyeblikkelig
i forhold til Oslo kommune, og sørge for at denne innsparingen
ikke kommer på tale, slik at pasientene også i
2001 kan regne med å få behandling ved Ullevål
sykehus, slik som de har krav på?

  Som jeg har sagt, har vi i forhold til det
representanten Alvheim spør om, foreslått å øke
bevilgningene i 2001, og bevilgningene er allerede økt
for inneværende år. Det ble plusset på godt over
1 milliard kr – opp mot 2 milliarder kr totalt – til
sykehusene i vår. Noe av det første denne regjering
gjorde, var å sørge for at det kom milliardbeløp
ekstra til sykehusene i år, og så har vi foreslått
ytterligere økning til helsevesenet og sykehusene for 2001.
Så det er ikke sant at man sitter stille, man gjør
mye i år og foreslår å gjøre enda
mer i 2001.

 Olav Gunnar Ballo – til
oppfølgingsspørsmål.

  Jeg har et tilleggsspørsmål til
statsministeren.

Vi har sett at det fra fylkene i år
ikke har vært søkt om så mye utstyr at
midlene fra staten har blitt oppbrukt. En åpenbar årsak
til det er at fylkene har så dårlig økonomi at
de ikke har råd til å betale sin egenandel for
utstyr til sykehus. Da vil jeg spørre statsministeren:
Ser statsministeren det fornuftige i at staten går inn
og dekker en langt større andel av utstyr til sykehus,
slik at det kan skaffes med en gang man har behov for det, og ikke
etter et halvt eller ett år, slik som situasjonen blir
nå?

  Det er ulike grunner til at sykehusene ikke
har kjøpt like mye utstyr i år som Stortinget
opprinnelig regnet med. Det som nå skjer, er at vi øker
kraftig kommunenes og fylkeskommunenes inntekter. De frie inntektene
totalt øker med opp mot 2 milliarder kr, og det er den
kraftigste økning i frie inntekter på veldig mange år.
Det gjør det mulig for fylkeskommunene bl.a. i større
grad å være med på å finansiere
kjøp av nytt utstyr, i tillegg til de pengene som kommer
direkte fra staten. Og der følger Regjeringen opp til punkt
og prikke den utstyrsplanen Stortinget har vedtatt, med fordeling
av kostnader mellom fylkene og staten. Så der kommer pengene
som forutsatt, og vi gir fylkene mer penger til å betale
sin egenandel. Men så er hovedutfordringen samtidig den
at vi aldri har hatt mer utstyr på norske sykehus, aldri
har investert mer i nytt utstyr på norske sykehus. Samtidig
ser vi at verdifullt utstyr brukes bare noen få timer i
døgnet, og det er kanskje nå et vel så stort
problem som kjøp av nytt utstyr.

 Vi går videre til neste
hovedspørsmål.

  Eg har æra av å stilla eit
spørsmål til statsministeren, og eg siterer frå Aftenposten:

«Jeg
leste i en avis at noen i NHO mente at vi ikke kan skjære
alle næringslivsledere over én kam bare fordi
en var dopet. Jeg mener mange av dem befinner seg i koma.»

Sitatet er frå utanriksministeren
vår, medlem av Stoltenberg si regjering.

Mitt spørsmål til Jens Stoltenberg
er: Er dette eit sitat som han kan seia seg einig i? Er det regjeringa
Stoltenberg sitt syn på norske næringslivsleiarar
at dei er i koma, slik som Jagland seier dei er?

 Jeg oppfatter ikke at intensjonen med det utenriksminister
Jagland sa, var å si at alle norske næringslivsledere
er i koma. Det tror jeg alle forstår. 

Det som jeg oppfatter var hans budskap, var
at for mange næringslivsledere har for liten forståelse
av det samfunnsansvar de må ta i forhold til lederlønninger,
opsjoner og urimelig store inntektsøkninger til ledere
i norsk næringsliv. Det var budskapet i det han sa på AUFs landsmøte,
og det er et budskap som jeg har inntrykk av at et stort flertall
her i Stortinget deler.

 Det som er problematisk med eit slikt utspel,
er at det må tolkast eventuelt i ei retning, og eg synest
det er veldig uklart når ein ser det opp mot dei signala
som ein gjennom statsbudsjettet gir til norske næringslivsleiarar.
Då vil eg minna statsminister Stoltenberg om at dei fleste
næringslivsleiarane faktisk har ei løn som ligg
på kanskje 500 000 kr og nedover, at
dei fleste næringslivsleiarane er næringslivsleiarar
i små og mellomstore bedrifter – der ein del av
dei slit. 

Det signalet som utanriksministeren gir i dette
foredraget, er sterkt mot alle dei som prøver å halda
oppe sysselsettinga i Noreg. Eg ynskjer at statsminister Stoltenberg
skal svara på om dei signala som Regjeringa gir gjennom
statsbudsjettet m. a. i forhold til konjunkturavgift og moms på reiseliv,
som særleg går ut over distrikta, kombinert med
dette utspelet frå Jagland, gir særleg mykje von
og tru på at regjeringa Stoltenberg ynskjer å satsa
på næringslivet, og då ikkje berre på dei
store bedriftene med dei høge leiarlønene,
men på alle dei titusenvis av folk utover landet som slit
og prøver å leva av dette.

 : Denne regjeringen ønsker å satse
på næringslivet. Vi har hatt en enestående sterk
vekst i private bedrifter, i sysselsetting og produksjon i norske
bedrifter, både små, mellomstore og store, og
det ønsker vi å videreføre i 2001. Vi
har lagt fram et budsjett som innebærer fortsatt vekst
i private norske bedrifter – små, mellomstore
og store. Alt det er bra, og alt det ønsker vi. 

Det vi samtidig har sagt, er at for å bidra
til å unngå, eller i hvert fall redusere risikoen
for at vi får ytterligere økning i rentene, og
for at vi fortsatt får en pris- og lønnsvekst
i Norge som er høyere enn i våre naboland og dermed
også undergraver grunnlaget for næringsvirksomhet,
ikke minst i konkurranseutsatte bedrifter, ønsker vi å dempe
noe av veksten – ikke bygge ned, men dempe veksten – i
privat sektor. Det gjør vi for å trygge grunnlaget
for norske bedrifter, og det er en tenkning som er helt i tråd
med det som Bondevik-regjeringen la fram høsten 1998, der
de også foreslo en variant av konjunkturavgift og andre
generelle skattetiltak for å dempe veksten i privat sektor.
Der er vi inspirert av sentrum.

 Det blir oppfølgingsspørsmål – Lars Sponheim. 

 Jeg forstår at statsministeren ikke
mener at norske næringslivsledere er i koma, og etter å ha
sett Brennpunkt-programmet i går om en tidligere arbeiderpartistatsråd
og LO-nestleder, har begrepet «å være
i koma» også fått et nytt innhold – så det
forstår jeg godt.

Til statsbudsjettet og finanspolitikken: Statsministeren
er en dyktig sosialøkonom, og han sa i en tilsvarende spørretime
i vår at finanspolitikkens kanskje viktigste oppgave er å dele
ressursene mellom offentlig sektor og privat sektor. Det tror jeg
er meget riktig. Det jeg vil be statsministeren om, er å bekrefte
at den finanspolitikken han nå står for, og som
er lagt fram gjennom statsbudsjettet, er en aktiv fordeling av ressurser
fra konkurranseutsatt sektor til offentlig sektor, slik som bl.a.
hans egen næringsminister har uttalt i et møte
i Bergen. Det er mange reiselivsbedrifter som vil få stort
trøbbel på grunn av moms og den nye arbeidsgiveravgift,
og som bare kan legge ned hvis ikke de klarer det. Det er jo nettopp
for å skyve arbeidskraft over. Kan en ærlig og
god sosialøkonom og statsminister bekrefte at det er hensikten
med finanspolitikken?

 Presidenten må minne om
at tilleggsspørsmål skal ha relasjon til hovedspørsmålet.

  

(fra salen): 

Det hadde det.

 Nei, jeg kan ikke bekrefte det. Jeg prøvde å si
i mitt forrige svar at det det handler om, er å begrense
veksten. 

Det kommer fortsatt til å være
vekst i privat sektor. Når vi snakker om privat sektor,
er det både de som konkurrerer med utlandet, og den delen
av privat sektor som ikke står i direkte konkurranse overfor
utlandet. Og helt i tråd med det tidligere næringsminister
Sponheim sa og foreslo i statsbudsjettet for 1999, sier vi at når
det er høy vekst, fare for høy kostnadsstigning,
må vi også dempe veksten, holde litt igjen, i
privat sektor. Sponheim foreslo å øke bedriftsbeskatningen
på alle norske bedrifter fra 28 til 29 pst. uten noen kompensasjon,
han foreslo en egen konjunkturavgift på bygg- og anleggsinvesteringer,
og han foreslo en tvungen sparing for alle norske bedrifter. Den
tenkningen er nøyaktig den samme tenkningen vi har nå i
forhold til å forsøke å bremse litt på veksten
i privat sektor – ikke bygge ned, men bremse
veksten – for på den måten å kunne
rydde rom til satsing på ting som også er viktige
for norsk næringsliv, nemlig at vi har en god skole, et
godt helsevesen og en god omsorg for de eldre. Der mener jeg at
sentrum og Arbeiderpartiet tenker svært likt.

Også når det gjelder reiselivsmoms,
foreslår vi det sentrumsregjeringen varslet i nasjonalbudsjettet
i fjor høst.

  Det blir ytterligere et oppfølgingsspørsmål – Carl
I. Hagen.

 Utenriksminister Jagland har også sagt
at han er sterkt opptatt av Norges anseelse i utlandet, og så vidt
jeg skjønner, er også statsminister Stoltenberg
opptatt av å tegne et positivt bilde av Norge i utlandet.
Når da utenriksministeren sier at norske næringslivsledere – det
kunne tolkes som at han skar alle over én kam – er
i koma, hvilken lyst til å investere i og handle med Norge
skaper det hos bedrifter i andre land? 

Samtidig sa han, så vidt jeg har forstått,
at undertegnede – lederen for det største opposisjonspartiet – også befinner
seg i konstant «kåma». Er det noe statsministeren er
enig i? Det kunne være artig å vite om statsministeren også mener
at jeg er i koma, slik at vi vet hva slags bilde som tegnes også av
det politiske Norge i utlandet. Hvis næringslivslederne
er i koma, og lederen for det største opposisjonspartiet – størst
på meningsmålingene for øyeblikket – også er
i koma, er det kanskje ikke det bildet man ønsker å tegne
av et land?

 Jeg er litt usikker på hvor viktig
det er for Stortinget å høre mine vurderinger av
helsetilstanden til Carl I. Hagen og til norske næringslivsledere,
men i den grad det kan berolige Hagen, mener jeg at han ikke er
i «kåma» (munterhet i salen) og heller ikke
i koma. Jeg betrakter Carl i Hagen som – hva skal vi si – en
god politisk motstander som jeg setter pris på å diskutere
med, og jeg ser fram til mange debatter om viktigere spørsmål
enn hvorvidt han befinner seg i koma.

  Presidenten finner at tiden er inne
for å gå til neste hovedspørsmål.

  Mitt spørsmål går
til statsministeren.

Vi har nok en gang fått en sjokkartet
melding om tilstanden i det norske forsvaret. Det viser seg at flygere
nå settes på bakken, simpelthen fordi Forsvaret
ikke har bensin nok – 15 av 30 ved Bodø hovedflystasjon
settes på bakken. Det er klart at dette skaper frustrasjon.
Folk vil slutte. Og dette er ikke noe nytt. Vi hørte i
sommer at det ikke var skarpe skudd til panserstyrken, og vi vet
at beredskapslagrene av reservedeler, ammunisjon og drivstoff brukes
opp. I den vestlige verden har vi jo ledd litt av den russiske nordflåten,
som ikke har drivstoff til å seile. Men jeg tror vi kan
svelge i oss de smilene – situasjonen hos oss er meget
alvorlig.

Hva har Regjeringen gjort med denne meget alvorlige situasjonen?

  Det Regjeringen har gjort, og som Forsvaret
iverksetter, er at man innenfor de budsjetter man har vedtatt i
Stortinget, både i fjor høst for i år
og gjennom den revisjonen av budsjettet som skjedde for inneværende år,
der det ble gitt betydelige tilleggsbevilgninger til Forsvarets
internasjonale aktiviteter, har gitt Forsvaret frihet til å omdisponere
innenfor de rammene. Og så har vi foreslått et
forsvarsbudsjett for 2001, som Stortinget nå har til behandling.
Innenfor de rammene er det altså rom for noen omdisponeringer,
bl.a. for å ta høyde for den kraftige økningen
i drivstoffprisene som Forsvaret har blitt utsatt for, på linje
med andre norske virksomheter. Så har man prioritert at
de pilotene som er i internasjonal tjeneste, eller som utfører
internasjonale oppdrag på vegne av Norge, i hvert fall
ikke skal rammes av innskrenkninger og nedskjæringer – så vidt
mulig. Derfor har de fått trening og aktivitet slik at
de kan utføre oppdrag i henhold til de avtaler Norge har
inngått i forhold til internasjonale forpliktelser, spesielt
overfor NATO-alliansen.

Når det gjelder bruk av beredskapslagre,
mener Forsvaret selv at det som har vært gjort der, er
helt innenfor det som er forsvarlig i forhold til de krav man nå setter
til lager i et moderne forsvar.

  Hvis man skal omskrive statsministerens svar
til vanlig norsk, betyr det at Regjeringen ikke har gjort noe særlig.
Dette er en meget alvorlig situasjon, som det virker som om Regjeringen
nå ikke er villig til å ta en aktiv hånd
i. Statsministeren snakket om hva man skulle gjøre innenfor
budsjettrammene, som det heter. Et av problemene er jo nettopp at
Arbeiderpartiet gjennom år har vært med på budsjettrammer
som har fremtvunget denne meget vanskelige situasjonen. 

Mitt spørsmål til statsministeren
er: Ser han ikke at Arbeiderpartiets budsjettpolitikk gjennom mange år
er en av hovedårsakene til denne meget vanskelige situasjonen?

  Jeg tror at hovedutfordringen for Forsvaret,
som i store deler av den offentlige sektor for øvrig, er
at det går for sakte med fornyelsen. Det er ingen tvil
om at den omstillingen som norsk forsvar burde ha gjennomført
langt tidligere på 1990-tallet, har gått langt
saktere enn forutsatt og langt saktere enn det som burde ha skjedd.
Derfor har vi et forsvar som er altfor dyrt i drift, som har en
for gammeldags struktur, og der for mye av pengene går
med til administrasjon og finansiering av en ikke tidsriktig struktur.
Derfor er det viktigste vi nå skal gjøre i forhold
til Forsvaret, å få til en langt bedre organisasjon,
og fornye offentlig sektor, også Forsvaret. Der har vi
varslet ganske store og omseggripende tiltak i nær framtid,
og det spennende blir i hvilken grad det er mulig å få flertall
for den type forslag, som åpenbart vil være upopulære
på kort sikt, men som over tid vil være den beste
måten å styrke det norske forsvaret på.

 Det blir oppfølgingsspørsmål – Hans
J. Røsjorde.

  Jeg er overrasket over å høre
at statsministeren er fornøyd med tilstanden når
det gjelder lager og beredskapsbeholdninger for det norske forsvar.
Jeg tillater meg derfor å stille ett grunnleggende spørsmål:
Er statsministeren fullt ut kjent med tilstanden når det
gjelder ammunisjon, når det gjelder drivstofforsyninger,
og når det gjelder reservedeler til våre viktigste våpensystemer?
Er han klar over hvilket lavmål dette befinner seg på?

  Jeg baserer meg på den informasjon
jeg får fra Forsvarsdepartementet. Jeg har ikke selv inspisert
alle lagrene. Det jeg får opplyst fra Forsvarsdepartementet,
er at det har vært en reduksjon av lagerhold gjennom flere år,
men at man mener det er forsvarlig, bl.a. ut fra en vurdering av
en ny forsvarsstruktur, en ny tid i forhold til hvordan man vurderer
trusselbildet, og at Forsvaret ikke vurderer situasjonen som dramatisk.

Men så vil jeg gjerne føye
til at når det gjelder alle de utfordringene Forsvaret
står overfor, både når det gjelder utfordringer
knyttet til økte drivstoffutgifter, antall flytimer for
piloter, lager og andre ting, henger dette grunnleggende sett sammen
med at vi i for liten grad har gjort noe med hovedproblemet, nemlig
at vi har en altfor gammeldags struktur, et altfor overadministrert
forsvar. Det er det vi nå prøver å gjøre
noe med, i tråd med Regjeringens erklærte målsetting
om fornyelse av offentlig sektor. Det skal vi komme tungt tilbake
til, og vi gleder oss til å få bred støtte
fra alle forsvarsvennene i Det norske storting.

  Vi tar ett oppfølgingsspørsmål
til – Ingvald Godal.

  Statsministeren har heilt rett i at moderniseringa
av det norske forsvaret har gått for sakte. Men det kom
jo bl.a. av at Arbeidarpartiet her i huset har gått imot
nødvendige forslag til omstilling, av distriktspolitiske
grunnar, så seint som i fjor vår.

Mitt spørsmål går
på dette med lager. Lageret for flybensin er no beita nesten
heilt ned. Kva for inntrykk trur statsministeren det gjer hos våre
allierte at oljenasjonen Noreg ikkje lenger har noko igjen av eigne
lager på dette området, men er heilt avhengig
av det andre har lagra i Noreg, spesielt USA? 

  Jeg baserer meg på det jeg får
fra Forsvarsdepartementet, og der er vurderingen den at det ikke
er korrekt at lagrene nærmest er tomme for sentrale beredskapsprodukter
som ammunisjon, drivstoff – det innbefatter olje – og
viktige reservedeler. I det legger jeg at det for det første
ikke er sant at lagrene nærmest er tomme, og for det andre
at situasjonen ikke er dramatisk. Det betyr jo ikke nødvendigvis
at vi er fornøyd med situasjonen, tvert imot, vi har gitt
uttrykk for at det på mange områder er mangler
og problemer i Forsvaret. Det handler altså, som på mange
andre sektorer – vi begynte å snakke om helsevesenet
tidligere i spørretimen – om penger, men det handler
også i veldig stor grad om organisasjon. Der har Forsvaret
selv gitt uttrykk for at det er et presserende behov for at noe
nå snart skjer, og vi har varslet at forslaget vil komme
i nær framtid.

 Vi går videre til neste
hovedspørsmål.

  Mitt spørsmål går òg
til statsministeren.

I går, den 17. oktober, ble FNs internasjonale
dag for avskaffing av fattigdom markert. Statsministeren har ved fleire
høve i den seinare tida sett søkjelyset på fattigdom i
Noreg, og særleg på Folkehelsa si påvising
av 70 000 fattige barn. For fattige barn kan det handla
om forsaking, bortforklaring, utestenging og utryggleik. Det er ikkje
fattige barn utan at det er fattige vaksne. Det betyr låg
inntekt over tid, det betyr for nokre eit rusproblem eller eit psykisk
problem i familien. Det er avgjerande med rask oppfølging,
at det enkelte barnet har nokon å gå til, det
handlar om å bry seg som nabo og medmenneske, men det handlar òg
om kommunane sin situasjon og deira høve til å gripa
tidleg inn.

Ser statsministeren at han med budsjettet medverkar til å forverra
kommunane sitt høve til oppfølging?

  Det ser jeg overhodet ikke. Det jeg ser, er
at vi har et løft for norske kommuner som er historisk
stort. Vi øker inntektene til kommunene med 5 milliarder
kr. I tillegg kompenseres de for økte lærerlønninger
og økte feriedager, slik at vi totalt sett snakker om 3,5
milliarder kr oppå det – 8,5 milliarder kr. Det
er vesentlig mer enn regjeringen foreslo da Meltveit Kleppa satt
i regjering. Da kompenserte man f.eks. ikke for inntektsoppgjøret
i 1998 – en vesentlig årsak til at kommunene har
hatt økonomiske problemer.

Men jeg er helt enig med representanten i at
det er viktig å fokusere på fattigdom i Norge.
Vi gjør ting i budsjettet i forhold til enslige forsørgere,
som får en bedring, vi satser massivt på boligbygging,
mer enn på svært lang tid – det er viktig
for mange fattige mennesker – og vi er også opptatt
av arbeidsmarkedstiltakene. Vi vet at ulikhet veldig ofte har tilknytning
til arbeidsmarkedet, at dette handler om mennesker vi må hjelpe
inn i arbeidsmarkedet, og derfor er arbeidsmarkedstiltakene en bro for
mange fattige mennesker over til en situasjon der de kan leve av
egen inntekt. Men at kommuneopplegget skulle være et opplegg
der vi altså svekker mulighetene til å hjelpe
de fattige, det er jeg dypt uenig i.

  Det er eit misforhold mellom statsministeren
si framstilling og slik som situasjonen no blir opplevd i den enkelte
kommunen. Kommunane har i løpet av 2000 og vil i 2001 bli
påført utgifter som overstig dei inntektene som
er lagde inn frå Regjeringa. Det betyr at dei høva
kommunane skulle ha hatt i forhold til tidlegare oppfølging
når det gjeld skule, helsestasjon, støtteopplæring,
støttekontakt, stimulering av frivillige organisasjonar
osv., blir reduserte i staden for å bli auka til neste år.
Regjeringa har følgt opp konsultasjonsordninga med kommunane
sin eigen interesseorganisasjon, KS, og dei har blitt einige om
at det er ei stor og aukande gjeld for kommunane, som altså i
tillegg blir påførte nye utgifter. Det er eit
paradoks at situasjonen blir opplevd så forskjellig i den
enkelte kommune (presidenten klubbar) og i Regjeringa.

  Taletiden er ute.

  Jeg tror vi alle bør være
opptatt av å være litt ydmyke i forhold til hvordan vi
skal hjelpe fattige mennesker i Norge, og hvordan vi skal bidra
til at kommunene blir bedre i stand til å gjøre det.
Jeg vil gjerne bidra til en dialog mellom Arbeiderpartiet, Regjeringen
og sentrumspartiene om hvordan vi kan gjøre enda mer for
fattige mennesker og enda mer for å hjelpe kommunene. 

Men jeg mener samtidig at man må vokte
seg litt for å fremstille det som at det nå legges
fram et stramt opplegg for kommunene, mens det før var
bedre. Det er ingen tvil om at kommunene hadde veldig stramme år
spesielt i 1998 og 1999, bl.a. fordi sentrumsregjeringen ikke la
opp til å kompensere for et meget kostbart lønnsoppgjør, mens
det skjer nå. 5 milliarder kr i reell vekst, hvorav 2 milliarder
kr er frie inntekter, pluss 3,5 milliarder kr i kompensasjon for økte
lønnskostnader, er en meget solid satsing, mer enn det
partiet til Meltveit Kleppa foreslo.

 Det blir oppfølgingsspørsmål – Kristin Halvorsen.

  Jeg deler Meltveit Kleppas syn på kommuneøkonomien,
i den forstand at de rapportene vi får, tilsier at situasjonen
neste år blir den samme som den ble i år – altså ikke
noe ekstra løft. 

Men jeg er ikke sikker på om bare
bedret kommuneøkonomi ville bety at man faktisk bekjempet
fattigdom efektivt i Norge. Da tror jeg man må gjøre
noe med sosialhjelp. Et viktig forslag fra SV er at man
lager en nasjonal standard for sosialhjelp som også tar
hensyn til at barn skal kunne delta i aktiviteter og ha mulighet
til å være med på det som andre barn
er med på. Det fins beregninger for omtrent hvor mye penger
det skulle tilsi, og det som gjenstår, er altså at
Stortinget tar et ansvar for at ingen barn i noen kommune skal kunne
leve under fattigdomsgrensen. Vi vet at de fattige aldri kommer
til å bli i flertall i Norge, men det gjør det
også vanskelig å kjøre en politisk kamp
for å få det store flertallet av velgerne til å ha
det som sin fremste sak.

Vil statsministeren gjøre noe for å lage
en nasjonal standard som hindrer at barn vokser opp i fattigdom
i Norge?

 Jeg er helt enig med representanten Halvorsen
i at det er viktig å gjøre noe i forhold til det å bekjempe
fattigdom i Norge, og at det ikke er noe mindre viktig selv om det
er et mindretall som er fattige. Derfor sa vi i regjeringserklæringen
at vi nå skulle løfte mindretallet. Mens vi i
forrige århundre avskaffet den åpne fattigdommen
som rammet flertallet av befolkningen, må vi nå sørge
for at vi avskaffer den skjulte fattigdommen, eller nyfattigdommen,
som rammer et mindretall av befolkningen. Da er det mange tiltak,
fordi den fattigdommen er mangfoldig. Ett tiltak er å se
på retningslinjer og hvordan vi utøver politikken
når det gjelder sosialhjelp. Derfor har Regjeringen nå til
vurdering forslag fra Stortinget som ble behandlet i forbindelse
med utdanningsmeldingen, om å se på spørsmålet om
nasjonale normer for sosialhjelp, inklusive hvordan barn behandles
innenfor tildeling av sosialhjelp. 

 Vi går videre til neste
hovedspørsmål. 

  Da kan jeg bare bli stående. 

Jeg vil gjerne stille statsministeren et spørsmål
om gasskraftverk. I Dagsavisen på mandag sier konserndirektør
Christian Rynning-Tønnesen i Statkraft at utbygging
av vindmøller, ny vannkraft og varmepumper er viktigere
enn å bygge gasskraftverk, og at det ikke er noen naturlov
at man skal bygge gasskraftverk i Norge. Tvert imot sier han: 

«Norge
som gassnasjon skal være forsiktig med å ha for
høye forventninger til gasskraft i europeisk kraftproduksjon
de neste årene. Grunnen er at det finnes så mye
kjernekraft og kullkraft som er billigere å bruke enn gasskraft.» 

Jeg vil gjerne spørre statsministeren
om han står fast på at det haster å få bygd
gasskraftverk i Norge.

 Det som haster, er å redusere Norges
avhengighet av å importere det Rynning-Tønnesen
påpeker, nemlig kullkraft og kjernekraft. Jeg mener at
det er noe helt meningsløst i at kraftnasjonen Norge nå i økende
grad år for år er avhengig av å importere
sterkt, sterkt forurensende kraft fra våre naboland, mens
vi altså åpenbart har problemer med å ta
i bruk gass til kraftproduksjon selv. Det mener jeg er et mye større
miljøproblem, som det haster å gjøre
noe med. 

Så ønsker jeg at vi var i
stand til å ta i bruk gass på en mest mulig miljøvennlig
måte. Derfor har vi økt bevilgningene til forskning
og utvikling som går på såkalte CO2-frie
gasskraftverk. Lykkes vi med det, har jeg inntrykk av at alle er
tilhengere av gasskraftverk. Mens vi venter på det, eller
mens vi forsker på enda mer miljøvennlige gasskraftverk,
er spørsmålet: Hva gjør vi da? Da har
altså et mindretall i Stortinget ment at vi heller får importere
kull- og kjernekraft, mens et flertall har ment at det er bedre
at vi tar i bruk gass til kraftproduksjon med den tradisjonelle
teknologien. 

 Kristin Halvorsen – til
oppfølgingsspørsmål. 

  Nå er det vel slik at man ikke har
importert noe særlig kraft de siste årene, og
det henger sammen med hvor mye det regner i løpet av et år i
Norge, og hvordan sommerværet er rundt omkring i det ganske
land. Men det henger jo også sammen med hva slags kraftforbruk
en legger opp til i årene framover. Norge er altså et
sinkeland på mange områder når det gjelder
ny fornybar energi, f.eks. ligger vi langt etter Sverige når
det gjelder bruk av varmepumper, ikke bare i offentlige, men også i
private bygg, satsing på ny fornybar energi, vindmøller
osv. Gasskraftsaken er jo ikke noen hvilken som helst sak for denne
regjeringen, det er jo den saken som statsminister Jens Stoltenberg
kom inn i regjeringskontorene på, og som har ført
til et betydelig dårligere klima, ikke bare globalt, men
også i forholdet mellom sentrumspartiene, SV og Arbeiderpartiet.
Er det ikke på tide at statsministeren roer sin gasskraftiver
noe, skifter fokus og ikke kjører det rotteracet som nå er
lagt opp, men heller satser på ny fornybar energi og nye
allianser?

  Det er helt riktig at hvor mye vi importerer,
og eventuelt også eksporterer noen år, er avhengig
av hvor mye det regner. Det regner litt ulikt i Norge, og derfor
er også importbehovet varierende. Men i år med
gjennomsnittlig nedbør, eller såkalt normal nedbør,
er Norge nå blitt en betydelig importør av kraft.
Så i alle år med normal nedbør, eller
mindre enn normalt, importerer vi veldig mye kullkraft. Det er bare
i år med veldig mye nedbør, som i år,
at vi er i balanse eller eksporterer. Men vi kan ikke basere norsk
energipolitikk på at det alltid regner «mot normalt» mye.
Det er i hvert fall ikke en bærekraftig energipolitikk.
Derfor må vi forholde oss til normaltall eller gjennomsnittstall,
og da er Norge importør av kraft. 

Jeg er veldig tilhenger av vindmøller,
og jeg er veldig tilhenger av alternativ energi, derfor har vi også økt
bevilgningene til forskning på det. I tillegg har vi foreslått å øke
kraftprisen. Det er ikke alltid like populært, men det er
kanskje det mest effektive tiltaket for å få fram
alternativ energi. 

 Det blir oppfølgingsspørsmål – Gunnar Kvassheim. 

 Statsministeren sier at det haster med å få de
sterkt forurensende gasskraftverkene. Nå vet vi at prisen
er slik at de neppe kommer før om ti år. Det gir
kanskje en indikasjon på framdriften i saker som det haster
med for denne regjeringen. Jeg vil spørre statsministeren
om han er enig i det prisbildet som er bakgrunnen for at en tror
det vil gå mange år før disse forurensende
gasskraftverkene kan bygges. På Sola i Rogaland planlegges
det nå et gasskraftverk som skal erstatte kraftproduksjon
i Nordsjøen, og det synes å være et godt
miljøprosjekt, hvis det kan kombineres slik at det anlegget
som bygges i Rogaland, tar vare på CO2 og reinjiserer det
eller på annen måte utnytter denne ressursen.
Er statsministeren enig i at det bør være myndighetenes
oppgave å stimulere til slike rene løsninger,
og ikke legge forholdene optimalt til rette for konvensjonelle, sterkt
forurensende gasskraftverk?

  Det haster med å stimulere til enda
mer miljøvennlig gassteknologi. Derfor har Regjeringen
foreslått en kraftig økning i bevilgningen til
nettopp det. For øvrig er det slik at det som også haster,
det er å redusere utslippene av klimagasser totalt. Derfor
haster det med å redusere den avhengigheten Norge har av å importere
kullkraft fra våre naboland, i alle år med normal
eller gjennomsnittlig nedbør. Det er det som haster. 

Når det så gjelder prisbildet,
mener jeg at storting og regjering alltid skal være veldig
varsom med å ha skråsikre oppfatninger
av hvordan kraftprisene og kraftmarkedet utvikler seg
i årene som kommer. Det vi skal gjøre, er å legge
rammer og vilkår som gjør at det blir mer lønnsomt å utvikle
mer miljøvennlig kraftproduksjon, og mindre lønnsomt å ta
i bruk miljøskadelig kraftproduksjon. Derfor sier vi at
ethvert norsk gasskraftverk skal innordnes våre klimaforpliktelser,
og være i overensstemmelse med Kyoto-avtalen. Så sier
vi at vi må kjøpe utslippskvoter. Da snakker vi
om mange hundre millioner kroner i utgifter, og det vil stimulere
voldsomt utviklingen av enda mer miljøvennlig teknologi,
og derfor er vi altså tilhengere av det. 

 Vi går videre til neste
hovedspørsmål. 

 Eg har lyst til å stilla eit spørsmål
til samferdsleministeren.

NSB har vedtatt at Finse stasjon skal vera
ubemanna frå nyttår, og grunngivinga er at 80 pst.
av dei reisande kjøper billettane på andre stasjonar.
Men dette vil få dramatiske konsekvensar for Finse-samfunnet.
Finse stasjon ligg på ei banestrekning med ekstreme vêrforhold
og er dermed ikkje som alle andre jernbanestasjonar. NSB har monopol
på all kommunikasjon til dette samfunnet, som er bygt opp
av og omkring NSB. 

Her er det mange uavklarte konsekvensar for
passasjerane, for godshandteringa og spesielt for tryggleiken. Dersom
det skjer ein togkatastrofe der personalet må gjennomføra
ei evakuering, er ein avhengig av å ha eit hovudkvarter,
ein stasjon med betening som kjenner systema. Og me veit at det
ofte er stopp på Bergensbanen, toget står, og
då har ein behov for forsyning.

Mitt spørsmål til statsråden
er: Meiner statsråden at det berre skal vera dei bedriftsøkonomiske
vurderingane som skal liggja i botnen ved ei slik vurdering, eller
er han einig med meg i at forholda på Finse er så spesielle
at det må andre vurderingar inn, slik at ein framleis kan
ha bemanning på Finse stasjon?

 Det er ganske åpenbart at når
det gjelder NSB, er det mange andre hensyn enn de rent bedriftsøkonomiske
som må legges til grunn for hele virksomheten, og det er
ikke minst viktig når det gjelder særskilte deler
av virksomheten, som for eks. Finse. Jeg er også enig i
at når det gjelder Finse stasjon, står man overfor
spesielle utfordringer, og jeg kan love representanten Vihovde at
jeg vil gå dypere inn i problemstillingen rundt nettopp
Finse. Jeg vil klarlegge hva som er årsakene og bakgrunnen
for de opplegg som NSB har, og vurdere det i forhold til de hensyn
som en ellers må ta ut fra en konkret vurdering når
det gjelder Finse.

  Eg er veldig glad for det svaret som statsråden
gav. I vinter hadde eg eit spørjetimespørsmål.
Eg var inne på kapasiteten på Bergensbanen, og
då svarte statsråden at det gjekk på godshandtering
av sykkel og ski, og at det var viktig at ein her hadde ei ordning. 

Dette går òg inn i det med
godshandtering, for det vil få store konsekvensar for godshandteringa
om ein ikkje har bemanning på stasjonen. Den einaste måten å få gods opp
til Finse på utan med helikopter, er med jernbanen, og
eg trur statsråden er einig med meg i at helikopter ikkje
er eit godt alternativ. Eg håpar då at statsråden
har ein god dialog med NSB, og at dette løyser seg slik
at ein framleis får ha den bemanninga. Eg vil minna om
at Stortinget løyver 1 milliard kr til NSB til
kjøp av tenester. Det må òg vera med
i den vurderinga, for me begynner å bli litt urolege for
korleis NSB bruker desse midlane.

  Synspunktene knyttet til Finse stasjon tar
jeg med meg. Når det gjelder kjøp av tjenester,
er det i og for seg en annen vurdering, idet Bergensbanen, i alle
fall når det gjelder den hele strekningen, er en såkalt
kommersiell banestrekning. Men jeg tar med meg de synspunktene som
representanten her kommer med, i de vurderinger som skal foretas
rundt de konkrete spørsmålene.

  Vi går videre til neste
hovedspørsmål.

 Jeg vil stille statsråd Terje Moe
Gustavsen følgende spørsmål:

Som kjent har det i den senere tiden vært
temmelig turbulent rundt NSB, med flere nedlagte stasjoner på flere
banestrekninger. Det har medført at brukerne av toget har
blitt stående uten et alternativt tilbud. Det har også skapt
problemer at rutetabeller som egentlig skulle gjelde til januar
neste år, har blitt skiftet underveis slik at reisende
med gamle rutetabeller har blitt stående på perrongen; også venterommet
har mange steder har vært stengt. Hva vil statsråden
gjøre for å bedre på denne situasjonen?

  Jeg er redd for at den liste over problemstillinger
som representanten Stensaker her redegjorde for, kan gjøres
lengre. Det sier noe om at NSB er i en situasjon med store problemer,
og hovedårsaken til at man er der, er at NSB over tid har
tilrettelagt et større tilbud enn det har vært
ressurser til. På forsommeren trodde vi at dette var et
midlertidig problem, bl.a. knyttet til sommerferieavviklingen. Det
viser seg at det er et permanent problem, og det har ført
til store driftsforstyrrelser som har rammet passasjerene. Det er åpenbart
at tilbudet må ned for at man skal få kontroll over
driften. Og jeg forutsetter at det skjer på en måte som
skader passasjerene totalt sett minst, og at man kan ha en forsvarlig
service på den delen av virksomheten man må operere
på, på en ordentlig måte. Der man tar bort
tilbud, forutsetter jeg at det settes inn alternative tilbud for
at skaden skal bli minst mulig. 

Med det første regner jeg med at vi
skal ha et nytt styre på plass for NSB. Og den aller viktigste
oppgaven for et nytt styre er å gjenreise tilliten til
NSB, bl.a. ved å legge realistiske planer for virksomheten
som kan gi folk den service de har krav på og forventer.
Og det er den absolutt viktigste forutsetning for å bedre
situasjonen og gjennom det sikre NSBs framtid, for NSBs framtid
hviler på at folk opplever å ha, og får,
et godt tilbud.

 Jeg takker statsråden for svaret. 

Så langt har NSB hatt enerett på personbefordring
på og langsmed sporet. Når situasjonen er slik
som den er, vil statsråden også se på den
eneretten, slik at også andre selskap tillates å befordre
passasjerer med buss der NSB ikke har et tilbud? 

 Jeg opplever at dette er to spørsmål.
Det ene er et spørsmål om enerett på sporet,
og det andre er et spørsmål om alternative transportformer. 

Når det gjelder enerett på sporet,
mener jeg at NSB fortsatt bør ha enerett når det
gjelder passasjertransport. Det har bl.a. sammenheng med at store
deler av jernbanenettet vårt er ensporet, og det har sikkerhetsmessige
sider som absolutt må ivaretas. Men vi bør tillate
andre selskaper enn NSB der NSB ikke lenger trafikkerer.

I Nasjonal transportplan varsler vi for øvrig
at vi vil myke opp konsesjonspolitikken for ekspressbusser, også der
ekspressbusser konkurrerer med tog. Men jeg vil understreke at vi
vil videreføre kravet til konsesjon. Det er også med
andre ord et spørsmål som ligger til behandling i
dette hus, og som vi vil få avklaring på i forbindelse med
håndteringen av Nasjonal transportplan.

 Det blir oppfølgingsspørsmål – Thore Aksel
Nistad.

  NSB mottar 980 mill. kr
i subsidier – eller kjøp av tjenester – som
man også kaller det. Så har vi et godt, veldrevet
busselskap som heter Nor-Way Bussekspress. De kjører mange
langstrakte ruter rundt omkring. De får ingenting. 

Hvorfor er det så nødvendig
for Arbeiderpartiet å klamre seg til den gamle sosialistiske
tankegangen at statsdrift skal man opprettholde for enhver pris,
når vi har en organisasjon som er villig til å kjøre
busser land og strand rundt uten å motta en eneste krone
fra staten? Brukerne er jo også fornøyd med busser.

  Her snakker vi om to veldig ulike markeder.
Når det gjelder vårt kjøp av tjenester
fra NSB, dreier det seg i første rekke om lokal kollektivtrafikk
og regionale ruter intercity. Når det gjelder ekspressbusser,
betyr det stort sett over lengre avstander og derigjennom på et
annet grunnlag. Dette handler ikke om statsdrift eller ikke, det
handler om hvorvidt vi ønsker et velfungerende kollektivsystem
i og rundt de større byene. Ønsker vi det, må vi
få det gjennom kjøp av tjenester og gjennom overføringer
til fylkeskommuner og kommuner, for at vi skal kunne få et
prisnivå som folk kan leve med. Så vi ønsker å gjøre
begge deler – vi vil fortsatt kjøpe tjenester,
og som jeg nevnte i mitt svar til Stensaker, ønsker vi
også å stimulere til ytterligere bruk av ekspressbusser.

 Jorunn Ringstad – til oppfølgingsspørsmål.

  Som statsråden sa i sitt tidlegare
svar, har NSB tydelegvis lagt opp til ein for stor produksjon i
forhold til den kapasiteten som er, både på personell
og på materiell. Det som er viktig, er at dei innstillingane
som vi no får, blir så kortvarige som mogleg, og
at det blir berre mellombelse innstillingar og nedleggingar. 

Kan statsråden i dag seie at det berre
er mellombelse nedleggingar og omstillingar det er snakk om? Og
kan statsråden seie noko om kor langvarig dette vil bli?
Det er klart at dess lengre den tidsperioden blir, dess fleire vil finne
andre reisemåtar, og det vil då bli verre å få dei
tilbake til NSB. 

Og eit siste spørsmål: Blir
det lagt nokon strategi for å få desse passasjerane
tilbake til NSB når NSB har fått tid til å lage
eit oppsett som er i pakt med det som er materiellsituasjonen?

  Jeg vil gjerne svare på dette med å gjøre
oppmerksom på at et nærmest identisk spørsmål
er stilt i den ordinære spørretimen – men jeg
fortsetter gjerne.

Da vil jeg understreke følgende: Det
legges ikke ned banestrekninger som følge av de midlertidige
tiltakene. Tiltakene er midlertidige! Hvor lang midlertidigheten
vil vare, vet jeg ikke. Det er ett av de problemene vi står overfor.
Planleggingen har vært for dårlig til å vite
det. Det er en oppgave for styret og administrasjonen.

Når det gjelder framtiden for en del
av disse banestrekningene, har vi i Nasjonal transportplan varslet
at det bør vurderes hvorvidt man skal trafikkere en del strekninger
med tog. Den vurderingen må og skal skje uavhengig av denne
midlertidige situasjonen, og vil eventuelt være aktuell
i forbindelse med forhandlinger om kjøp av tjenester fra
2002. Jeg forutsetter at NSB utarbeider strategier for å vinne
passasjerer tilbake når midlertidigheten er slutt. Det
er praktisk talt jobben deres.

 Inge Myrvoll – til oppfølgingsspørsmål.

 Dersom det kan være til noen trøst
for statsråden, kan vi si at hvis spørsmålsstiller Stensakers
jernbanepolitikk hadde slått igjennom, ville statsråden
ikke hatt problemer med jernbanedriften, for da hadde jernbanen
vært nedlagt for lengst.

En ting er å løse de midlertidige
problemene, som kan ta litt tid, noe annet er å si at NSB
skal prøve å vinne tilbake kunder og skal ha en
strategi for det. Men jeg lurer på om 

departementet 

har
en strategi for å vinne kunder til jernbanen. For når
jeg ser at man nå skal ha moms på jernbanetjenester,
uten kompensasjon, og man i offentlig kjøp av tjenester
ikke legger inn noen form for kompensasjon i forhold til prisstigning
osv., betyr det at statens offentlige kjøp av jernbanetjenester
i realiteten blir sterkt redusert framover. Med andre ord vil det
føre til at hvis NSB skal greie seg i konkurransen, blir
de nødt til å øke prisene eller redusere
tilbudet. Kan ikke det medføre en svekking av jernbanen,
slik at det ikke bare er snakk om at NSB må gjøre
en jobb, men at også Regjeringen er nødt til å gjøre
en jobb i forhold til å vinne tillit og vinne kunder?

  Presidenten vil understreke at polemikk med
andre spørrere ikke skal forekomme.

 Det var bare et faktum.

  La meg først vise til at det i Nasjonal
transportplan er en bred satsing på infrastruktur – jernbane – i
Norge. Det er også slik at vi i det framlagte forslaget
til budsjett for 2001 satser på å bygge ut jernbanestrekninger,
både gjennom å sørge for tiltak som bedrer
godstransport, og gjennom krengetog.

Når det gjelder moms, vil vi legge
inn kompensasjonsordninger i forhold til lokal og regional trafikk
slik at dette ikke fører til en økning av billettprisene.
Momsvirkningen for øvrig vil bli marginal sett i forhold
til at det er lav momssats og fullt fradrag. Når det gjelder
kjøp av tjenester, har vi kjørt dette videre på nominelt
nivå. Vi mener det er riktig satsing, fordi det også er
riktig og nødvendig, bl.a. når NSB får
nytt materiell, at man klarer å effektivisere noe av sin
virksomhet, og at dette da ikke fører til en prisøkning.

  Vi går da videre til neste
hovedspørsmål.

  Spørsmålet er til statsråd
Terje Moe Gustavsen.

I juni ble det klart at lokførersituasjonen
i NSB førte til store problemer med gjennomføringen
av rutetilbudet i ferieavviklingstiden. Det har vi hørt
om. Ueland måtte gå.

I oktober var det en ny runde med håpløs
lokførersituasjon, nå med sterk reduksjon i rutetilbudet,
og styret gikk.

Hvordan ser statsråden på situasjonen
nå, og hvordan kan denne situasjonen løses? Og
spørsmålet er: Hvem har ansvaret for utdanning
av nok lokførere, og hva gjøres for å bedre
denne rekrutteringen?

  Det er riktig, som representanten Kofoed-Larsen
sier, at det på forsommeren ble klart at man fikk store
problemer med ferieavviklingen. På det tidspunktet trodde
vi at dette først og fremst skyldtes et nytt opplegg for
ferieavviklingen 2000, og at det derfor var et midlertidig problem.

I oktober framkom opplysningene om at dette
var et permanent problem, at man, for å si det enkelt,
manglet om lag 5 pst. av de nødvendige personalressurser
for å gjennomføre 100 pst. produksjon – altså man
har folk til 95 pst. produksjon. Og det kreves altså minst én
lokfører pr. tog! Og når man ikke har det, vil
reduksjoner måtte være nødvendig for å få kontroll
over driften.

NSB har satt i gang ytterligere opplæring
av lokførere. Kapasiteten er nå, så vidt
jeg vet, doblet, men en ordinær lokførerutdannelse
tar 18 måneder. Følgelig vil det ta tid før
dette gir seg utslag i utdannede lokførere.

Når det gjelder ansvaret for dette,
er det et åpenbart ansvar for bedriften. NSB har frihet
gjennom BA-loven, frihet til å sørge for å disponere
sine ressurser og plikt til å sørge for å kunne
utføre de oppgaver bedriften påtar seg. Det er
et ansvar både for bedriftens ledelse og bedriftens styre. 

Da styret sa opp konsernsjefen på forsommeren,
hadde det sammenheng med at styret ikke var fornøyd med administrasjonens
håndtering. Da jeg i oktober fant det nødvendig å skifte
styret, var det fordi dette viste seg å være et
permanent problem. Det er for meg et åpenbart styreansvar,
og det førte da til nødvendigheten av å skifte styre.
Jeg vil med det første sørge for at et nytt styre
blir sammensatt.

  Jeg takker for svaret fra statsråden.

Jeg regner med at dette utdanningstilbudet
er et godt sikkerhetsmessig tilbud, og at man ikke ser på noen
kortere utdanningsvarianter for å bedre på kapasitetsproblemet
akkurat nå. Men kan statsråden si noe om det eventuelt
foregår noen markedsføring i forhold til å rekruttere lokførere,
eksempelvis i samarbeid med videregående skoler eller andre
studiesteder?

  Det er åpenbart at man ikke skal
gå på akkord med sikkerheten. Det vil Jernbaneverket
sørge for. Det er Jernbaneverket som har ansvaret for å godkjenne
lokførerutdanningen. Hvorledes den skal innrettes, det
overlater jeg altså trygt til Jernbaneverket, som for øvrig
er under systemtilsyn fra Jernbanetilsynet.

Når det gjelder rekruttering, er jeg
ikke kjent med, teknisk sett, hvorledes man søker etter
det jeg tror man kaller lokføreraspiranter, men det er
på ingen måte hevdet at man har problemer med å få tak
i søkere. Og det er tross alt det vesentlige i forhold
til ressurssituasjonen. Så får bedriften arbeide
videre med spørsmålet om hvorledes man mest hensiktsmessig
kan søke etter lokførere.

 Presidenten viser til at den reglementsmessige
tiden for den muntlige spørretimen snart er omme, men Oddvard
Nilsen har neste hovedspørsmål. Representanten
kan nå velge om han vil ha hovedspørsmål
eller et tilleggsspørsmål.

  Jeg tar tilleggsspørsmål.

 Det er nesten utrolig å høre
hvorledes man forsøker å bortforklare nærmest
en katastrofe når det gjelder mangel på lokførere
i dette land. Det er da utrolig, ubegripelig, at man setter opp
en togproduksjon i dette land og ikke sjekker om man har lokførere!
Det er aldeles utrolig, og så sier statsråden
at dette overlater han i full tillit i fremtiden til NSB og Jernbaneverket!
De har jo vist seg aldeles udyktige til å gjøre
det.

Mitt spørsmål til statsråden
er følgende: Vil han sørge for at vi får
nok lokførere i dette landet, og når det vil skje?
Og vil han sørge for at andre får overta utdanningen
dersom NSB og Jernbaneverket viser seg ikke å være kompetente
til å gjøre jobben, slik de til nå har
vist?

  Det er intet forsøk på bortforklaring.
Det er en analyse av situasjonen og en konstatering av at dette
er et spørsmål som selskapet selv har og skal
ha hånd om, ikke minst fordi man gjennom vedtak i dette
hus har fått en selvstendighet. Det er sågar noen
som mener at den selvstendigheten er for liten.

Når det gjelder hvordan man skaffer
lokførere i framtiden, så er det et åpenbart
ansvar for et nytt styre. Og jeg er rimelig sikker på at
med den oppmerksomheten dette har hatt, med den foranledningen det
er til skifte av styre, ja så vil oppmerksomheten om det
spørsmålet være meget stor og god nok
til å sørge for at det blir gjort det maksimale
ut av situasjonen.

 Tiden for den muntlige spørretimen
er nå omme, og vi går over til den ordinære
spørretimen.





                    
                    
                    

 På grunn av det høye antall spørsmål som skal besvares, finner presidenten å måtte meddele at han, med hjemmel i forretningsordenens § 53 nr. 3 siste ledd, har bestemt at det vil bli gitt adgang til kun ett tilleggsspørsmål etter at hovedspørsmålet er besvart. Dette anses nødvendig for at dagens kart kan ferdigbehandles innenfor den reglementsmessige tid for formiddagens møte.




Det blir en rekke endringer i den oppsatte spørsmålslisten, og presidenten viser i den sammenheng til den oversikt som er omdelt på representantenes plasser i salen.




De foreslåtte endringene i dagens spørretime foreslås godkjent. – Det anses vedtatt.




Endringene var som følger:




Spørsmål 1, fra representanten Odd Einar Dørum til statsministeren, vil bli besvart av miljøvernministeren. Etter anmodning fra miljøvernministeren blir dette spørsmålet flyttet og besvart før spørsmål 31, som skal besvares av samme statsråd.




Spørsmål 3, fra representanten Kristin Halvorsen til finansministeren, vil bli besvart av sosialministeren som rette vedkommende. Spørsmålet vil bli tatt opp av representanten Øystein Djupedal.




Spørsmål 14, fra representanten Sonja Irene Sjøli til helseministeren, bortfaller, da spørreren ikke er til stede.




Spørsmålene 16 og 17, fra henholdsvis representantene Hanne Dyveke Søttar Hagen og Ågot Valle til kulturministeren, blir etter anmodning fra statsråden flyttet og besvart etter spørsmål 41, dvs. til slutt i spørretimen.




Spørsmål 28, fra representanten Rolf Reikvam til samferdselsministeren, vil bli tatt opp av representanten Inge Myrvoll.




Spørsmålene 29 og 30, fra representanten Steinar Bastesen til fiskeriministeren, vil bli besvart av miljøvernministeren på vegne av fiskeriministeren, som er bortreist. 




Spørsmål 32, fra representanten Per Roar Bredvold til landbruksministeren, vil bli besvart av miljøvernministeren på vegne av landbruksministeren, som er bortreist.




Spørsmål 37, fra representanten Ågot Valle til barne- og familieministeren, vil bli besvart av kommunal- og regionalministeren som rette vedkommende. Etter anmodning fra kommunal- og regionalministeren blir dette spørsmålet flyttet og besvart etter spørsmål 9, som skal besvares av samme statsråd.




Spørsmål 38, fra representanten Hallgeir H. Langeland til olje- og energiministeren, utsettes til neste spørretime, da statsråden er bortreist. 




Spørsmål 40, fra representanten Rolf Reikvam til kirke-, utdannings- og forskningsministeren, bortfaller, da spørreren ikke er til stede.




Spørsmål 41, fra representanten Kristin Halvorsen til kirke-, utdannings- og forskningsministeren, vil bli tatt opp av representanten Helge Bjørnsen.




 Spørsmål 1 vil, som vedtatt, bli besvart før spørsmål 31.




Det første spørsmål som etter disse endringene vil bli tatt opp til besvarelse, er spørsmål 2, fra representanten Hallgeir H. Langeland til finansministeren





                    
                    








        

Spørsmål 13


    
        

Spørsmål 2


    
        

Spørsmål 3


    
        

Spørsmål 14


    
        

Spørsmål 15


    
        

Spørsmål 4


    
        

Spørsmål 5


    
        

Spørsmål 19


    
        

Spørsmål 18 


    
        

Spørsmål 6


    
        

Spørsmål 7


    
        

Spørsmål 20


    
        

Spørsmål 21


    
        

Spørsmål 8


    
        

Spørsmål 9


    
        

Spørsmål 22


    
        

Spørsmål 23


    
        

Spørsmål 37


    
        

Spørsmål 10


    
        

Spørsmål 24


    
        

Spørsmål 25


    
        

Spørsmål 11


    
        

Spørsmål 12


    
        

Spørsmål 26


    
        

Spørsmål 27 


    
        

Spørsmål 28


    
        

Spørsmål 29


    
        

Spørsmål 30


    
        

Spørsmål 1


    
        

Spørsmål 31


    
        

Spørsmål 32


    
        

Spørsmål 33


    
        

Spørsmål 34


    
        

Spørsmål 35


    
        

Spørsmål 36


    
        

Spørsmål 38


    
        

Spørsmål 39


    
        

Spørsmål 40


    
        

Spørsmål 41


    
        

Spørsmål 16


    
        

Spørsmål 17


    



                    

 Dette spørsmålet,
fra representanten Kristin Halvorsen til finansministeren, vil bli
besvart av sosialministeren som rette vedkommende. Spørsmålet
vil bli tatt opp av representanten Øystein Djupedal.

 Jeg tillater meg å stille følgende
spørsmål til sosialministeren:

«Det er dokumentert at det finnes
70 000 fattige barn i dette landet. Regjeringen har ved flere anledninger
anerkjent dette som et problem. 

Hvilke konkrete tiltak vil statsråden
sette i verk for å fjerne fattigdommen blant barn i Norge?»

 Folkehelsa har nylig konkludert med at om lag
70 000 barn lever i fattigdom i Norge. Det tilsvarer 6,7 pst.
av barn i alderen 0-18 år. Også analysene i utjamningsmeldingen
viser at barnefamilier er overrepresentert i gruppen med varig lav
inntekt, og mange enslige forsørgere har lav inntekt over
tid. Fattige defineres i Folkehelserapporten og utjamningsmeldingen
i forhold til de personer med husholdsinntekt under 50 pst.
av medianinntekten.

Antall fattige er svært avhengig av
om man ser på den årlige inntektsfordelingen eller
på lav inntekt over tid. Andelen fattige over tid, f.eks.
over en fem- eller tiårsperiode, er heldigvis vesentlig
lavere enn andelen fattige i et enkelt år. Andelen vil
også være avhengig av hvordan husholdsinntekten
veies i forhold til antall personer i husholdet.

Selv om antallet fattige barn kan variere i
ulike undersøkelser, er det viktig å understreke
at dette er et problem som Regjeringen er veldig opptatt av. I et
land der de aller fleste barn har det godt, er det viktig å fange
opp dem som faller utenfor for å sikre alle barn en trygg
og god barndom. Vi må sikre at våre velferdsordninger
og sikkerhetsnett er egnet til å gi disse barna bedre levekår.

Det er likevel viktig å understreke
at disse barna ikke er fattige i tradisjonell forstand. De har mat,
klær og tak over hodet. Fattigdommen rammer disse barna
i den forstand at de av økonomiske grunner ikke har mulighet
til å delta på de samme tingene som andre barn.
Dette kan ramme hardt i et samfunn med generell høy levestandard og
sterkt kjøpepress, særlig mot barn og unge. 

Hvem er så de fattige barna? En finner
flest fattige barn blant husholdninger der ingen av foreldrene er
i arbeid og der barna er i alderen 0-6 år. Mange av disse
barna har foreldre som enten er arbeidsledige, sosialhjelpsmottakere
eller utenfor arbeidslivet på grunn av sykdom eller uførhet.
I tillegg kommer barn av enslige forsørgere. Yrkesaktivitet
blant foreldrene er følgelig den klart viktigste forutsetningen
for å motvirke fattigdom blant barn. Vi må derfor
legge til rette for at flere kan delta i arbeidslivet. 

Et mer menneskelig arbeidsliv vil være
Regjeringens viktigste strategi i vår oppfølging
av Stortingets behandling av utjamningsmeldingen. Økt mulighet til å kombinere
trygd og arbeid sammen med stillingstilskudd til personer med redusert
arbeidsevne vil være aktuelle tiltak. Vi vil innføre
en introduksjonsstønad til innvandrere knyttet opp mot
kvalifisering til arbeidsmarkedet, og vi vil bedre innvandrerfamiliers
levekår. Videre vil vi bedre mulighetene til utdanning
for enslige forsørgere, slik at de får bedre muligheter
på arbeidsmarkedet. 

I tillegg ønsker vi å gjøre
stønads- og overføringsordningene til barnefamiliene
mer målrettet. Bedring av forsørgertillegget for
uføre- og alderspensjonister kan være et mulig
tiltak. Videre har vi i statsbudsjettet foreslått økt barnetrygd
for enslige forsørgere med ett eller to barn. Vi vil sikre
unge, alvorlig syke en bedre økonomisk trygghet. Særlig
er dette viktig for dem som forsørger barn. For dem som
har det vanskeligst av barnefamiliene, er sosialhjelp viktig. Det
er derfor riktig å utforme sosialhjelpen slik at den i
større grad treffer disse gruppene. Dette er et arbeid
vi er i gang med.

Det er også viktig å sikre
barn og barnefamilier gode og trygge boforhold. Vi har derfor foreslått økning
i bostøtteordningen og arbeider med å avvikle
hospits som boligløsning for barnefamilier og enslige unge. 

Vi tar sikte på å legge fram
en handlingsplan for sosial og økonomisk trygghet i forbindelse
med Regjeringens langtidsprogram, hvor disse tiltakene vil framstå som
en samlet strategi for å bedre levekårene til
de vanskeligst stilte. Vanskelig stilte barn og barnefamilier vil
være en viktig målgruppe i dette arbeidet. 

Videre vil Barne- og familiedepartementet legge
fram en stortingsmelding om levekår blant barn og unge
i Norge. De fattige barna vil bli sikret en bred plass også i
denne meldingen, og problemstillingen rundt disse vil bli tatt opp
i sin fulle bredde. Vi må likevel fortløpende
se på de tiltakene som kan gi disse barna bedre leve- og
oppvekstvilkår. 

Jeg kan likevel vanskelig tenke meg tiltak
for disse barna uten at familiens samlede økonomi forbedres. 

  Jeg takker statsråden for svaret.
Store deler av innlegget var mer allment, som det er vanskelig å være
uenig i, men noe av det var også konkret, og det takker
jeg spesielt for. 

Det er jo merkelig at man i den offentlige
debatten plutselig oppdager at det finnes 70 000 fattige
barn, mens de har vært der lenge. Det som også er
det store paradokset for mange av oss, er at et land som flyter
over av melk og honning, kan tillate seg at det finnes så mange fattige
familier i Norge. 

Jeg er tilfreds med at Regjeringen har tenkt å foreslå tiltak.
Men noe av det jeg lurer på når det gjelder det
rent materielle, gjelder f.eks. et konkret tiltak som statsråden nevnte.
Det er tillatt for kommunene å ha ulik sosialhjelpssats.
Det er tillatt for enkelte kommuner å bake inn litt av
den inntekten som f.eks. barn kan ha, som avisbud eller hva som
helst, mens andre trekker den fra. Noen tar med barnetrygden, noen
tar ikke med barnetrygden. Poenget er at det gjør at kommunene
i seg selv er den instans som faktisk regulerer hvem som er fattig
og ikke fattig. Bare gjennom et så enkelt grep som at storting
og regjering vedtar nasjonale normer for hva en minsteytelse skal
være, har de altså mulighet til å gjøre
noe. I alle de gode tiltakene som sosialministeren trakk fram, vil dette
være ett av dem. 

  Jeg sa i innlegget mitt omtrent det samme
som statsministeren sa i den muntlige spørretimen, da representanten
Halvorsen stilte det samme spørsmålet. Sosialhjelp
utmåles av kommunene. Det er fornuft i det, fordi kommunene
i langt større grad har mulighet til å se på den
totale situasjonen, og sosialhjelp vil alltid være den
siste instansen i de sikkerhetsnettene vi har, og må derfor
ha en viss fleksibilitet. 

Når det gjelder arbeidet med normerte
satser og veiledning til kommunene om det, er det et spørsmål
Regjeringen arbeider med og vil komme tilbake til.





                

 Spørsmålet bortfaller,
da spørreren ikke er til stede.





                

 Dette spørsmål,
fra representanten Ågot Valle til barne- og familieministeren, vil
bli besvart av kommunal- og regionalministeren som rette vedkommende. 

  Jeg hadde stilt følgende spørsmål
til barne- og familieministeren, men jeg ser fram til at det blir
besvart av kommunal- og regionalministeren:

«Ifølge media har asylsøkende
kvinner som har flyktet fra kjønnsbasert forfølgelse,
vansker med å få opphold. De har blitt voldtatt
i krig, eller de har brutt ut av et voldelig ekteskap. De er livredde
for konsekvensene dersom de blir sendt tilbake til heimlandet. Her
blir de møtt med harde krav til dokumentasjon, til tross
for våre erfaringer om at vold mot kvinner er vanskelig å dokumentere. 

Vil statsråden ta opp denne problematikken
som et ledd i oppfølginga av FNs kvinnekonvensjon?»

  Spørsmålet er altså stilt
til barne- og familieministeren, men siden utlendingsregelverket
er mitt ansvar, skal jeg forsøke å besvare det.

Innledningsvis vil jeg påpeke at utlendingsloven § 4 fastslår
at loven skal anvendes, selvfølgelig, i samsvar med internasjonale
regler som Norge er bundet av, når disse har til formål å styrke
utlendingens stilling. FNs kvinnekonvensjon er en slik internasjonal
regel, og utlendingsmyndighetene må derfor anvende utlendingslovens regler
i samsvar med innholdet i denne. Jeg har ingen grunn til å anta
at reglene i utlendingsloven og den praksis som føres,
er i strid med denne eller andre konvensjoner. 

Når det er sagt, er det viktig å få fram
at vilkårene for å få asyl følger
av Flyktningkonvensjonen av 1951. Hovedvilkåret for å få asyl
er at man ved en retur til hjemlandet må stå i
fare for å bli forfulgt, det vil si at det må foretas
en vurdering av hvilken fare søkeren vil bli utsatt for
i framtida. Etter konvensjonen må forfølgelsesfaren
ha oppstått på grunn av nærmere angitte
forhold. Det at en søker vil kunne bli forfulgt på grunn
av sitt kjønn, vil etter omstendighetene kunne falle inn
under konvensjonens begrep «sosial gruppe». Kjønnsrelatert forfølgelse
kan derfor omfattes av konvensjonen.

Asylvurderinga er framtidsrettet. Det betyr
at det må vurderes om søkeren kan risikere forfølgelse
ved retur. Vurderinga er basert på søkerens egen
forklaring sammenholdt med myndighetenes kjennskap til forholdene
i hjemlandet. Det kreves ikke at opplysninger skal dokumenteres.
Dette vil bare være aktuelt i helt spesielle sammenhenger.
I alle saker hvor myndighetene kommer til at asylsøkeren
ikke har krav på asyl, vurderes det alltid om søkeren
skal gis oppholdstillatelse på humanitært grunnlag.
I disse tilfellene foretas det en helhetsvurdering av den aktuelle
søkers situasjon, der både forholdene i hjemlandet,
opplevelser den enkelte har vært utsatt for, og den generelle
livssituasjonen til søkeren inngår. 

  Jeg takker for svaret. Jeg synes statsråden
gav en del positive signaler. Det vi er enige om, er jo, tror jeg,
at det er klart at vi har forpliktet oss til iallfall å vurdere
opphold på grunnlag av kjønnsbasert forfølgelse,
gjennom både FNs flyktningkonvensjon og handlingsplanen
etter kvinnekonferansen i Beijing og Beijing +5-dokumentet. 

Men så er det praksis, slik som vi
møter det. Sjøl har jeg møtt fortvilte
kvinner som ikke har fått opphold. De har flyktet fordi
de har blitt voldtatt eller har brutt ut av et voldelig ekteskap.
Personer som kjenner godt til forholdene i hjemlandet, er ikke i
tvil om at disse kvinnene risikerer å bli forfulgt når
de kommer tilbake igjen. Både MIRA-senteret, NOAS og Amnesty
mener at praktiseringa av utlendingsloven her gjør at disse
kvinnene har små sjanser til å nå fram
og bli trodd. 

Jeg ser klare paralleller mellom den mistro
disse kvinnene møtes med, og den mistro kvinner som har
vært utsatt for vold, møtes med. Jeg er helt sikker
på at statsråden er opptatt av disse problemstillingene.
Vil statsråden følge opp behandlinga av disse
asylsakene og undersøke om praktiseringa er i tråd
med Kvinnekonvensjonen og Flyktningkonvensjonen?

Gunnar Breimo hadde
her overtatt presidentplassen. 

  Jeg har ingen grunn til å tro at
praktiseringa ikke er i tråd med de regler som gjelder på området,
men jeg er, i likhet med representanten Valle, særdeles
opptatt av kvinners situasjon også i denne sammenhengen.
Jeg vil bare nevne ett punkt som jeg tror helt klart er viktig,
og hvor det er viktig at det fungerer i alle saker, og det er å være
obs på kvinners situasjon i en del spesielle land, og også den
situasjonen som en del har vært i i forhold til vold og
overgrep. Det er vi, og det skal vi fortsatt være.

Jeg synes også det er viktig at en
prøver å legge vekt på når kvinner
kommer til landet, at de i så stor grad som mulig intervjues
av kvinner. Det har ikke alltid vært like enkelt når
Politiet har hatt ansvaret, rett og slett fordi det ikke har vært
så mange kvinner der. Det tror jeg vi skal få håndtert
enklere nå når UDI har overtatt ansvaret fra 1. juli,
og da tror jeg også det er lettere å få fram
de opplysningene som er viktige for å kunne foreta en riktig helhetsvurdering.
Jeg har altså ingen grunn til å tro noe annet
enn at reglene blir fulgt i forhold til det som er gjeldende regelverk,
men dette skal jeg også i fortsettelsen ha i fokus.





                

 Dette spørsmålet,
fra representanten Rolf  Reikvam til samferdselsministeren, vil
bli tatt opp av Inge Myrvoll.

 Jeg har på vegne av Rolf Reikvam følgende
spørsmål til samferdselsministeren:

«Prisen på kollektivtrafikken
har de fleste steder økt langt utover den generelle prisstigningen.
I statsbudsjettet er det foreslått reduserte bensinavgifter,
noe som vil svekke kollektivtrafikken ytterligere i forhold til
privatbilbruken. Reduserte statlige overføringer er den
direkte årsaken til den store prisøkningen. I
Oslo-området har prisøkningen ført til
at folk velger privatbilen.

Er statsråden enig i at den sterke
prisøkningen har ført til at flere velger bort
tog, og hva vil gjøres for å snu utviklingen?»

 Regjeringen har i statsbudsjettet foreslått
reduserte drivstoffavgifter. Dette har følgende bakgrunn:
Vi har etter hvert fått en situasjon der drivstoffavgiftene
er vesentlig lavere i vårt naboland Sverige. Dette skaper
prisforskjeller som bidrar til handelslekkasje. Hvis vi ikke foretar
oss noe med dette, vil noe av inntektsgrunnlaget for avgiftene kunne
bli redusert over tid.

Vi tar også hensyn til at prisøkningen
på råolje har ført til at vi i dag har
en situasjon med høye drivstoffpriser sett i en historisk
sammenheng. Dette vil ramme de som har få alternativer
til bilbruk, f.eks. i distriktene.

Vi har også foreslått redusert
dieselavgift. Det fører til at den delen av kollektivtransporten
som bruker diesel som drivstoff, vil få lite endret konkurransesituasjon
i forhold til privatbilen.

I spørsmålet vises det til
takstøkninger i kollektivtransporten. Fylkeskommunene/Oslo
kommune har ansvaret for å gi tilskudd til drift av lokale
bil- og båtruter, trikk og T-bane inkludert. Staten bidrar
til finansiering gjennom kommuneøkonomiopplegget. I forbindelse
med Stortingets behandling av kommuneøkonomiproposisjonen
i vår ble det vedtatt å legge en rekke øremerkede overføringer
inn under rammetilskuddet. Dette gir kommunene og fylkeskommunene
større rom for lokale prioriteringer.

Jernbanetransporten er statens ansvar. Staten
kjøper tjenester fra NSB, og reisene finner normalt sted
etter NSBs taktsregulativ. Bevilgningene til statlig kjøp
av persontransporttjenester fra NSB er ikke blitt redusert de senere årene.

 Det statlige kjøpet omfatter også NSBs
nærtrafikk rundt de store byene. I Oslo/Akershus
er det imidlertid et takstsamarbeid mellom NSBs nærtrafikk
og Stor-Oslo Lokaltrafikk, SL. Endringer i SLs takstsystem, som
er et resultat av lokale prioriteringer, slår følgelig
ut i takstene for NSBs nærtrafikk rundt Oslo. SL opplyser
at de har økt takstene i to omganger i år. NSB
har ingen løpende passasjertellinger i lokaltogene, men
selskapet har så langt ingen indikasjoner på trafikknedgang
i disse togene.

Regjeringen er opptatt av å styrke
kollektivtransporten, særlig i de største byområdene
der miljøproblemene er størst. Jeg varsler i denne
sammenheng tiltak som vegprising og parkeringsrestriksjoner. Ikke
minst vil jeg vise til den satsingen på utbygging av kollektivtransporten som
er varslet i Nasjonal transportplan. Når det gjelder hovedstadsområdet,
vil jeg spesielt vise til Oslopakke 2, som innebærer en
kraftig satsing på utbygging av kollektivtransporten i
det området i årene som kommer. For øvrig
vil jeg også vise til det svar som jeg tidligere i dag
har gitt på spørsmål fra representanten
Vihovde.

  Først må jeg få lov
til å erklære meg dypt uenig med statsråden
når det gjelder det han sa om de historisk høye
drivstoffprisene. I forhold til lønnsnivået i
Norge var de betydelig høyere for 20-30 år sia enn
de er i dag. Ser man internasjonalt på det, har Norge meget
lave drivstoffpriser i forhold til lønnsnivået,
og det må man sammenlikne med. Og etter den reduksjonen som
nå kommer, kommer vi til å ha Europas nest laveste.

 Men det statsråden og jeg er enige
om, er: Det fins et potensial på kollektivtrafikk som man
ikke greier å ta ut, bl.a. på grunn av svarteperspillet
mellom stat og fylkeskommune. Staten innfører dieselavgift,
fylkeskommunen skal kompensere den gjennom rammeoverføringene, man
innfører moms, den skal kompenseres av fylkeskommunen,
og så får en en situasjon hvor en anstrengt fylkesøkonomi
fører til at det blir stadig dyrere å kjøre kollektivt,
og folk kommer til å velge bil. Og når vi har en
felles målsetning, må vi få mer offensive
grep fra statsråden for å finne ut hvordan vi
skal nå den felles målsettinga, ikke minst i byområdene.
Vegprising er etter min mening ikke nok.

  Når det gjelder de historisk høye
drivstoffpriser, er det også et nominelt spørsmål,
fordi vi er avhengig av å ha en rimelig aksept for det
avgiftsnivået vi til enhver tid tilrettelegger. Det er nok
slik at med de drivstoffprisene vi har nå, tøyer
vi den aksepten svært langt. Det har også ligget
til grunn for Regjeringens vurderinger.

For øvrig er jeg glad for at vi er
enige om målsettingene. Vi har et felles ansvar for å omgjøre
det i praktisk politikk. Når jeg viste til mitt svar på spørsmålet
fra representanten Vihovde, inneholdt det bl.a. at jeg vil se nærmere
på organiseringen av kollektivtransporten for å gjøre
den mer effektiv og for å gjøre den til et bedre
tilbud, slik at vi skal kunne nå en klar målsetting
vi har om å styrke kollektivtransporten på bekostning
av den økte bilbruken.





                

 Dette spørsmålet,
fra Steinar Bastesen til fiskeriministeren, vil bli besvart av miljøvernministeren på vegne
av fiskeriministeren, som er bortreist.

 Jeg har følgende spørsmål
til fiskeriministeren:

«Jeg har flere ganger etterlyst engasjement
fra styresmaktene vedrørende problemene med den økende
kystselbestanden. Det er nå etablert et forskningsprosjekt
i regi av Fiskeriutvalget på Helgeland som oppfølging
av tilrådinger gitt i NOU 1990:12 Landsplan for forvaltning av
kystsel. Prosjektet er et spleiselag med totalramme på 1
880 000 kroner og mangler nå 880 000 kroner for å være
fullfinansiert, slik at sluttrapport kan skrives. 

Hva vil statsråden gjøre
for å hjelpe dette prosjektet?»

 Fiskeridepartementet mottok den 4. oktober
2000 en søknad fra «Kystselprosjektet» om
880 000 kr i tilskudd til fullfinansiering av
et treårig prosjekt. Prosjektet har som formål å utrede
konsekvensene av en økende selbestand for kystfiskeriene
og havbruksnæringen, både økonomisk og
samfunnsmessig, samt utrede mulighetene for å kunne utnytte
sel til mat, klær og høykostprodukter i form av
marine oljer. 

Fiskeridepartementet er opptatt av å få klarlagt
konsekvensene av de økende selbestandene, både
i Øst- og Vestisen og langs kysten, og har derfor iverksatt ulike prosjekt
hvor siktemålet er nettopp dette. Det er bl.a. nedsatt
en arbeidsgruppe i NAMMCO som har som formål å kartlegge
bifangst av sjøpattedyr. Det arbeides ved Fiskeriforskning
i Tromsø med å modellere hvor mye biomasse som
konsumeres av klappmyss, grønlandssel og vågehval
i Barentshavet. Dette arbeidet vil videreføres og på sikt
utvides til også å gjelde andre arter av sjøpattedyr.
Det er også nylig påbegynt et prosjekt hvor målet
er økt kommersialisering av selprodukter.

Fiskeridepartementet er på prinsipielt
grunnlag positivt til søknaden fra «Kystselprosjektet»,
men vil vurdere den i sammenheng med andre prosjekter og annet arbeid som
utføres på området, slik at en samlet
sett får mest mulig igjen for de ressursene som benyttes
til å kartlegge omfang og konsekvenser knyttet til de økende
bestandene av sel.

Fiskeridepartementet vil ta sikte på å behandle
søknaden fra «Kystselprosjektet» i løpet
av november måned.

Kjell Engebretsen hadde
her tatt over presidentplassen.

  Jeg takker statsråden for svaret,
og registrerer at det er vilje til å behandle denne søknaden. 

Det arbeidet som gjøres av NAMMCO
og Fiskeriforskning når det gjelder økt
kommersialisering av selprodukter, er vel og bra. Men dette er et
prosjekt som griper fatt i akkurat den problemstillingen som berører
kystsamfunnene, noe verken NAMMCO eller Fiskeriforskning har klart å fokusere
nok på. Nyere forskning viser at selbestanden
i Østisen er tredoblet. En av de tingene dette prosjektet tar sikte
på, er nettopp å få klarlagt bestandens størrelse,
så det er av stor viktighet å få gjennomført
dette prosjektet. Når kommunene og private organisasjoner har
bidratt i hovedsak, synes jeg det skulle bare mangle at ikke Fiskeridepartementet
også bidrar med et lite beløp – 880 000 kr,
som det her er snakk om. Så jeg håper på en
positiv behandling i høst.

  Som jeg redegjorde for, er Fiskeridepartementet
opptatt av konsekvensene av økende selbestander, både
langs kysten og i Øst- og Vestisen, og de tiltakene som settes i
verk, har hensikt i forhold til begge disse områdene. Jeg
viste også til flere ulike typer prosjekter som retter
seg mot dette målet. Det er ingen uenighet om
at «Kystselprosjektet», som det er søkt
om penger til, er et interessant prosjekt i forhold til målsettingene
som Fiskeridepartementet og Regjeringen har på dette området,
så søknaden vil bli vurdert i henhold til de retningslinjer
jeg redegjorde for.





                

 Dette spørsmålet,
fra Steinar Bastesen til fiskeriministeren, vil bli besvart av miljøvernministeren på vegne
av fiskeriministeren.

 Jeg har følgende spørsmål
til fiskeriministeren:

«Best mulig bestandsanslag for våre
fiskeriressurser er avgjørende for maksimal utnyttelse
og fortjeneste for Norge. Forskningen på fellesbestander
som forvaltes av Russland og Norge, har de siste årene
lidt under at det har vært vanskelig og til dels umulig
for norske forskningsfartøy å få drive
forskning og registrering i russisk sone.

Hvilken strategi har statsråden for å få bedret
forskningssamarbeidet med Russland?»

 Forskningssamarbeidet mellom Norge og Russland
på fiskerisektoren har lange tradisjoner helt tilbake til
1950-tallet. Gjennomføringen av forskningstokt for å kartlegge
felles fiskebestander i Barentshavet har fungert svært
godt helt fram til siste del av 1990-tallet.

Siden 1996 har man fra russisk side endret
praksis i betydelig grad. Det er etablert begrensninger i det geografiske
omfanget av norske forskningstokt i russisk økonomisk sone,
og i varierende grad stilles det krav om fremstilling av fartøyene
i russisk havn og krav om russiske inspektører om bord.

Denne situasjonen har bekymret norske myndigheter
og ikke minst våre havforskere. Fiskeridepartementet og
Utenriksdepartementet har derfor benyttet enhver anledning de siste årene
til å ta opp disse problemene med russerne. 

Russlands statsminister Kasianov besøkte
nylig Norge. Gjennom samtalene under dette besøket ble
det gitt indikasjoner på at man på russisk side
nå er villig til å finne fram til løsninger
på problemene.

Årets kvoteforhandlinger under Den blandete
norsk-russiske fiskerikommisjon vil finne sted i Tromsø 13.-17. november
2000. Under det kommisjonsmøtet vil spørsmålet
omkring forskningssamarbeidet være et hovedtema. Jeg har
på bakgrunn av samtalene under statsminister Kasianovs
besøk forhåpninger til at spørsmålene
omkring de norske forskningstoktene i Russlands økonomiske
sone vil få en avklaring gjennom drøftelsene i
fiskerikommisjonen.

  Jeg takker statsråden for svaret,
og er fullstendig klar over den situasjonen som er oppstått
siden 1996. Det viser seg jo at det er forsvarsledelsen i Russland
som driver grensestyrkene, og at det i realiteten er sjefen for
Nordflåten som gir tillatelse til forskningsturer eller
ikke. Det har vist seg meget vanskelig over lang tid via de diplomatiske
kanalene Norge rår over, å få tillatelse
til å sende forskningsfartøy inn i russisk sone,
så det blir artig å se hva som kommer ut av de kontaktene
man har med statsministeren, om han virkelig har kontroll med sjefen
for Nordflåten.

Det er et annet spørsmål
jeg også har lyst til å komme inn på i
forbindelse med forskning. Russland har drevet et utstrakt – jeg
vil si – kommersielt fiske under ly av forskningsfangst.
De har fisket blåkveite som rent blåkveitefiske,
og de har fisket torsk som rent torskefiske utover de kvotene de
har. Blir det også et tema i fiskeriforhandlingene?

  Jeg deler fullt ut representanten Bastesens
bekymring for den videre fiskeriforskningen og hvordan de felles
toktene mellom Norge og Russland kan utføres, fordi det
vil være svært viktig for bestandsestimatene og
dermed også for fastsettelsen av kvotene framover at dette
forskningssamarbeidet går etter planen. Derfor har det
ved alle mulige anledninger fra norsk side vært lagt stor
vekt på å ta opp med russiske myndigheter at vi
må få i gang felles tokt igjen. I 1999 var det
et lyspunkt ved at russiske myndigheter var mer åpne igjen,
i begynnelsen av år 2000 har situasjonen vært
motsatt. Nå har det altså kommet nye signaler
fra russisk side, og jeg kan forsikre om at det er en felles strategi
fra alle norske myndigheter som har mulighet til å ta dette
opp med Russland, og som nå arbeider med disse spørsmålene.

Når det gjelder andre spørsmål
i møtet i den blandete kommisjon, får vi komme
tilbake til det.

  Vi går så tilbake
til spørsmål 1.





                

 Dette spørsmålet,
fra Odd Einar Dørum til statsministeren, vil bli besvart
av miljøvernministeren.

  Jeg tillater meg å stille dette spørsmålet,
som da vil bli besvart av miljøvernministeren:

«Samordnet eiendomsutvikling i Bjørvika
er nødvendig for byutviklingen i området og for å kunne
bidra finansielt til senketunnelen, som er en forutsetning for denne
utviklingen. Eiendommene i området eies av ulike statlige
og kommunale virksomheter. Oslo havnestyre har åpnet for
byutvikling i området, og Oslo bystyre har enstemmig sagt
seg villig til å gå inn i et felles utviklingsselskap
med staten. 

Når vil staten som grunneier tale
med én stemme og gå inn i utviklingsselskapet?»

  Miljøverndepartementet har som øverste
planmyndighet hatt et sentralt ansvar for å samordne de
statlige interessene i Bjørvika. Departementet har bl.a.
ledet en arbeidsgruppe med representanter for de viktigste grunneierne
og Oslo kommune, som har vurdert ulike modeller for gjennomføringen
av byutviklingen. Departementets samordningsfunksjon skal videreføres.

NSB Eiendom har i samarbeid med eiendomsselskapet
Linstow etablert utviklingsselskapet Oslo S Utvikling, som omfatter
NSB Eiendoms arealer i området. Oslo kommune er forespurt
om å gå inn i utviklingsselskapet, eventuelt selge
sine eierinteresser, med siktemål å få 

en

 eiendomsutvikler som er ansvarlig for
hele området. Kommunen har stilt seg positiv til et slikt
samarbeid.

Finansiering av ny E18 i Bjørvika
vil delvis avklares gjennom behandlingen av Nasjonal transportplan,
der det er foreslått statlig delfinansiering av senketunnelen.
Det er forutsatt at også grunneierne skal bidra til finansieringen
av veiprosjektet gjennom verdistigningen på eiendommene.
Oslo kommune har vedtatt å bidra direkte i finansieringen.

Miljøverndepartementet er tilfreds
med at staten ved NSB Eiendom på denne måten er
tungt inne i utviklingsselskapet, slik at det oppnås en
solid grunneierkonstellasjon som kan forhandle med Statens vegvesen
om finansieringen av E18. 

Det vil være ønskelig med
en rask avklaring av finansieringen av E18 både for å få gjennomført
byutviklingen og av hensyn til det nye operahuset i Bjørvika,
som vil få meget vanskelige driftsforhold så lenge
veiomleggingen ikke er realisert. Jeg vil følge utviklingen
og arbeide videre med ytterligere koordinering av statlige interesser.

  Jeg er naturligvis kjent med at NSB Eiendom
er inne i området, og det er positivt, men staten eier
etter min kunnskap også områder under Jernbaneverket,
som ikke er NSB Eiendom. Man eier også eiendommer gjennom
Statens vegvesen Oslo, og også eiendommer gjennom Statsbygg.
Mitt spørsmål er helt prinsipielt. Alle statlige
eiendommer, enten de er store eller små, må ses
som en helhet for at det skal bli fornuft på en helhetlig
utvikling i området. Så mitt spørsmål
til statsråden må da gjentas: Vil alle statlige
eiendomsinteresser i området gjennom all eiendomsgrunn som
staten eier i Bjørvika, bli ivaretatt i utviklingsselskapet,
slik at staten har en felles stemme uansett hvordan den praktisk
måtte ivaretas?

  Vi har kommet et godt stykke videre i samordningen
av statlige interesser og i samarbeidet mellom staten og kommunen
i Bjørvika når det gjelder etableringen av det
eiendomsselskapet som nå erpå plass, noe som er
helt nødvendig for å få til byutvik-lingen
i området. Dette er en viktig start på arbeidet
med å videreføre koordineringen av statlige interesser,
et arbeid som selvsagt må omfatte alle de eiendommene som ulike
deler av statlige interesser besitter. Miljøverndepartementets
rolle som koordinator for disse statlige interessene skal fortsette,
og jeg er fornøyd med at vi i løpet av det siste
halve året har fått en framdrift i arbeidet, som jeg
tror vil påvirke det vi videre får til herfra
når eiendomsselskapet nå er på plass.

 Vi går så til spørsmål
31.





                

 Dette spørsmålet,
fra Per Roar Bredvold til landbruksministeren, vil bli besvart av
miljøvernministeren på vegne av landbruksministeren,
som er bortreist.

  Jeg tillater meg å stille følgende
spørsmål til landbruksministeren som vil bli besvart
av miljøvernministeren:

«I Hedmark, som andre steder i Norge,
leier staten ut dyrket areal. 

Vil statsråden åpne for en
praksis slik at flest mulig interessenter kan få leie disse
arealene ved at det innføres en maksimal, fornuftig leietid?»

 Jeg oppfatter spørsmålet
slik at det gjelder eiendommer som staten har ervervet til rasjonaliseringsformål,
enten ved bruk av statens forkjøpsrett i medhold av konsesjonsloven
eller ved frivillig kjøp i medhold av jordloven. Slike
rasjonaliseringseiendommer erverves av staten ved fylkeslandbruksstyret
i vedkommende fylke ved midler av Jordfondet. Eiendommene, som kan
bestå av både jord og skog, blir videresolgt til jordsøkere
som tilleggsjord, og forskuttert kjøpesum av Jordfondet
går tilbake til fondet.

De fleste eiendommer blir videresolgt som tilleggsjord
innen kort tid, ca. ett år. For noen av eiendommene kan
videresalg ta noe lengre tid. Det gjelder f.eks. større skogeiendommer
som skal fordeles på flere jordsøkere. Slike eiendommer
kan også ha dyrkede arealer.

Ellers kan videresalg ta noe tid i de tilfeller
jordskifte, makeskifte, odelsløsning og rettstvister er
inne i bildet. Men videresalg søkes gjennomført
så raskt råd er, også av hensyn til minst
mulig belastning på Jordfondet. 

I den perioden staten sitter med rasjonaliseringseiendommer,
blir det sørget for at det dyrkede arealet på eiendommene
blir drevet ved bortleie. Arealet blir leid bort for en avgrenset
periode enten til konsesjonssøker eller til jordsøkere/andre
interessenter som kan drive det på en rasjonell måte.
Vederlaget fastsettes ut fra de prinsipper som ellers gjelder i
konsesjonssaker. 

Med bakgrunn i at rasjonaliseringseiendommene
skal videreselges så raskt som råd er, inngås
det i hovedsak ettårige leieavtaler for den dyrkede jorda.
Bare i de tilfeller hvor det i utgangspunktet er på det
rene at videresalg først kan komme i stand om f.eks. tre
til fem år, inngås det leieavtaler av lengre varighet
enn ett år om gangen. 

Etter den erfaring fylkeslandbruksstyrene,
fylkesmannens landbruksavdelinger og departementet har, fungerer drift
av det dyrkede arealet på rasjonaliseringseiendommene staten
sitter med, på en tilfredsstillende måte. Det er
heller ikke store problemer med leieforholdene til disse eiendommene. 

Jeg ser derfor ikke særlig behov for
en ny praksis, slik representanten Bredvold antyder, for bortleie
av dyrkede arealer på rasjonaliseringseiendommene. 

  Jeg takker statsråden for svaret,
som jeg for så vidt er fornøyd med, men det gjelder
for eiendommer som er for videresalg. Staten eier mange og store
eiendommer, bl.a. areal rundt flyplasser – jeg tenker da
spesielt på mitt hjemfylke – og det kan være
prestegårder og andre faste eiendommer som staten ikke
har planer om å selge, men som man av en eller annen årsak
må sitte på. 

Det som er viktig for meg, er at det er tilnærmet
like regler over hele Norge, slik at flest mulig får anledning til å leie
disse arealene, ved at det settes en maksimal leietid,
at det gjøres på anbud hvor det er gagnlig, at
de som får leie, helst tar bosetting i vedkommende kommune,
at rett yrkesbakgrunn er til stede etc. – altså like
forhold over hele landet. Jeg tenker som sagt spesielt på eiendommer
som staten har sittet på i en årrekke. 

  Når det gjelder rasjonaliseringseiendommer,
er det ikke hensiktsmessig å trekke inn flest mulig interessenter
for leie, siden tidspunktet for leie er begrenset. Derfor er det
for de eiendommene heller ikke aktuelt å praktisere lengre
leietid enn de ettårige avtalene for arealer som skal videreselges.

Når det gjelder andre eiendommer som
staten besitter – det kan være slike som representanten
nevner, eller   det kan være eiendommer som Statskog eller
Forsvaret besitter – vil det i veldig få tilfeller
være snakk om arealer som er dyrket mark. Men
i den grad det er det,   vil de samme prinsippene legges til grunn
over hele landet. 





                

 Dette spørsmålet
utsettes til et senere møte.





                

 Dette spørsmålet
bortfaller.





                

 Dette spørsmålet,
fra representanten Kristin Halvorsen til kirke-, utdannings- og
forskningsministeren, vil bli tatt opp av Helge Bjørnsen.

 Jeg vil stille kirke-, utdannings- og forskningsministeren
følgende spørsmål: 

«I statsbudsjettet for 2000 ble det
anslått at egenandelene i grunnskolen utgjorde ca. 100
mill. kroner. Det er grunn til å anta at en del av egenbetalingen
er i strid med opplæringsloven. Alt tyder på at
egenbetalingen har økt etter departementets forrige undersøkelse. 

Vil statsråden ta initiativ til å få en
oppdatert oversikt over egenbetalingen i grunnskolen, og vil statsråden
pålegge kommunene å fjerne all egenbetalingspraksis
som er i strid med opplæringsloven?»

  Jeg regner med at representanten fra SV viser
til den undersøkelsen som ble foretatt om egenbetalingene
i grunnskolen for skoleåret 1996-97, og som ble omtalt
i statsbudsjettet for 1998. Undersøkelsen viste at samlet
egenbetaling i grunnskolen utgjorde om lag 93 mill. kr.

Prinsippet i opplæringsloven er at
all grunnskoleopplæring skal være gratis, jf.
opplæringsloven § 2-1. Her står det:

«Kommunen
skal halde elevane i grunnskolen med lære- og lesebøker,
skrive- og teiknemateriell og anna undervisningsmateriell.»

Dette er etter min oppfatning et meget viktig
prinsipp. Regelen har tidligere vært uttalt i grunnskoleloven.
Det har altså ikke skjedd noen endring av regelverket på dette punktet
i forbindelse med ny opplæringslov. 

I den undersøkelsen som det her er
referert til, viste det seg at det var svært få skoler
som tok egenbetaling for læremidler og utstyr. Samlet egenbetaling
til disse formålene utgjorde om lag 1,9 mill. kr, noe som
absolutt er 1,9 mill. kr for mye. Selv om flertallet av kommuner og
skoler opplyser at egenbetaling ikke forekommer, var det et lite
antall som oppgav at elevene måtte betale for bl.a. ordbøker
og kalkulatorer. Jeg er av den oppfatning at dette er materiell
og utstyr som skulle være gratis etter loven. 

Når det gjelder ekskursjoner, oppgav
81 pst. av kommunene at de tok egenbetaling, og 84 pst. av kommunene tok
egenbetaling i forbindelse med leirskole. Det er bekymringsfullt
at 81 pst. av de kommunene som deltok i undersøkelsen,
tok egenbetaling ved ekskursjoner. Dette er utgifter som kommunene
skal dekke i henhold til opplæringsloven. Ved leirskoleopplæring
er egenbetalingsspørsmålet noe mer komplisert. 

Undersøkelsen om egenbetaling i grunnskolen
ble fulgt opp gjennom at statens utdanningskontorer ved utførelse
av sitt tilsyn med skoleeierne skulle følge opp at all
grunnskoleopplæring skal være gratis. Fra departementets
side ble det særskilt påpekt overfor statens utdanningskontorer
at kommunene skal dekke alle utgifter til grunnskoleopplæring,
eksempelvis også utgifter i forbindelse med ekskursjoner. 

I undersøkelsen går det fram
at en stor andel av kommunene tar egenbetaling i forbindelse med
leirskole. Kommunene kan ikke ta egenbetaling i forbindelse med undervisningen
ved et leirskoleopphold. Det var ellers lagt til grunn i forarbeidene
til loven at kommunene kan ta betaling for reise, kost og losji
knyttet til et reelt frivillig leirskoleopphold. For at foreldre
og elever ikke skal oppleve et eventuelt tilbud om leirskoleopplæring
som et økonomisk press, må skolen sørge
for at tilbudet blir presentert på en slik måte
at det oppleves som et reelt frivillig tilbud. Videre må leirskoleoppholdet
ha en økonomisk ramme som gjør at alle elever
som ønsker å delta, faktisk får den muligheten.
Om kommunen kan ta egenbetaling, eventuelt hvor mye, vil måtte
bero på en konkret og skjønnsmessig vurdering
av det enkelte tilfellet. 

Regjeringen foreslår i statsbudsjettet
for 2001 å innlemme det øremerkede tilskuddet
til leirskoleopplæring i rammetilskuddet til kommunene.
Dette er bl.a. gjort med bakgrunn i at læreplanen etter
Reform 97 legger vekt på å benytte flere ute-
og friluftsaktiviteter innenfor rammene av den vanlige undervisningen.
Det øremerkede statstilskuddet har medvirket til å holde
oppe en forestilling om at kommunene må gi et tilbud om
leirskoleopphold. Intensjonene i loven er at det skal være
opp til de lokale prioriteringer å velge hvilke ute- og
friluftsaktiviteter som passer best. Noen ganger kan det være
leirskole, i andre tilfelle andre aktiviteter. Det vil også bidra
til å dempe betalingspresset i forbindelse med leirskole.

Det er svært bekymringsfullt at flere
kommuner tar egenbetaling i forbindelse med grunnskoleopplæring.
Jeg vil se nærmere på om det er behov for å gjennomføre
en ny undersøkelse om foreldrebetaling i grunnskolen for å se
om de tiltakene departementet har iverksatt, er tilstrekkelige.

  Jeg er for så vidt fornøyd
med at statsråden vil se nærmere på spørsmålet.
Jeg hadde vært mer fornøyd om statsråden
hadde sagt at problemet skulle løses. 

Det er slik at når det gjelder inneværende års
budsjett, sier KS at det mangler ca. 2 milliarder kr
for at kommunene skal være i samme situasjon som i fjor,
som altså er en underskuddssituasjon. I den kommunen jeg
kommer fra, Stange kommune, har vi gjort en slik undersøkelse, og
det viser seg at hver elev gir et tilskudd til Stange kommune i
størrelsesordenen ca. 100 kr i måneden.
Vi har en ny læreplan. Det er ekskursjoner og prosjekter som
det er nødvendig å gjennomføre for å fullføre
læreplanen. Det greier vi ikke. Jeg lurer på om
statsråden gjør seg noen refleksjoner om hvor
mye mer penger kommunesektoren trenger for at de skal kunne prioritere
denne oppgaven, som jo nødvendigvis ligger et stykke ned
på prioriteringslistene.

 Den reglementsmessige tiden for formiddagens
møte er nå omme. Presidenten vil imidlertid foreslå at
vi fortsetter forhandlingene inntil dagens kart er ferdigbehandlet. – Det
er vedtatt.

  Jeg deler fullt ut representanten Bjørnsens
syn på at kommuneøkonomien selvsagt er avgjørende
for hva slags egenbetalingspress man får i skolen. Derfor
har vi lagt fram et statsbudsjett hvor kommuneøkonomien
er prioritert, hvor overføringene til kommunene øker
kraftig, og som jeg også håper fører
til at skolen blir høyere prioritert.  Men det er en del
av lokaldemokratiet at hver enkelt kommune selv bestemmer hvor mye
de bruker av sin økonomi til skole og helse, og også i
hvor stor grad en del av de inntektsmulighetene kommunene har, brukes
og benyttes fullt ut. Men selvsagt skal alle kommuner forholde seg
til det lovverket vi har, og loven er veldig klar i forhold til
egenbetaling i grunnskolen. Grunnskolen skal være gratis,
den skal være tilgjengelig for alle, og jeg akter å følge
det opp, både gjennom å påse at lovene
følges, og ved å se på behovet for en
gjennomgang av egenbetalingene, men også i framtiden sørge
for en enda bedre kommuneøkonomi.

 Vi går nå tilbake
til spørsmål 16.





                

  Det foreligger ikke noe referat.





                    
                    
                    

