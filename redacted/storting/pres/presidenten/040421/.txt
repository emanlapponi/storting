 Representantene André 

Kvakkestad 

og Julie 

Christiansen

,
som har vært permittert, har igjen tatt sete.

Fra Stortingets delegasjon til Den Interparlamentariske
Unions 110. konferanse i Mexico City foreligger
permisjonssøknad, undertegnet av delegasjonens leder, stortingsrepresentant
Karin Andersen. Søknaden gjelder permisjon
i tiden fra og med 21. april til og med 23. april for representantene
Karin 

Andersen

, Magnhild Meltveit 

Kleppa

, Ola T. 

Lånke

,
Thore A. 

Nistad

 og Finn Martin 

Vallersnes.

Etter forslag fra presidenten ble enstemmig
besluttet:

1.		Søknaden behandles straks
og innvilges.

2.		Følgende vararepresentanter innkalles for å møte
i permisjonstiden:

For Hedmark fylke: Helge 

Bjørnsen

For Oppland fylke: Morten Ørsal 

Johansen

For Rogaland fylke: Inger Lise 

Aarrestad

 og
Endre 

Skjørestad

For Sør-Trøndelag fylke: Tora 

Husan

3.		Morten Ørsal Johansen innvelges i Lagtinget for den tid
han møter for representanten Thore A. Nistad.

 Morten Ørsal Johansen, Inger Lise
Aarrestad, Endre Skjørestad og Tora
Husan er til stede og vil ta sete.

Valg av settepresident

 Presidenten vil foreslå at
det velges en settepresident  for  Stortingets  møter 
i  inneværende  uke – og anser det som vedtatt.

Presidenten ber om forslag på settepresident.

 Jeg foreslår Kjell Engebretsen.

 Kjell Engebretsen er foreslått
som settepresident. – Andre forslag foreligger
ikke, og Kjell Engebretsen anses enstemmig valgt som settepresident
for Stortingets møter i inneværende uke.





                    
                    
                    

 Stortinget mottok mandag meddelelse fra
Statsministerens kontor om at følgende regjeringsmedlemmer
vil møte til muntlig spørretime:

	statsråd Odd Einar Dørum

	statsråd Kristin Clemet

	statsråd Ansgar Gabrielsen

De annonserte regjeringsmedlemmer er til stede,
og vi er klare til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes om å reise seg. –

Vi starter da med første
hovedspørsmål, fra representanten Rolf Reikvam.

 Jeg har et spørsmål til utdanningsministeren.

I Dagbladet forleden dag var det et stort oppslag
om at de videregående skolene manglet
5 000 studieplasser. Det vil si at fylkeskommunene ikke
har opprettet nok utdanningsplasser for våre
elever i videregående skole. Denne
utviklingen skyldes to ting. Det skyldes bl.a. at flere velger yrkesfag,
og det er der mangelen er. Det er altså en stor overgang
fra allmennfag til yrkesfag. Det andre er at det ikke
samlet sett er nok plasser.

Mitt spørsmål går
til statsråden: Er dette en utfordring som ikke bare
er fylkeskommunens ansvar, men noe som utdanningsministeren også tar
innover seg?

Da Stortinget behandlet ressurssituasjonen
for en tid siden, så vi at denne situasjonen kunne komme
til å oppstå, og vi bad departementet om å være
obs på dette og gå inn og se på om inntektssystemet
fanget opp den utviklingen vi har, nemlig den utviklingen som betyr
at det er flere i aldersgruppen 16–18 år.

Spørsmålet mitt er: Vil statsråden
komme tilbake igjen til dette i revidert, slik Stortinget bad om?

  Representanten Reikvam peker her på en
helt reell utfordring. Vi vet at vi får en stor
elevtallsvekst i videregående opplæring
i årene som kommer. Vi vet også at
den utfordringen ikke fordeler seg likt over hele
landet. Noen fylker får større utfordringer
enn andre. Men det er for tidlig på bakgrunn av det oppslaget
som var i Dagbladet, å trekke noen konklusjoner
om hvilke fylker som eventuelt vil møte
utfordringer og problemer med hensyn
til å møte den elevtallsveksten.

De utfordringene som ble skissert i Dagbladet,
atskiller seg ikke nevneverdig fra de utfordringer man
fikk referert på samme tidspunkt i andre år,
så vi må avvente situasjonen noe. Men det er klart
at dette er noe som også Regjeringen har et øye
til. Det må reflektere seg i kommuneøkonomien,
og det er klart at det også er en utfordring
i forhold til fylkene når det gjelder å etablere
ulike typer av tilbud, også i forhold til i størst
mulig utstrekning å gi elevene anledning til å gå på det
som er deres førstevalg. Da spiller det selvfølgelig også inn
at tilbudene i videregående opplæring
varierer når det gjelder kostnader, og dette er ytterligere
et kompliserende bilde. Men dette har vi omtalt i dokumenter til
Stortinget, og det vil bli omtalt i kommende dokumenter hvor det
er passende.

 Jeg takker for svaret.

Jeg er litt overrasket over at dette er noe
vi skal avvente, for vi har visst at denne situasjonen ville komme,
og dette er en situasjon som vi har ønsket. Vi ønsker
at flere elever skal velge yrkesfag. Vi ønsker
at vi skal få en vridning bort fra allmennfag til yrkesfag,
fordi dette er noe som næringslivet og arbeidslivet
trenger. Da er det veldig viktig at vi nå er på hugget
og passer på at de elevene som ønsker
denne utdanningen, får denne muligheten, og at vi ikke
vrir dem over på andre ønsker, dvs.
dytter dem tilbake til allmennfaglig studieretning, fordi det kanskje
er billigere. Vi vet også hvilke fylker som er
rammet spesielt. Det er vekstfylkene, fylkene rundt de større
byene våre.

Det er veldig viktig at statsråden
nå er på hugget og ikke avventer, men
griper inn og er veldig klar i forhold til revidert. Hvis det er
behov for å tilføre ekstra ressurser slik
at disse plassene kan opprettes, må vi få det
på plass. Dette er, som sagt, en utvikling det har vært
bred politisk enighet om at vi ønsker.

 Som jeg sa i sted, vil Regjeringen i forbindelse
med fastlegging av kommuneøkonomien, i forbindelse med
statsbudsjettet, i forbindelse med de dokumentene som går
til utdanningskomiteen om ressurssituasjonen i skolen, og i forbindelse med
revidert nasjonalbudsjett selvsagt også være
opptatt av elevtallsveksten, enten det gjelder grunnskole eller videregående
opplæring, i årene som kommer, og det gjelder
i særlig grad videregående
opplæring. Det har vi vært, og det vil vi være.
Men det er ikke noen foranledning til å gripe
inn i dag, uavhengig av disse dokumentene, som en følge
av et oppslag i Dagbladet, for akkurat det bildet som der ble tegnet,
atskiller seg ikke nevneverdig fra det som ble tegnet
på tilsvarende tidspunkt i andre år.

Det er for tidlig å trekke bastante
konklusjoner på grunnlag av et oppslag i Dagbladet. Jeg
tror heller ikke at representanten Reikvam mener
at det skal gripes inn via en spontanspørretime på bakgrunn
av et oppslag i Dagbladet – tross alt.

 Det blir tre oppfølgingsspørsmål – først Lena
Jensen.

 5 000 nye elever er et stort antall
elever som kommer inn i videregående
skole fra høsten av. I et svar på spørsmål
fra undertegnende om frafall i den videregående
skolen i en spørretime sa statsråden at hun mener
det er foruroligende at bare 63 pst. av elevene
fullfører videregående skole
på normal tid, mens over 20 pst. ikke
fullfører på fem år.

Læringssenteret har gjennomført
en spørreundersøkelse blant elever som har avbrutt
sin skolegang. Det er tre punkter som skiller seg ut i svarene.
Det første er at elevene var skolelei, det andre – som
er viktig – var at de ikke kom inn på sitt
førstevalg, samt at de hadde foretatt feilvalg.

Fra høsten vil sannsynligvis flere
elever enn tidligere ikke komme inn på sitt førstevalg,
og det synes jeg er veldig bekymringsfullt. Er statsråden
bekymret for det som ser ut til å skje, at flere elever ikke
kommer inn på sitt førstevalg, og mener
statsråden at motivasjonen til å fullføre
videregående utdanning henger sammen
med det å kunne komme inn på sitt førstevalg?

 Det er slik i Norge at svært
mange elever kommer inn på sitt førstevalg. Om
det vil bli færre elever som får oppfylt førsteønsket
sitt til høsten, er det for tidlig å trekke konklusjoner
om. Da må vi kjenne søkemønsteret bedre,
og vi må kjenne tallene bedre, slik jeg nettopp
har svart representanten Reikvam.

Men generelt er det slik, som også representanten
Jensen her gir uttrykk for, at bare 60–70 pst.
av elevene i norsk skole har oppnådd yrkes- eller
studiekompetanse fem år etter
at de begynte. Noe av dette frafallet er helt uproblematisk og kanskje
til og med bra, men noe av frafallet er uheldig. Det er ikke gode årsaker eller gode
forklaringer bak det.

Vi vet også at de som ikke
fullfører videregående opplæring,
har en større tendens til å bli utstøtt
av arbeidsmarkedet, en større tendens til å bli
arbeidsledige og ikke komme seg inn på arbeidsmarkedet
igjen. Men dette berører et mye større strukturelt
problem i forhold til vårt utdanningssystem enn
akkurat økonomien. Da vil jeg vise til den meldingen
jeg har lagt frem, hvor vi forsøker å forenkle
tilbudsstrukturen i videregående opplæring, lage
bredere utdanningsprogrammer, slik at det blir lettere å foreta
omvalg innenfor programmene, osv. Det vil sikre
at flere elever vil kunne få oppfylt sitt førsteønske nær
der de bor. Det vil antakelig føre til større
motivasjon og mindre frafall.

 Arne Sortevik – til
oppfølgingsspørsmål.

 Et godt virkemiddel for å sikre bedre
dimensjonering og større brukermedvirkning og brukerinnflytelse
er å gjøre noe med finansieringen, rett og slett å løfte økonomi
og dimensjonering ut av kommunestyrene og ut av fylkestingssalene og
la staten betale skolepenger for elever direkte.

Verken i den ressursmeldingen som Stortinget
tidligere har behandlet, eller i den nye stortingsmeldingen som
nå nettopp er lagt frem, er det fremvist noe
særlig villighet fra denne regjeringen og fra denne statsråden til å se
på selve finansieringsspørsmålet – at
man flytter finansieringen fra de to underordnede ledd direkte til staten.

Vil statsråden se på finansieringsordningen
og sørge for at det blir en finansieringsordning der staten
betaler skolepenger for elevene, slik at brukerne i større
grad kan være med og styre dimensjonering og
innhold i utdanningen?

 Det skorter ikke på viljen
til å se på finansieringssystemene – dem
har jeg sett ganske mye på, studert ganske
mye og utredet ganske mye, men jeg er simpelthen uenig
med Fremskrittspartiet!

Jeg mener at skolene bør
rammefinansieres i all hovedsak, og at ansvaret for skolene – de
som skal være skoleeiere og ha ansvar for skoleutvikling
og kvalitetsutvikling osv. – bør ligge lokalt.
Jeg tror ikke det ville være heldig
at et departement i Oslo skulle ha ansvaret for nesten
4 000 skoler i Norge, som varierer i størrelse
fra to elever til 2 000 elever. Jeg tror ikke
det ville være hensiktsmessig.

Blant annet tror jeg det er veldig viktig at
det finansielle ansvaret er knyttet til det øvrige ansvaret,
ellers blir det en ulikevekt og en asymmetri i dette som ikke
er heldig, og som vil føre til ansvarspulverisering
og ansvarstransportering. – Så resultatet av at
jeg har sett på finansieringssystemene og utredet dem,
er simpelthen at jeg har trukket den konklusjon at skolene i all
hovedsak bør være rammefinansiert og
overlatt til det lokale selvstyret og lokaldemokratiet. Dermed har
jeg altså et annet standpunkt enn representanten Sortevik.

 Vidar Bjørnstad – til
siste oppfølgingsspørsmål.

 Jeg kan bekrefte behovet for flere studieplasser
innen videregående opplæring,
og at det er ulikt fordelt i landet. Akershus f.eks. har behov for
1 000 nye plasser de fire neste årene.
Det er åpenbart at inntektssystemet ikke tar
høyde for det. Nå er jo ikke
statsråd Clemet kjent for å være opptatt
av ressurssituasjonen i skolen, så det er mulig at statsråd
Solberg er en bedre adressat.

Jeg har et spørsmål som henger
sammen med dette med flere plasser innen videregående
opplæring, og det gjelder den formelle retten
for voksne til grunnopplæring. Vi vet at mange voksne også står
i kø for å få videregående
opplæring, men i dagens situasjon med manglende økonomi
prioriterer fylkeskommunene selvsagt ungdomsgruppene.

Jeg spør om statsråden både
er oppmerksom på dette og er villig til å ta med
seg dette også i vurderingen av finansieringen
for å sikre både at det blir plasser
innen videregående opplæring
for ungdom, og at voksne får oppfylt sin formelle rett
til grunnopplæring?

 Bare la meg si om inntektssystemet:
Det er klart at det bør fange opp slike utviklingstrekk
som f.eks. sterk elevtallsvekst. Ingen må påstå at
inntektssystemet til enhver tid er perfekt, at det ikke
kan justeres eller forbedres. Det regner jeg med at man
kan ha utdypende diskusjoner med kommunalministeren om.

Når det gjelder voksne med rett til
videregående opplæring, er
det ikke slik at vi har et fullstendig bilde av hva som
er situasjonen, hvor stor etterspørselen er og hvor store
køene eventuelt er. Men det jeg har opplyst her
i salen tidligere, er at vi har iverksatt et kartleggingsprosjekt
for å bringe på det rene om det er mange
voksne som står i kø, og hva som eventuelt
er årsaken til at de står i kø, og hvor
lenge de står der. For det er helt klart at de voksne som
har rett, skal selvfølgelig også kunne
hente ut den rettigheten innen rimelig tid. Det står også omtalt
i den meldingen vi nylig har fremmet om kvalitet i grunnopplæringen.

 Vi går videre til neste
hovedspørsmål.

 Ranet i Stavanger og drapet
på en politimann har rystet oss alle sammen. Den
grufulle handlingen viser at vi er i ferd med å få et mer
brutalt kriminelt miljø også i
Norge.

I kjølvannet av denne saken er det
diskutert behovet for mer overvåking og mer bevæpning
av politiet. Arbeiderpartiet mener
det er en viktig debatt, som vi må ta. Men vi mener
det nytter lite å gi politiet
adgang til mer overvåking og mer bevæpning om ikke
de grunnleggende metodene for å bekjempe kriminalitet fungerer
godt nok.

Oppdagelsesrisikoen for mange kriminelle handlinger er
liten. Straffesakene tar for lang tid før den kriminelle får
sin dom, og soningskøene har bare blitt lengre
og lengre. Skal vi lykkes med å bekjempe brutale
ran og også mindre alvorlige kriminelle
handlinger, må dette fungere mye bedre enn det
gjør i dag.

Mitt spørsmål er: Når
vil statsråden begynne å sette inn tiltak som
reduserer soningskøene, og som ikke bare stagnerer
veksten? Og når vil han komme med tiltak som gir oss en
raskere straffesaksbehandling?

 Det var en god dag å få spørsmål
om soningskø på, fordi den har pr. 31. mars
minket med ca. 240, fra ca. 2 600 til ca. 2 350 som
står i kø. Det er en nedgang, og det betyr at
tiltakene vi har satt inn, begynner å virke.

Når det gjelder arbeidet med å gjøre
noe med straffesaksbehandlingen, er det tatt viktige skritt. Departementet
skal allerede førstkommende fredag ha et møte
basert på den utmerkede rapporten fra Langbach og Groseth som
viser hvor langt vi kan komme ved å satse mer på en dommerstyrt
prosess og ikke på en partsstyrt prosess i straffesaker,
og som går veldig mye på samarbeidskultur hos
dommere, påtalemyndighet, advokater og andre
aktører i straffesakskjeden.

Men jeg vil gjerne gå tilbake til
det som var hovedinngangen til representanten, nemlig det som skjedde
i Stavanger. Jeg synes det er grunn til å ta innover seg
at det som skjedde i Stavanger, var noe som lignet på et
regelrett militært kommandoraid. Det er også grunn
til å ta innover seg at det vi ser, er en politimann som – for å bruke
ord som også er brukt av andre – blir
regelrett henrettet i et væpnet oppdrag. Det må ikke
herske noen tvil om at politiet
skal ha all den støtte og alle de muligheter som
er for å forfølge dette til det er oppklart. Det
er det behov for å si fra Stortingets talerstol.

Så var representanten inne
på to andre viktige spørsmål,
bl.a. væpning i politiet. Politidirektoratet har satt i gang
et arbeid for å se på politiets utstyr, basert
på at politiet fortsatt skal være
ubevæpnet til vanlig, men at man i de situasjoner hvor
det er behov for å være beredt, skal se
på hvordan situasjonen er med bakgrunn i det som har skjedd
i Stavanger. Jeg synes det var rimelig å ta opp det når
spørsmålet er stilt.

Når det gjelder viktige metoder, som
jeg har vært med på å gjennomføre
og fått bred tilslutning for i Stortinget, er både
politiet og påtalemyndighetene enige
om at det er viktig. Forslag til nye metoder vil ganske
snart bli sendt ut på høring, og vil bli gjenstand
for en grundig vurdering. Men det er ingen tvil om at vi er åpne
for å vurdere nye metoder for å beskytte oss mot
anslag som rammer demokratiet og grunnleggende menneskerettigheter – spesielt
når det gjelder å forebygge og bekjempe terror.

 Jeg er helt enig med statsråden i
at det er viktig at politiet har metoder og kompetanse
som er på høyde med det de kriminelle
miljøene har. Men det er også viktig
at vi får stoppet rekrutteringen av ungdom til disse tøffe
kriminelle miljøene. Behovet for å gjøre
noe med det grunnleggende innenfor straffesakskjeden
bekreftes nettopp av voldsforsker Ragnhild Bjørnebekk,
som mener at det er fundamentalt viktig å gjøre
noe tidlig i voldsmennenes kriminelle karriere. Hun mener
at de antatte gjerningsmennene i Stavanger bærer
preg av å ha en lang voldskarriere som startet tidlig,
og at fengslene rett og slett fungerer som læringsanstalter
dersom man ikke gjør noe med det. Her er vi inne
på noe helt fundamentalt grunnleggende. I tillegg til at
vi er nødt til å gjøre noe med soningskøene,
er vi også nødt til å gjøre
noe med innholdet i soningen, ellers kommer fengslene våre også i
framtida til å fungere som rene rekrutteringsanstalter
for ungdom til slike grufulle kriminelle handlinger som den vi har
opplevd i Stavanger.

Min utfordring til statsråden
er: Hva vil han gjøre for å bidra til at vi får
mer bevilgninger til kriminalomsorgen for å unngå slike
handlinger?

 Jeg vil, i motsetning til voldsforskeren, ikke
spekulere i hvem som er hvem i forbindelse med det som skjedde i
Stavanger. Jeg vil konstatere at dét etterforsker politiet,
og det skal de ha full støtte til å gjøre.
Men jeg er selvfølgelig enig med voldsforskeren i at hvis
vi hever blikket bort fra Stavanger – som
det kan være utfordrende nok å gjøre, men
la oss gjøre det – er vi fort enige om at vi vet
at ungdom kan miste fotfestet og ende i en kriminell karriere. Nettopp
i Stavanger er det drevet et aldeles forbilledlig arbeid
i samarbeid med barnevern og konfliktråd.
Man fotfølger rett og slett ungdommer som begynner å skli,
på en slik måte at hvis man mister fotfestet,
blir man rett og slett besøkt hjemme hos far og mor av
barnevern og politi omtrent samtidig. Politiet
fortalte meg den samme natten jeg var ute med Arne Sigve
Klungland, at dette gav resultater. I den byen hvor vi
nettopp har sett noe av det råeste som har skjedd
i Norge innen organisert kriminalitet, skjer
det også et forbilledlig arbeid, med de retningslinjene
som representanten har tatt opp, og som er viktige å følge – for
vi er enige om at for å unngå at noen
blir kriminelle, skal vi gjøre det.

 Det blir tre oppfølgingsspørsmål – først Knut
Storberget.

 Når det gjelder kriminalitetsbekjempelse,
er kanskje det som skaper størst bekymring hos både
den norske befolkning og hos oss justispolitikere, at
det i dag går flere og flere straffedømte ute
som må vente lenger og lenger på sin straffereaksjon,
for de virkemidlene vi ønsker å sette
i verk for at atferd skal endres, blir faktisk ikke satt
inn tidsnok. I 2001, da justisministeren tiltrådte, var
det over 2 000 i kø. I 2002 var tallet oppe
i 2 422, og i 2003, ved årsskiftet, 2 500.
Vi hører i dag at det er gått litt ned, til 2 350.

Er justisministeren fornøyd
med at dette tallet ligger så høyt, så stabilt
så lenge, eller ser han at det nå må settes
inn ekstraordinære virkemidler slik at vi nettopp
får bukt med den køen som på mange
måter er det som skaper den aller største
utryggheten?

  Med respekt å melde virker det som
om man i første del av innlegget ikke
tok innover seg det svaret jeg gav til representanten Gjul, nemlig
at soningskøene minker. De er altså nede
på ca. 2 350, og det var 2 057 ved årsskiftet 2001/2002.
Det betyr at tiltak som er satset for å styrke kapasiteten
innenfor kriminalomsorgen, med bred støtte
i Stortinget, gir resultater. Men det betyr selvfølgelig også noe
at vi har fått økt bruk av både
samfunnsstraff og konfliktråd for dem
som kan gjøre opp for seg på den måten.

Jeg er helt enig med representanten i at det
er viktig at man får gjort opp for seg tidlig, og at man ikke
skal vente lenge. Derfor er det veldig bra at soningskøene
krymper. Men derfor er det viktig, slik som jeg opplevde bl.a. i Tromsø i
går, at konfliktrådet jobber tett og aktivt med politiet
for å fange opp ungdom – også ungdom
under 15 år – hvor man nettopp forteller
hva dette kan gi av resultater i små og tette miljøer.

Jeg vender igjen tilbake til Stavanger
som et eksempel, for der har vi en illustrasjon på politiets
arbeid: På den ene siden kampen mot den råeste
form for kriminalitet vi har, og samtidig et helt forbilledlig arbeid
på Nord-Jæren for nettopp å gjøre
alt det som skal til for å sørge for at ungdom
snus i tide, og at det brukes andre reaksjoner
enn fengsel.

 Inga Marte Thorkildsen – til
oppfølgingsspørsmål

 Jeg vil følge opp dette med soningskøproblematikk.
Det er nå mellom 2 000 og 3 000
i kø, og den har stabilisert seg på et meget høyt nivå.
Vi ser dette som et konkret uttrykk for en passiv justispolitikk
fra en passiv regjering. Svarene som Justisdepartementet har gitt
på denne problematikken, har delvis vært en forsterkning
av problemene og delvis vært direkte feilslått.
Dublering og midlertidige soningsplasser har vært helt
konkrete eksempler på dette.

Hadde statsråden virkelig vært
handlekraftig, ville han gjort noe med hovedproblemet, nemlig at
seks av ti innsatte har rusproblemer, og de færreste får
et tilbud om behandling i alternative institusjoner eller
i tiltak som f.eks. Stifinnern. 70 pst. av vinningskriminaliteten
begås av rusmiddelmisbrukere, og det er helt åpenbart
at vi ville gjort veldig mye med kriminaliteten hvis vi hadde satt inn
tiltak her.

Derfor vil jeg spørre om ikke
justisministeren nå ser at det er helt nødvendig å få gjort
noe både med rusforebygging, rusbehandling og ikke
minst ettervernet.

  Representanten Thorkildsen vil gjennom mine
svar på en rekke utmerkede initiativ
og innlegg hun har hatt, vite at jeg ser flere ting samtidig.

Jeg skal ha ned soningskøen, og den
minker. Det synes jeg vi skal glede oss over istedenfor å være
opptatt av kanskje å ønske at den hadde vært
større av mulige politiske årsaker. La oss glede
oss over at den minker.

Samtidig har jeg vært svært
opptatt av å få til et samarbeid
når det gjelder mennesker som sliter med rusproblemer,
slik at justisfeltet faktisk skal springe helse- og sosialfeltet
i møte på en slik måte
at folk som ruser seg, får en sjanse. Mye av det arbeidet
som er i utvikling i Oslo, er et eksempel på det.
Arbeidet med «Drug Court», som er en sikker måte å sørge
for at skolemyndigheter, arbeidskraftsmyndigheter, barnevern og
politi går inn samtidig, slik at man kan komme ut av en
negativ spiral av kriminalitet og rus, er viktige tiltak, som viser
at jeg nettopp tenker på det.

Forebyggende arbeid blant barn og unge
under mottoet «snu unge kriminelle i tide» ved å se
forhold i tide, som vi har mange utmerkede eksempler
på – f.eks. det jeg viste til fra Stavanger, men
vi har også andre norske eksempler – er
et uttrykk for at jeg følger ulike strategier for å bekjempe
kriminalitet.

 Jan Arild Ellingsen – til
siste oppfølgingsspørsmål.

 Det er bestandig interessant å høre
justisministerens svar på utfordringer i Stortinget, så også i
dag.

Jeg registrerer at justisministeren snakket
om støtte på alle mulige måter
når det gjelder å gripe inn og rydde opp i det
som har skjedd i Stavanger, men også når
det gjelder soningskøen. Han refererer bl.a. til at man
skal se på utstyr, og da er det interessant, iallfall for
min del, å registrere at
et av problemene som justissektoren står overfor, er konsekvensene
av et budsjettforlik mellom regjeringspartiene og Arbeiderpartiet,
hvor justissektoren iallfall ikke framstår som
en vinner.

Det er også slik at enkelte
tidvis beskylder justisministeren for å være
opptatt av formalia og kanskje å være vel
omstendelig. Hvis det er én ting de kriminelle ikke
er opptatt av, er det formaliteter og det å være
omstendelig. De handler. Derfor blir mitt spørsmål
til justisministeren her: Er det ikke nå på tide
at også justissektoren handler? Vi ligger på etterskudd.
Vi legger inn ekstra soningsrabatter, vi skal ha utredninger
om ditt, og vi skal ha utredninger om datt. Er det ikke
nå på tide at justisministeren viser
handling istedenfor kun å være verbal i Stortinget?

  Det er en forunderlig verden. Her viser jeg ikke
handlekraft. Kommer vi på utsiden, blir jeg beskyldt for å være
for handlekraftig og nesten rå. Jeg ble beskyldt for det
da vi fremmet loven om å sikre informanter i forbindelse
med kampen mot organisert kriminalitet. Da var Ellingsen en god støttespiller
sammen med andre i Stortinget.

Når det gjelder situasjonen, vedkjenner
jeg meg de budsjetter vi har. Men jeg vil si direkte i Stortinget
at den gangen vi også hadde forlik med Fremskrittspartiet,
var det ca. 50 mill. kr av ca. 5 milliarder kr som ble lagt inn for å styrke
politibudsjettet. Så det har ikke vært
et betydelig kappløp til nå for å sørge
for at det budsjett jeg bestyrer, skal være spesielt
stort. Derfor må jeg forholde meg til det budsjettet jeg
har. Jeg er stolt over politifolk som forvalter budsjettet på en
god måte, f.eks. med gode resultater i kampen
mot vold. Jeg er stolt over politifolk som kaster seg inn og hjelper
kollegaer på den måten som nå skjer i
Stavanger, og er innstilt på å oppklare
dette. Og jeg er glad for at jeg selv har fremmet forslag, bl.a. for å bekjempe
organisert kriminalitet senest i fjor, som gjør det mulig
for politiet å bruke politimetoder
for å forebygge den organiserte kriminaliteten, nemlig
skjerpelsen av straffeloven § 162 c. Så jeg
kommer til å fortsette med aktivitet, og vi kommer sikkert
fortsatt til å ha meningsfylte diskusjoner.

 Vi går videre til neste
hovedspørsmål.

 Jeg har et spørsmål
til nærings- og handelsministeren.

Første generasjons såkornfond
i Norge er nå nærmest fulltegnet, og
tusenvis av norske bedrifter med gode prosjekter
har ingen mulighet for tilgang til såkornmidler, og dermed
ingen mulighet til å skape hardt tiltrengte arbeidsplasser.
Jeg er klar over at det er en avtale mellom Regjeringen
og SV om nye fond til næringssvake områder. Men
det de tyngre miljøene ønsker, er et
nytt landsdekkende såkornfond, der det som er avgjørende,
er hvor gode prosjektene er, ikke om de er beliggende
på Dombås, på Dokka, i Hammerfest, i
Nord-Trøndelag eller i Oslo. Vil statsråden
gå inn for å etablere et nytt landsdekkende
såkornfond og legge dette frem i samband med statsbudsjettet
for neste år?

  Først vil jeg si at såkornfond
kan være et meget egnet virkemiddel når
det gjelder å få i gang virksomhet. For det er
ingen tvil om at i deler av markedet er det en beskrankning når det
gjelder å få tak i egenkapital. Det er mange grunner til
det. Jeg skal ikke gå inn på hele
skatteproblematikken som ligger bak oss, men det har ikke
akkurat vært Stortingets samlede oppgave å prøve å skape
private kapitalister. Skal man få tak i privatkapitalen,
må man altså også ha private
kapitalister. Det er et problem at Oslo Børs
består av selskap 5 pst. eid av private investorer og 50
pst. eid av den norske stat. Vi skiller oss svært
ut.

Nå er det slik at vi har seks fond
som allerede er etablert, og som har tatt ut nesten alle
de 400 mill. kr i statlig kapital som de skulle, og det er investert
i 140 prosjekter landet rundt. Nå er det også en
diskusjon om det er slik at det først og fremst er kapitalmangel, eller
om det er mangel på gode ideer. Hvis en går
inn og ser på de 140 prosjektene som disse såkornfondene
har investert i, er det foreløpig slik at ingen exit har
vært gjort med gevinst. Det er betydelige problemer
i en del av disse såkornfondene, og vi må nok
konstatere relativt store tap om ikke altfor lenge.

Så er det slik, som representanten
sa, at vi er i gang med å etablere fire
regionale såkornfond. Jeg
har tidligere sagt, og jeg kan gjenta, at vi frem mot budsjettet
til høsten vil vurdere grunnlaget for, behovet for og ikke minst
innretningen av såkornfond, og da av kategorien landsdekkende
såkornfond, dvs. at det skal dekke særlig de områdene
som ikke dekkes av de fire regionale
fondene. Det vil bli lagt frem en vurdering av det i forbindelse med
St.prp. nr. 1 første uken i oktober 2004.

  Jeg takker statsråden for svaret,
som jeg føler gikk i riktig retning for de mange tusen
bedrifter som vil få åpnet mulighetene hvis dette
lar seg realisere.

En konsultgruppe har evaluert den femårige
såkornordningen for Regjeringen, og man anbefaler ikke å knytte
disse midlene opp mot næringssvake områder, heller
mot etablerte og robuste miljøer innenfor
forskning og universitetsmiljøene. Andre
mener at man skal knytte fondene til forvaltere av fond
basert på tyngre industrimiljøer i forbindelse
med bl.a. våre naturressurser. Ønsker statsråden å vurdere
en annen innretning og binding, mot spesielle områder
i norsk industri og næringsliv, for å få mer
nytte ut av midlene?

 Det er helt åpenbart at en av årsakene
til at vi har foretatt den store evalueringen vi har gjort, nettopp
er å vinne erfaring med på hvilken måte
man eventuelt skal innrette nye fond. Det er flere måter å gjøre
dette på, og jeg kan i hvert fall konstatere at innretningen
på dem som er etablert, i varierende
grad har vært vellykket, i den forstand at jeg kanskje
vil mene at det vil være klokt å knytte
dette litt annerledes an i fremtiden. Jeg tror det er viktig at
vi involverer private investormiljøer sammen med privat
kapital, slik at det er en åpenbar risiko også på privat
hånd og det svir å gjøre beslutninger
som fører til tap på statens hånd, fordi
det også vil ha konsekvenser på den
andre siden. Dette vil jeg komme tilbake til i St.prp.
nr. 1. Jeg vil allikevel ha sagt at i prinsippet er såkornfond
en fornuftig innretning.

 Det blir tre oppfølgingsspørsmål – først Inge
Ryan.

 Det er ingen tvil om at de såkornfondene
som er opprettet, har tilført norsk næringsliv
betydelig kapital. Men vi som er opptatt av at vi skal få vekst
i hele landet, må innse at mesteparten av kapitalen
har havnet i de store byene. Av det fondet som f.eks. er i Midt-Norge,
det såkalte såkornfondet for Midt-Norge, har noen
og tjue investeringer vært gjort i Trondheim, mens det
i mitt eget fylke, som er et distriktsfylke, er gjort én
investering. Derfor er det ingen tvil om at den såkornordningen
som har eksistert, har ført til en betydelig kapitaltilførsel
til de store byene, mens det ikke har kommet utover landsbygda.

Nå kommer det opp nye såkornfond
som er rettet mot distriktene, som vi i SV er svært glad
for. Tror statsråden at de nye distriktsfondene som nå skal
komme, vil bidra vesentlig til å stoppe fraflyttinga fra
Distrikts-Norge ved at man klarer å etablere
nye arbeidsplasser?

  Det jeg i hvert fall føler meg helt
overbevist om, er at hvis man skal oppnå Stortingets samlede
vilje hva gjelder bosetting i hele landet, må vi
legge til grunn at vi må bestrebe oss på å etablere
lønnsomme arbeidsplasser i hele landet. Jeg føler
meg også veldig sikker på at vi skal
greie å få etablert disse regionale
såkornfondene, og jeg føler meg også sikker
på at den modellen vi har lagt til grunn, vil være
slik at den ikke på noen måte
vil ligge tilbake for de landsdekkende vi har, hva gjelder vellykkethet.
Jeg var senest i går i Namsos og hadde det første møte
om innhenting av slik kapital – det var fra fylkene Møre
og Romsdal, Sør-Trøndelag og Nord-Trøndelag.
Jeg har veldig god tro på at det er en entusiasme rundt
i Distrikts-Norge for dette. Vi vet at det er mange gode
prosjekter også i Distrikts-Norge som ikke
har blitt realisert, men som vil få en mulighet gjennom
disse såkornfondene, og dem skal vi greie å etablere
i løpet av dette året.

 Olav Akselsen – til
oppfølgingsspørsmål.

 Det er jo slik at filosofien til dagens regjering
er at dersom ein gjev skattelette, som ein har gjort, skal det bli
større tilgang på privat kapital. Samtidig har
ein valt å kutta i offentlege løysingar som SND
og næringsfond, og ein har ikkje oppkapitalisert
såkornfonda. Når me som driv med næringspolitikk,
reiser rundt i landet, er ei av dei problemstillingane me oftast
blir møtt med, mangel på tilgjengeleg kapital. Det
er òg slik at bankane er inne
i ein situasjon der dei held igjen.

No har Regjeringa sin politikk fått
verka i snart tre år. Store skattelettar er blitt gjevne.
Mitt spørsmål er: Kva tid vil desse pengane via
dei private kapitalistane bli stilte til disposisjon for dei lokale
gründerane, slik Høgre og Regjeringa
hevda?

 Det er allerede en realitet
i et betydelig omfang. Vi har ganske godt empirisk belegg
for hvor stor andel av skatteletten som går til reinvestering
i selskap og utvikling av nye arbeidsplasser og videreutvikling
av eksisterende. Det er milliardbeløp som har gått
inn i det. Jeg vil bare minne om at såkornmidlene
under forskjellige regjeringer før denne tiltrådte, også regjeringen
som representanten Akselsen selv var med i,
til sammen var på 400 mill. kr. Denne
distriktsordningen alene innbefatter altså 800 mill. kr.
Men det er helt åpenbart at det største
pre norsk næringsliv har nå, selvfølgelig
er den frigjorte kapitalen knyttet til skattelette, for ingenting
er enklere enn å bygge opp egenkapital ved tilbakeholdt
eget overskudd. Dernest er det snakk om et tredvetalls milliarder
i mindreutgifter til renter, som selvfølgelig brukes og
investeres for å sikre arbeidsplasser. Nå har
vi fått en kronekurs på plass som gjør
at vi har eksplosjon i eksporten. Så det ser ut til å gå helt
strålende!

 Odd Roger Enoksen – til
siste oppfølgingsspørsmål.

 Bedrifter i ulike faser har behov for ulike
typer kapital. Såkornkapital går til bedrifter
som er i en så tidlig fase at de ennå ikke har
oppnådd kommersielle resultater, eller hvor man ikke engang
vet om det er mulig å kommersialisere den forretningsideen
man jobber med. I en slik fase er det ofte vanskelig å få inn
privat kapital, og verken skattelette for eksisterende næringsliv eller
tilbakeholdt overskudd eller lav rente er nødvendigvis
det som skal til for å hjelpe fram disse bedriftene.

Når næringsministeren sier
at han vil se på innretningen av såkornmidlene
i framtiden, hvor også en betydelig risiko må ligge
på privat hånd, må jeg si at jeg blir
litt urolig, for etter min oppfatning burde man gå den
stikk motsatte veien hvis man virkelig ønsket å få fram
nyskaping og risikobasert næringsliv, hvor det kan dukke
opp et gullegg blant mange. Ser ikke næringsministeren
at man kanskje burde gå den motsatte vei og ta en større
risiko på statens hånd for virkelig å få til
nyskaping?

 Jeg ser av oppslag i pressen at det i betydelig
grad fra både venturefond og andre
påpekes det som kalles mangel på gode prosjekt,
prosjekt som fortjener store midler. Jeg føler meg veldig
sikker på at det også for staten er
viktig å avveie interessen mellom det å påta
seg åpenbar risiko, som i realiteten vil fremstå som
en bevilgning, og det å få til nyskaping. Jeg
føler at det er ganske viktig at det er næringslivet
og staten sammen som gjør vurderingene av hvilke prosjekter
man skal gå inn i. Det har jo vært lagt til grunn
gjennom det vi gjør nå, gjennom Argentum f.eks.,
der vi investerer i fond. Det er profesjonelle folk i de bransjene
man er i. Det tror jeg man også må legge
til grunn framover. Det må ikke misforstås
dit hen, ved svaret til Hedstrøm, at vi nå skal
legge hele risikoen over på private, og så skal
vi fra statens hånd fremstå som långiver – det
er helt uaktuelt.

 Vi går videre til neste
hovedspørsmål.

 Eg har eit spørsmål til næringsministeren.

Det har vore gjennomført
ryddesal i Næringsdepartementet. Statlege aksjar og statlege
selskap har mest dagleg blitt bodne fram for sal. Ifølgje
media har det vore mange gode tilbod og pengar å tena
for dei som har slått til.

Eit av de selskapa som ifølgje media
har gått på billigsal, er SND Invest.
Det som bekymrar Arbeidarpartiet meir enn prisen, er likevel
at ved sal av SND Invest har næringsministeren
kvitta seg med nok eit verkty i verktykassa si. SND Invest
var eit viktig verkemiddel for å sikra kapital
til små bedrifter og til gründerar. SND Invest var
ein langsiktig investor og avgjerande for mange bedrifter sin eksistens.
Fleire gründerar og bedriftseigarar har teke
kontakt med meg etter dette salet og er no bekymra for
at dei nye eigarane skal ta med seg kapitalen sin og forsvinna.
Dermed kan ein risikera at bedriftene går tapt. Har ministeren noko
mottiltak for å hindra at så vil skje?

 Jeg vil først ta absolutt avstand
fra bruken av ord som «ryddesalg» i forhold til
det som måtte ha versert i media om på hvilken måte
særlig to selskaper, nemlig Arcus og SND Invest,
har vært omtalt.

Når det gjelder de to salgene som
har vært fremme i media, må jeg få lov å si
at det er en betydelig grad av forskjell på de to. Når
det gjelder Arcus og det salget, skjedde det fordi daværende
regjering, som Akselsen selv var medlem av,
valgte å ikke selge hele selskapet, men
selge fra seg en to tredjedels kontroll, som gjorde at salgsprisen
på den resterende tredjedelen ble det den ble. Det sa også Schjøtt-Pedersen
i sin redegjørelse
til Stortinget, at man hadde fått mindre for
det, fordi man hadde valgt å ikke selge hele
selskapet, og hensynet var norske potetdyrkere.

Når det gjaldt SND Invest,
kan man diskutere hvorvidt man skulle selge SND Invest eller ikke
selge SND Invest. Men la meg si, før jeg svarer
på det egentlige spørsmålet, at jeg tror
tiden vil vise at det er gjort på en måte
som i hvert fall maksimerte verdien, når man først
skulle selge.

Når det gjelder selve virkemidlet
SND Invest, er jo det et selskap som har holdt på i
elleve–tolv år, har gjort investeringer og hadde
en portefølje før salget på ca. 120 selskaper.
Jeg kan ikke se noen tegn i tiden til, ei heller ha noen
antakelse om, at de nye eierne skulle være mindre
egnet til å tilføre kompetanse til de selskapene som
det var investert i. Når man ser på gjennomsnittsavkastningen
i SND Invest i den perioden de har holdt på, fremstår ikke
det akkurat som en strålende forretning. Det betyr at jeg ikke
kan si at jeg engster meg for de 120 prosjektene som det
er investert i, og der jeg har skjønt at de nye eierne
nå er villige til å sette av et beløp på 200 mill. kr
for å gjøre oppfølgingsinvesteringer,
for å ta dem videre og sikre bedriftene.

 Det er jo fordi det ikkje nødvendigvis
er ei strålande forretning å gå inn i alle småbedrifter
rundt om i landet, slik som SND Invest har gjort, at det
har vore viktig å halda dette oppe
som verkemiddel. Me veit alle at i ein oppstartingsfase
kan det ta lang tid før ei bedrift tener pengar.

Me veit også at svært
mange private investorar har ein mykje meir kortsiktig horisont
og ønskjer å få avkasting av pengane sine
mykje raskare enn det som har vore tilfellet med SND Invest.
Det som er bekymringa for veldig mange av dei bedriftene som i dag
har SND Invest som ein av sine største
eigarar, er at dei nye eigarane no vil ta med seg kapitalen og forsvinna
ut. Då er mitt spørsmål igjen: Har ministeren
nokon resept for å forhindra at så vil skje, eller
er det slik at ein tek den sjansen for å gjennomføra
sin ideologi om at staten ikkje skal vera inne
i norsk næringsliv?

 Jeg kan overhodet ikke
se at dette salget er forankret mer ideologisk enn
de salgene representanten Akselsen selv har
vært med på. Jeg kan ikke se at noen
av disse har vært fundert og begrunnet i nettopp
det.

Nå er det jo heller ikke
slik at en minoritetsaksjonær i disse 120 selskapene kan,
som representanten sier, ta med seg kapitalen. Hva skulle det være?
Det man kan, er å selge den aksjeposten til andre
investorer som måtte være interessert
i å være eiere i dette selskapet. I
så måte kan jeg ikke si at
det er noen grunn til å frykte for utviklingen
i de 120 selskapene.

Så er det heller ikke slik
at dette var et virkemiddel til liksom å strø rundt
seg til småbedrifter rundt omkring. Dette var et selskap
som hadde avkastningskrav, og som både representanten
Akselsen og jeg har vært med på å fastlegge,
og som ikke akkurat er noen sånn filantropisk avdeling
i staten. Dette var et investeringsselskap som skulle ha avkastning
til staten.

 Det blir to oppfølgingsspørsmål – først Inge
Ryan.

 Jeg har et kort spørsmål til
statsråden:

De investeringene som SND Invest gjorde,
var det investeringer som i hovedsak ble gjort i sentrale strøk
og i byene, eller var det investeringer som i hovedsak
ble gjort på landsbygda og i distriktene?

 Nå har jeg selvfølelig ikke
full oversikt i hodet over de 120 som var i porteføljen
i det øyeblikk vi solgte, men det er i hvert fall ikke
slik at dette bare gjaldt småbedrifter på landsbygda.
Så vidt jeg husker, var en betydelig del av porteføljen også i
børsnoterte selskaper. De største beløpene, så vidt
jeg husker, var i et av Røkke-selskapene. Og uten at jeg
vil garantere for prosentsatsen, tror jeg at rundt 90 pst.
av investeringene ble gjort i det man kan kalle de mest sentrale
strøk.

 Morten Lund – til
siste oppfølgingsspørsmål.

 Media har i denne saken avslørt at
statsråden har solgt høns i regnvær.
Det kunne ha vært en strålende forretning. Nå blir
det andre som gjør det kjempegodt fordi SND Invest
ble solgt på den måten det ble. Det var ingen
grunn til panikk, og det er selvfølgelig kritikkverdig
at administrasjonen
og styret i SND Invest ikke ble spurt og tatt med på råd
når det gjaldt måten å selge det på.

Senterpartiet var uenig i at dette
skulle selges, fordi det i SND Invest var en langsiktig statlig
eier. Det var en statlig eier som satt i styrene i de
selskapene de eide. Det var en annen måte å være
statlig eier på enn det staten er i andre
selskap. Det var viktig å kunne ha det statlige eierskapet
med i diskusjonen om hvilken måte staten skal opptre
på som eier framover.

SND Invest var også sentral
blant småaksjonærene i forbindelse med tvangsinnløsningen
i Norway Seafood, på samme måte som
Folketrygdfondet var sentralt i forbindelse med andre
tvangsinnløsninger. Ser ikke statsråden
at en her har solgt høns i regnvær?

 Så vidt jeg husker, var det en dag
da sola skinte – absolutt.

Alle disse karakteristikkene og feilaktige
påstandene som Lund kommer med, er så mange at
jeg ikke rekker å svare på dem i løpet
av 1 minutt.

Det er feil at SND Invest ikke ble
spurt. Vi hadde et utall møter med dem. Det er ikke
slik at de ikke ble tatt med på råd.
De har en bred dokumentasjon på hvilke råd de
gav oss, en dokumentasjon som er oversendt Stortinget, og som Morten
Lund, hvis han var interessert, ville kunne ha gjort seg kjent med.

Det er ikke slik, som Lund sier,
at de selskapene som SND Invest gikk inn i, var langsiktige investeringer,
i motsetning til mye av det øvrige statlige eierskapet,
som 

er

 langsiktig. Dette var et investeringsselskap
som hadde en horisont på fem til syv år, på vanlig
måte, som de private selskapene.

Jeg vil på det sterkeste tilbakevise
at det i forbindelse med det salget som gikk over 22 måneder,
er noe som kan karakteriseres som hastverksarbeid av noen
art. Det var en betydelig grad av interesse for det, det
viser også den dokumentasjonen jeg har sendt
til Stortinget.

 Vi går videre til neste
hovedspørsmål.

 Jeg har et spørsmål til justisministeren.

Brennpunkt dokumenterte gjennom DNA-prøver
i går drap på ulv i Norge. En av ulvene som var
drept, var endog radiomerket i Sverige. Norges fremste
ulveforsker, Petter Vabakken, sier at ca. 25 ulver forsvinner
sporløst i Norge og Sverige hvert eneste år.
Et fåtall av disse ulvene befinner seg i Norge.

Ulven er det mest sjeldne pattedyret vi har.
Drap på ulv er derfor forsøk på å utrydde
ulven i Norge og en meget alvorlig miljøkriminalitet.

I Brennpunkt sier Økokrim at disse
drapene ikke kan etterforskes, og det blir gjentatt fra
politihold i dagens aviser. Vil statsråden sørge
for at denne meget alvorlige miljøkriminaliteten blir etterforsket,
slik at man kan få bukt med at man forsøker å utrydde
ulven i Norge?

 Først noe grunnleggende: Påtalemyndigheten
i Norge er uavhengig. Den styres av Riksadvokaten, og
det ville være meget spesielt hvis
jeg skulle tillegge Riksadvokaten noe. Men jeg kan si følgende:
Jeg mener at miljøkriminalitet er alvorlig
kriminalitet, og jeg legger til grunn at den blir etterforsket.
Jeg hørte et intervju med Økokrims
representant i radioen i dag tidlig, hvor han sier at
man gjør det man kan, men at dette er til dels vanskelige
og svært krevende saker. Det framgår også av
reportasjen hvorfor han føler at man gjør det
man kan.

Når det gjelder debattmøtet
på Elverum i går, hvor det, uten at man skal navngi
noen, var det nærmeste jeg kom til at noen nesten
var i nærheten av sivil ulydighet eller oppfordret
til det siden min egen deltakelse i Mardøla i 1970, må jeg
si at politiets arbeid ikke er lett. Det jeg kommer til å gjøre,
er å ta dette med i de regelmessige samtalene jeg har med
Riksadvokaten. Når Riksadvokaten f.eks. har beordret
sentral etterforskning for å gå etter
Dyrenes Frigjøringsfront eller andre
som kan tenkes å drive regelrett hærverk og skadeverk
mot dem som driver en legitim næring, altså pelsdyrnæringen,
er jeg også opptatt av at miljøkriminaliteten
blir bekjempet. Så jeg kommer til å ta det med
meg i naturlige sammenhenger der jeg har mulighet til det.

 Jeg takker for svaret.

Jeg kjenner Odd Einar Dørum som en
som har vært opptatt av å ta vare på det
biologiske mangfoldet i Norge, så også ulven.
Men det er ikke fremmed fra andre land heller
at det å hindre snikskyting og drap på truede
dyrearter er en meget krevende politioppgave, og vi kan ikke fri
oss fra det ansvaret. Hadde innsatsen i India for å bevare
tigeren og sør for Sahara for å bevare løven,
elefanten og flodhesten vært slik at vi skulle være
så tilbakelent med å ta dem som prøver å utrydde
disse artene, hadde det ikke sett bra ut for verdens biologiske
mangfold. Vi har et internasjonalt ansvar også for å stå fremst
i bekjempelsen av dem som prøver å utrydde en
dyreart som det er et bredt flertall i befolkningen som synes det
er viktig at vi skal ta vare på i Norge.

  Norge er forpliktet av Bern-konvensjonen,
og alle de konvensjoner som vi har og den lovgivning vi
har, må jeg legge til grunn skal etterleves. Det er mitt
inntrykk at påtalemyndigheten også tar
alvorlig kriminalitet opp på den måten de skal
gjøre. Men det er også slik at den kriminaliteten som
her er beskrevet, og som jeg synes kom godt fram i intervjuet
med Økokrims representant i dag, er krevende. Jeg får legge
følgende til grunn: Avtaler skal følges, lovgivning
skal følges, det som er alvorlig, skal det reageres på,
og de som er uenig i lovene, får drive sin påvirkningsvirksomhet
overfor Stortinget, hvilket jeg konstaterer skjer i disse dager
når det gjelder ulvedebatt. Så ønsker
jeg som representant for Regjeringen at også SVs representanter
holder en frimodig, høyere profil i debatten om saken,
men det er et annet tema enn det representanten tok opp
med meg nå.

 Det blir to oppfølgingsspørsmål – først Gunn
Karin Gjul.

 Det blir sagt at det er en vanskelig
oppgave for politiet å etterforske
faunakriminalitet. Det er et faktum at over halvparten av yngelen
på ulv forsvinner hvert år, og man må jo
stille spørsmålet: Hvor blir de av? Jeg mener
det er ganske alvorlig at politiet ikke
tar faunakriminaliteten mer på alvor, ikke minst
sett på bakgrunn av at Regjeringen og Stortinget for ikke
så lang tid tilbake etablerte Statens naturoppsyn og
tildelte det en politimyndighet slik at disse oppsynsfolkene nettopp
ble satt i stand til å bekjempe faunakriminalitet. Så opplever
vi at kriminalitet i forhold til den arten av rovdyrene som er mest
truet av alle, nemlig ulven, ikke blir prioritert og tatt
på alvor av politiet. Statsråden og hans parti
har tradisjon for et ekte miljøengasjement, og
det jeg har lyst til å utfordre statsråden
på, er: Vil han sørge for at politiet
får tildelt de ressursene som trengs for å etterforske
faunakriminalitet?

  De ressursene politiet
har, er, som representanten er vel kjent med, inngått i
et budsjettforlik mellom Arbeiderpartiet
og regjeringspartiene. Når det gjelder bekjempelse av alvorlig kriminalitet,
krever den ofte spesialisert kompetanse. Økokrim har slik
kompetanse, og de gjør det de kan. Jeg vil ikke
gå inn på påtalemyndighetens arbeid,
heller ikke på hvordan det skal være.
Jeg skal selvfølgelig både i dialog
med politimyndighetene når det gjelder kompetanse, og når
det gjelder den dialogen jeg har med Riksadvokaten, ta opp de temaer
jeg der finner riktig.

Jeg vil også gjerne gi uttrykk
for – og jeg tillater meg å være
så fri, siden representanten har tatt opp et annet spørsmål
før i dag – at representanten har samme intense engasjement
når det gjelder å bekjempe rovdyr på to bein,
som hun har for å beskytte dem på fire.

 Inga Marte Thorkildsen – til
siste oppfølgingsspørsmål.

  SV er fornøyd med den positive holdningen
som justisministeren viser i forhold til dette. Men vi bekymrer
oss allikevel for Økokrims totale situasjon. Vi forventer at justisministeren
snakker med Økokrim også når det gjelder deres
ressursmessige situasjon. Økokrim har tidligere vært ute
i forbindelse med andre typer saker og varslet at de nå har
for trange rammer til at de kan følge opp sitt ansvarsområde
på en skikkelig måte. Det er ikke holdbart i
Norge. Her skal vi ha likhet for loven, og det skal ikke være
slik at f.eks. hvitsnippforbrytere slipper lettere unna enn
andre deler av befolkningen fordi det krever mer ressurser å etterforske
deres saker. Derfor er spørsmålet om justisministeren,
bl.a. i forbindelse med revidert nasjonalbudsjett, vil se nærmere
på Økokrims økonomiske situasjon og ikke bare
henvise til at det er opp til Politidirektoratet å fordele
potten. For det kan tenkes at det faktisk er potten som er for liten,
og da er det justisministerens ansvar å sørge
for at både hvitsnippkriminalitet og faunakriminalitet
får den nødvendige prioritet.

 Nå må det ikke
råde noen misforståelse: Hvitsnippkriminalitet,
som det kalles, bekjempes aktivt i Norge, og med gode
resultater. Faunakriminalitet bekjempes også. I det hele
tatt forventes det at politiet skal bekjempe alle
former for alvorlig kriminalitet, enten den er organisert på den
ene eller andre måten.

Når det gjelder påtalesiden
ved det, er det et forhold som ligger under Riksadvokaten. Når
det gjelder kompetansesiden, er det noe som ligger i den styringsdialog
jeg skal ha med Politidirektoratet, og i forhold til ressursene er
det opp til Stortinget og de budsjetter som der vedtas. Det er helt
riktig at det kommer et revidert nasjonalbudsjett. Der vil jeg generelt
si at de utfordringer politiet står overfor,
bl.a. etter hendelsen i Stavanger, vil bli tatt opp til
en spesiell og grundig drøfting i den sammenheng.

 Vi går videre til neste
hovedspørsmål. Det ser ut til at vi kan rekke enda
et hovedspørsmål, fra representanten Karita Bekkemellem
Orheim, men det betyr at det ikke blir noe oppfølgingsspørsmål
til spørsmålet fra Odd Roger Enoksen.

 Jeg vil stille et spørsmål
til justisministeren.

Den kommisjonen som har undersøkt
forliset til «Utvik Senior» i 1978, konkluderte
i går med at det ikke var feilnavigering og et
havari, slik som den første kommisjonen slo fast,
men at det derimot sannsynligvis skyldtes en kollisjon, noe jeg
forstod at også justisministeren bekreftet i
går da han mottok rapporten fra kommisjonen. Det betyr
at de etterlatte, som i 26 år har levd med påstander
om feilnavigering fra sine familiemedlemmers side, nå har
fått avklart at så ikke var tilfellet.

Mitt spørsmål til justisministeren
er kort og godt: Vil justisministeren på bakgrunn av det
som nå har skjedd, ta et selvstendig initiativ
til oppreisning og erstatning i forhold til de etterlatte?

 For min del konstaterte jeg med glede i går
at rapporten som ble framlagt etter forliset av «Utvik
Senior» – og kommisjonen startet sitt arbeid i
2002 – slår fast at den sannsynlige årsak
til forliset er kollisjon med et annet fartøy, sannsynligvis
på styrbord side, og at skipet – for å si
det folkelig – var der det var antatt å skulle
være. Det siste forstår jeg er av stor betydning
for de etterlatte, fordi de da ikke har på seg
at noen har feilnavigert på sjøen. Sjøfolk og
kystbefolkning har stor respekt for det.

Når det gjelder de andre
sider som er reist, vil jeg be om respekt i stortingssalen for at
jeg faktisk må sette meg inn i det som står i
rapporten. Jeg vil gjennomgå rapporten og de ulike spørsmålene
som følger i dens kjølvann – i den sammenheng også de
spørsmål som representanten har tatt opp. Jeg
vil gi en foreløpig orientering om det arbeidet i forbindelse
med revidert nasjonalbudsjett, fordi Stortinget tidligere har gitt
uttrykk for at de ønsker å være
orientert om det som skjer i forhold til undersøkelseskommisjonen
om «Utvik Senior». I tillegg vil jeg ta initiativ
til at de spørsmål som ennå ikke
er blitt besvart ved henvendelse fra kommisjonen til andre
land, jeg tror det er elleve land i alt, vil bli purret opp av Justisdepartementet,
og at kommisjonen vil bli brukt for å vurdere de svar som
kommer inn.

Det som skjedde i går, var en veldig
viktig begivenhet, hvor en kommisjon med stor nøkternhet
har gjort et arbeid, basert på et arbeid som jeg vil rose
ildsjeler for, nemlig at man fant motoren, for det var jo den som
fastslo hvor dette forliset fant sted. Jeg er også glad
for at de etterlatte gjennom kommisjonens arbeid har fått
en viktig bekreftelse på at deres kjære ikke
har opptrådt på en gal måte
på sjøen.

  Jeg takker justisministeren for svaret, og
jeg har stor forståelse for at justisministeren trenger
tid til å sette seg inn i denne saken. Jeg hører også på det
svaret som ble gitt, at vi også stort sett har
den samme tilnærming til denne saken. Mitt anliggende er
kort og godt at de etterlatte, som har levd med disse påstandene
i så mange år, nå i alle fall
må kunne ha en forhåpning om å slippe å gå den
lange veien om en rettssak for å få den
oppreisning som jeg mener de rettmessig har krav på etter
de påstandene de har levd med alle disse årene.

 Jeg oppfatter at det spørsmålet
er reist. Jeg vil bare nøye meg med å si
at jeg fant grunn til, etter at kommisjonen var nedsatt av
Justisdepartementet i mai 2002, å yte et engangstilskudd
på 150 000 kr til støttegruppen
som man kunne benytte til formål som best ville ivareta
de etterlatte og deres arbeid.

Når det gjelder spørsmålet
som er tatt opp av representanten, kommenterte jeg det i hovedsvaret
og har ikke mer å tilføye.

 Vi går videre til neste
hovedspørsmål.

 Mitt spørsmål går
til utdanningsministeren.

Arbeiderpartiet
har konstatert at Regjeringen så langt denne stortingsperioden
har fokusert mest på og gitt mest ressurser til de private
skolene. Nå kan vi håpe at de offentlige
skolene våre står for tur.

Vi er, som statsråden er klar over,
av den oppfatning at det er nær sammenheng mellom
kvalitet og ressurser. Det er riktignok slik, som statsråden
har hevdet flere ganger, at Norge har et høyt
ressursnivå sammenliknet med andre land, og i noen
kommuner kan vi nok også helt sikkert få bedre
ressursutnyttelse. Men samtidig blir dilemmaet vårt det
bildet vi får fra Kommune-Norge. Det er rektorer som må ut
på loppemarked for å kjøpe inn møbler
og gardiner, det er elever som ikke får utdelt
blyanter og viskelær, og det er også elever
som blir sendt hjem fordi det ikke er nok lærere.
Vi ser rett og slett en utvikling der det blir større forskjeller mellom
kommunene våre. Vi mener det er mye som kan gjøres
for å forbedre grunnopplæringen. Kvalitetsarbeidet
i skolen har pågått og skal pågå kontinuerlig.

Spørsmålet mitt er om statsråden
virkelig mener at det er mulig å gjennomføre
de tiltakene som ligger i meldingen om kvalitet, uten at en kommer
inn på ressurssituasjonen.

 Svaret på det siste er nei. Det ligger
jo konkrete angivelser i meldingen av hva de ulike tiltakene vil
koste. Denne meldingen er usedvanlig konkret når
det gjelder tallfesting av hva det vil koste å øke
timetallet og å utvikle nye læreplaner, og ikke
minst inneholder meldingen en historisk satsing på kompetanse
for lærere og skoleledere som omtrent dreier
seg om tigangen i forhold til det Arbeiderpartiet bød
i forbindelse med Reform 97. Så det vil naturligvis koste.

Når det for øvrig gjelder
ressurssituasjonen i norsk skole, ble det gitt et veldig feilaktig
inntrykk i spørsmålet her. Tilskuddet til de private
skolene er nøyaktig det samme nå som
det var da vi overtok regjeringskontorene. De får 85 pst.
av tilsvarende i offentlige skoler. De får ingenting til
kapitaltilskudd. Når man ser på ressursutviklingen
i den offentlige skolen, har vi KOSTRA-tallene. De kan sikkert foredles
og bli bedre, men de siste tallene viser at det er en ressursutvikling
i norsk skole hvor antall kroner pr. elev øker. Mesteparten
av økningen har det siste året gått til
lærerlønningene, men det har vært en
bevisst politikk, og utgiftene til undervisningsmateriell viser
en relativt stabil utvikling. Når det gjelder bygg, har vi
i det siste for første gang fått mer
kvalifiserte opplysninger enn det vi har måttet stole på fra
pressen. Ca. 70 pst. av kommunene og ca. 80 pst.
av fylkeskommunene mener at de har en meget bra bygningsmasse.
Kommunene rangerer skolebygningene som de nest beste byggene
sine. Fylkene rangerer skolebygningene som de beste byggene
sine. At det blir større forskjeller i Skole-Norge når
det gjelder ressurser, har jeg ikke belegg for å si.
Det store flertallet av norske kommuner bruker omtrent
det samme på skole. Det er et lite antall kommuner som
bruker mindre, og et lite antall kommuner som bruker mer,
og mesteparten av det har helt naturlige forklaringer som demografi
osv. Så er det en rest der som vi ikke kan forklare,
og det er en av grunnene til at jeg har valgt å ville føre
et rettet tilsyn mot dem som bruker ekstra lite.

 Jeg vil takke statsråden for svaret.

Nå er det jo helt riktig som statsråden
sier, at hun i stortingsmeldingen velger å være
veldig konkret på det som handler om etterutdanning
av lærere. Men spørsmålet er jo om en
kan være like konkret på en
del av de andre tiltakene som må på plass
for at vi skal heve kvaliteten i skolen. Jeg håper
at statsråden tar disse eksemplene på alvor. Det
kan virke som små ting i den store sammenhengen, men vi
ser at ute i kommunene er bildet ganske forskjellig, og
vi vet at mange sliter med å få budsjettene sine
til å gå i hop. Statsråden har lagt fram
en viktig melding, som jeg tror Arbeiderpartiet
kunne gi mye støtte til, men dette vil ikke ha noen
verdi hvis ikke statsråden får med seg
sin finansminister – at det blir skatt og ikke
skole.

  Dette er jo merkelige spørsmål.
Jeg regner med at representanten, som selv har statsrådserfaring,
vet at man ikke styrer på grunnlag av eksempler
og anekdoter. Man må simpelthen sette seg inn i de reelle
tallene og styre på det beste kunnskapsgrunnlaget
man har. Jeg har forsøkt å redegjøre
for den økonomiske situasjonen i Skole-Norge. Det utelukker
naturligvis ikke at det er enkeltskoler som kan føle
at det er trangt innimellom, eller at man kan ønske
seg mer, men vi må forholde oss til det beste
tallmaterialet vi har.

Når det gjelder de økonomiske
konsekvensene av den meldingen vi har fremmet, vil jeg anbefale
representanten Bekkemellem Orheim å lese det
siste kapitlet, om økonomiske og administrative konsekvenser,
og sammenlikne det med de økonomiske konsekvensene man trakk
av Reform 97. Man vil se at det er en enormt stor forskjell. Forskjellen
er omtrent tigangen, som jeg sa, og den er i den nåværende
regjerings meldings favør.

 Tiden for den muntlige spørretimen
er nå omme. Vi går over til den ordinære
spørretimen.





                    
                    
                    

 Det blir noen endringer
i den oppsatte spørsmålslisten, og presidenten
viser i den sammenheng til den oversikten som er omdelt på representantenes
plasser i salen.

De foreslåtte endringer i dagens spørretime
foreslås godkjent. – Det anses vedtatt.

Endringene var som følger:

Spørsmål 6, fra representanten
Øyvind Vaksdal til olje- og energiministeren, vil bli besvart av
barne- og familieministeren på vegne av olje- og energiministeren,
som er bortreist.

Spørsmål 8, fra representanten Arne
Lyngstad til utdannings- og forskningsministeren, bortfaller, da
spørreren ikke er til stede.

Spørsmål 10, fra representanten
Kenneth Svendsen til nærings- og handelsministeren, utsettes
til neste spørretime, da statsråden er bortreist.

Spørsmål 11, fra representanten
Øystein Hedstrøm til nærings- og handelsministeren,
vil bli besvart av fiskeriministeren på vegne av nærings-
og handelsministeren, som er bortreist.





                    
                    








        

Spørsmål 1


    
        

Spørsmål 2


    
        

Spørsmål 3


    
        

Spørsmål 4


    
        

Spørsmål 5


    
        

Spørsmål 6


    
        

Spørsmål 7


    
        

Spørsmål 8


    
        

Spørsmål 9


    
        

Spørsmål 10


    
        

Spørsmål 11


    
        

Spørsmål 12


    
        

Spørsmål 13


    
        

Spørsmål 14


    
        

Spørsmål 15


    
        

Spørsmål 16


    



                    

 Dette spørsmålet,
fra representanten Øyvind Vaksdal til olje- og energiministeren,
vil bli besvart av barne- og familieministeren på vegne
av olje- og energiministeren.

 Jeg har følgende spørsmål:

«I Cicerone 1-2004 sier
Eirik Schrøder Amundsen, professor i samfunnsøkonomi,
at «Et marked for handel med grønne sertifikater
kan i verste fall gi mindre produksjon
av grønn elektrisitet, stikk i strid med intensjonen»,
blant annet fordi kombinasjonen av grønne sertifikater
og et kvotehandelssystem også kan føre
til «utilsiktede resultater». Han viser til at
prisendringer i de to systemene kan ha nøytraliserende
effekter.

Vil statsråden ta initiativ
til at denne problemstillingen blir grundig belyst for Stortinget?»

 Jeg vil på vegne av olje- og energiministeren
besvare spørsmålet.

Olje- og energidepartementet arbeider for å etablere
et pliktig sertifikatmarked for fornybar elektrisitet
i samarbeid med Sverige. I forbindelse med Stortingets
behandling av St.meld. nr. 9 for 2002-2003 om innenlands bruk av
naturgass mv., gassmeldingen, ble Regjeringen bedt om å ta
initiativ til, fortrinnsvis, et felles norsk-svensk pliktig
sertifikatmarked, jf. Innst. S. nr. 167 for 2002-2003. Et pliktig
sertifikatmarked kan bli en viktig del av energipolitikken og er etter
departementets vurdering et nyttig virkemiddel for å øke
produksjonen av fornybar elektrisitet. Departementet legger stor
vekt på god framdrift i arbeidet og tar sikte på innføring
av et felles norsk-svensk sertifikatmarked fra 1. januar 2006.

Departementet vil i løpet av våren
legge fram en stortingsmelding om bl.a. den felles ordningen med
sertifikater for fornybar elektrisitet
i Norge og Sverige. Det vil bli gjort rede for
nødvendige forberedelser til etableringen av et sertifikatmarked
i Norge og for sertifikatmarkedet i Sverige. Det må bl.a.
lages en lov om sertifikatmarkedet, og det er behov for å gjøre
viktige avklaringer med svenske myndigheter. I meldingen
tar departementet også sikte på å ha
en omtale av forholdet mellom et sertifikatmarked og et
kvotehandelssystem.

 Jeg takker statsråden for svaret.

Grønne sertifikater skal etter
planen utstedes til produsenter av fornybar elektrisitet, hvor forbrukerne
må kjøpe en viss andel grønn energi.
Dermed blir det påkrevd for selgerne å kjøpe
grønne sertifikater tilsvarende denne påkrevde
andelen. Systemet skal etter planen tre i kraft fra 2006,
som statsråden nettopp bekreftet.

Eirik Schrøder Amundsen, som jeg henviste
til i mitt spørsmål, påviser at det kan være
mange fallgruver når det gjelder kvotehandel og sertifikatmarked
med tanke på å øke andelen grønn
kraft. Et kvotesystem vil indirekte gi økt produksjon
av grønn elektrisitet, fordi kostnadene ved produksjonen
av ikke-grønn kraft vil øke. Vil Regjeringen ta
hensyn til dette og eventuelt andre virkninger
som kan virke mot sin hensikt, når man skal utarbeide både
kvotemarkedet og et grønt sertifikatmarked?

 Jeg viser til svaret mitt. Det kommer en stortingsmelding,
og her vil alle sider av saken selvsagt bli belyst.

 Jeg takker igjen for svaret.

Jeg skal bare komme med en liten,
konkret problemstilling. Dersom kvoteprisen går
opp på grunn av strengere utslippskrav, vil incentivene
til å investere i grønn kraft ikke styrkes,
men svekkes. Grunnen til dette er at sertifikatprisen i en slik
situasjon vil falle langt kraftigere enn det kraftprisen øker,
slik at summen av de to prisene faller. Ved en markedstilpasning
vil det altså bli slik at gevinsten
ved å produsere grønn kraft faller. Kan vi forvente
at Regjeringen tar hensyn til dette, og dersom dette også skulle
medvirke til en ytterligere nedbygging av vår kraftkrevende
industri, synes Regjeringen dette er en pris man
må betale for igjen å være
best i klassen?

 Jeg takker for tilleggsspørsmålet,
men representanten ligger nok her litt i forkant, i og med at det
faktisk kommer en stortingsmelding hvor disse tingene vil bli belyst.
Så langt i arbeidet har Olje- og energidepartementet den
holdning at man ikke finner grunn til å si at
et kvotehandelssystem vil virke annerledes enn for de eksisterende
virkemidlene i sektoren. Mye kan peke i retning av – så langt – at
en internasjonalt vil få en utvikling med både
sertifikater og klimakvoter. Men igjen, alle sider av
saken vil bli belyst når stortingsmeldingen kommer.





                

 Dette spørsmålet
bortfaller.





                

 Dette spørsmålet
er utsatt.





                

 Dette spørsmålet,
fra representanten Øystein Hedstrøm til nærings-
og handelsministeren, vil bli besvart av fiskeriministeren på vegne
av nærings- og handelsministeren.

 Jeg har følgende spørsmål
til fiskeriministeren på vegne av nærings- og handelsministeren:

«Næringsdrivende har ikke
merket noen lettelser i skjemabelastningen etter
at Bondevik I-regjeringen lanserte prosjektet «Et
enklere Norge» i 1999. Tall fra Brønnøysundregistrene
viser at bedriftene brukte 6 560 årsverk til å fylle
ut 677 statlige skjemavarianter i 2003. Det er en reduksjon
på mindre enn 1 pst. og halvparten av Regjeringens
mål.

Vil statsråden gå mer offensivt
til verks for å lette byrdene for de næringsdrivende?»

 Arbeidet med forenkling
og tilrettelegging for næringslivet er en prioritert oppgave
for Regjeringen, og vi har en offensiv holdning til det. Arbeidet
er viktig både for å fremme innovasjon
og nyskaping og for å få et best mulig samspill
i kontakten mellom offentlig sektor og næringsliv.
Gjennom handlingsplanen Et enklere Norge har Regjeringen satt
dette i fokus. Reduksjon av næringslivets
belastning knyttet til statlige innrapporteringskrav er ett av flere
viktige områder.

Den tiden en næringsdrivende i gjennomsnitt
bruker på å etterleve statlige innrapporteringskrav,
ble redusert fra 37 timer i 2002 til 35 timer i 2003. Til sammenligning var
tallet i 1998 41 timer. Resultatet må derfor, heldigvis, kunne sies å være
bedre enn det representanten Hedstrøm refererer
til i sitt spørsmål. Selvsagt hadde vi håpet
at tallet hadde vært enda lavere, men her må vi bare
ta innover oss at dette er et langsiktig arbeid, og Regjeringen
har tålmodighet til å stå på i
et langsiktig arbeid.

Gjennom vårt arbeid med Et enklere Norge
og andre satsinger må vi konstatere at vi er inne
i en god trend med høyt press på forenklinger
i store deler av forvaltningen. Vi arbeider på flere fronter
for å finne fram til nye, gode forenklingstiltak.
Her er samarbeidet med næringsorganisasjonene
og innspill fra enkeltbedrifter viktig, og de er aktive i dette
arbeidet.

I handlingsplanen Et enklere Norge
har vi også laget en rekke grunnleggende prinsipper
for dette arbeidet som gjelder for hele forvaltningen.
På innrapporteringsområdet innebærer
dette at det offentlige aldri skal be om flere opplysninger
enn de som faktisk trengs, at bedriften aldri skal måtte
rapportere samme opplysning mer enn én
gang, at bedriften skal tilbys enklest mulig rapporteringsmåte,
og ikke minst at det skal være et rimelig
forhold mellom det offentliges nytte og bedriftens byrde.
Tallene fra Oppgaveregisteret viser at vi er på rett vei.

Overgangen til elektronisk innrapportering
er en viktig del av forenklingsarbeidet når det gjelder
skjemaer. AltInn, som er en felles løsning for innrapportering
fra næringslivet til staten ved «et tastetrykk»,
ble åpnet i desember av finansministeren og næringsministeren.
Gjennom denne kanalen leverte nesten 40 pst. av de næringsdrivende
aksjonæroppgaven i januar. Det er etter mitt skjønn
et strålende resultat. Videre kan nå bl.a. merverdiavgiftsoppgaver,
selvangivelsen for næringsdrivende, statistikker til SSB
og regnskap for 2003 sendes inn elektronisk. Det arbeides aktivt
for å få flere etater til å ta denne
løsningen i bruk, og her skjer det mye. I påvente av
ferdigstillelsen av AltInn har det vært en viss tilbakeholdenhet
i noen etater, men nå er AltInn i full drift,
og det vil derfor bli lettere å få flere med i
tiden framover. Målsettingen er at AltInn skal bli den
foretrukne elektroniske kanalen for alle som innhenter
opplysninger fra næringslivet. Slik vil næringslivet
få et felles og enkelt system å forholde seg til,
noe som vil bidra til å gjøre hverdagen ytterligere
enklere.

 Jeg takker statsråden for
svaret. Som han selv nevnte, skal AltInn bidra til å samordne
innrapporteringer fra skatteetaten, Brønnøysundregistrene,
Statistisk Sentralbyrå osv., slik at man nå utover
vil se resultatene ved at svært mange skjemaer sendes inn
elektronisk. Det er vel og bra. Men det er en del bedrifter som
likevel ikke er fornøyde, og det er
særlig de mindre og mellomstore som fortsatt
må forholde seg til forskjellige elektroniske løsninger.
Dette er komplisert, man har ikke kompetanse, og det er også ressurskrevende.

For det andre tar man ikke
selve problemet ved roten, antallet registreringsplikter eller
skjemavarianter har ikke blitt redusert noe særlig.
Det er vel og bra med denne 2-timersreduksjonen når det
gjelder belastning på innrapporteringskravene, men Regjeringen
hadde selv et mål i fjor om å redusere dette med
100 årsverk, og man klarte bare 52. Kan vi nå regne
med at Regjeringen med de nye tingene som kommer inn – det
blir alltid noen andre virkemidler – nå klarer å redusere
med 100 årsverk og de 48 i tillegg som man ikke
klarte i fjor?

 Ja, jeg tror vi skal ta innover oss i offentlig
forvaltning at mange bedrifter har opplevd våre
skjemaer som plunder og heft, og det har vært vanskelig å få forståelse
for nytten av det. Derfor er målsettingen at vi ikke
skal spørre om mer enn vi har behov for, at næringslivet
skal føle at det er viktig det vi ber om, og
at det er enkelt å rapportere. Det er vi i full gang med.

Så må vi ta innover oss at
målsettingen om 100 årsverk ble nesten
nådd i 2002. Da nådde vi ca. 90 årsverk, mens
resultatet ble noe dårligere i 2003. Resultatet i 2004
er det jo for tidlig å si noe om, men nå vil jo
AltInn komme med full effekt, så vi er optimistiske.
Det viktige er vel i og for seg ikke antall årsverk,
men at vi er i gang. Som spørreren konstaterer, er dette
komplisert, men fra Regjeringens side ønsker
vi å bli målt på dette. Derfor har vi
satt oss ambisiøse mål. Vi har etablert
en god dialog med næringslivet og organisasjonene, for
det å skape forståelse begge veier er sentralt
i dette arbeidet.

 Jeg takker statsråden for
tilleggsvaret, og jeg er sikker på at vi er enige om at
det er meningsløst at mange bedrifter skal bruke
så mye tid til skjemaarbeid. Det de bør gjøre,
er å bruke større deler av tiden til
verdiskapende arbeid og til å kunne utvikle
konkurransedyktighet, og, som en del andre land, kanskje
få redusert skjemabyrden og gjøre det til et konkurransefortrinn
for norske bedrifter. Jeg vet at NHO har hatt et program
for et enklere Bedrifts-Norge og sagt at man kunne redusere denne
byrden med relativt mange prosent – det har blitt antydet
20 pst. innenfor en begrenset tidsperiode.

Vil Regjeringen nå sette mer konkrete
mål for virkelig å redusere denne belastningen,
ha noe å strekke seg etter?

  Med innføring av en elektronisk rapportering
tror jeg vi får en helt annen hverdag. Fra næringslivet
vil det oppleves som raskere å rapportere, og man kan forenkle
rapporteringsrutinene så vel som mottakerrutinene. Hvorvidt
man skal kvantifisere dette i form av prosenter og mål,
må være en kontinuerlig vurdering. Men
det som er særdeles viktig, er at vi lytter til forvaltningen,
lytter til de råd og de vurderinger som næringslivet
har. Denne dialogen har bidratt til en forbedring; måloppnåelsen
er bedre enn vi kunne forventet hvis vi ikke
hadde etablert denne gode dialogen. Spørreren
selv understreker jo at NHO er en aktiv part i dette, og andre
næringsorganisasjoner er også en aktiv
part i det.

Vi har høye mål
og ser på dette som en kontinuerlig prosess, for vi blir ikke
ferdige verken i år eller neste år. Dette
må vi ha trykk på hele tiden.





                

 Det foreligger ikke
noe referat.





                    
                    
                    

