 Presidenten vil foreslå at det blir opna for ein kort kommentarrunde avgrensa til eit innlegg på inntil 5 minutt pr. partigruppe, og eit avsluttande innlegg frå statsråden.




– Ingen innvendingar er komne. Ein ser det som vedteke.




 En stor takk til miljøvernministeren for en grundig og konstruktiv redegjørelse.




Arbeidet for reduksjon i utslipp av klimagasser må fortsette. Det er en forpliktelse vi har overfor våre barn og de kommende generasjoner. At vi ikke lyktes i å komme fram til en avtale i Haag, er en skuffelse, men det er gledelig at konferansen bare midlertidig er avsluttet, og at arbeidet etter all sannsynlighet vil fortsette i mai eller juni.




Tiden framover må vi og alle andre land bruke til å rydde grunnen for en avtale som vi kan enes om til slutt. De fire arbeidsgruppene som er nedsatt, og som skal forberede møtet til sommeren, er viktige i så henseende. At Norge er med som leder av en av disse gruppene, gir oss en viktig rolle i det videre arbeidet.




Det er all grunn til å gi miljøvernministeren og den norske delegasjonen honnør for innsatsen de utviste under Haag-forhandlingene. Dette gir også direktøren for Senter for klimaforskning ved Universitetet i Oslo, Knut H. Alfsen, uttrykk for i Aftenposten 26. november:







«Sett på avstand så virker det som om Norge har spilt en positiv rolle i disse forhandlingene. 




Norge har tatt initiativer og deltatt aktivt for å få til et kompromiss.»




Den nederlandske miljøvernministeren som ledet forhandlingene, mente også at Norge hadde utmerket seg med å forsøke å spille en konstruktiv rolle under de vanskelige forhandlingene. 




Norge ønsker ikke et eksakt tak med hensyn til hvor mye av forpliktelsene som kan nås ved kjøp av kvoter. Likevel skal kjøp av kvoter bare være et supplement til nasjonale tiltak. Dette er samme standpunkt som også sentrumsregjeringen hadde. 




EU ønsker som kjent et tak, slik at minst 50 pst. av reduksjonen må utføres i hjemlandet. Men EU vil ikke ha tak når det gjelder handel med kvoter internt i EU. Det er heller ikke slik at Norge har lagt seg på USAs linje i dette spørsmålet. Norge er opptatt av at vi får en kvalitativ vurdering av hvilke tiltak som det kan forhandles om internasjonalt. USA, derimot, er opptatt av kvantiteten og ønsker at internasjonal handel med kvoter ikke skal være et supplement, men utgjøre hovedtyngden av tiltakene. 




Skal vi oppnå globale resultater i klimaarbeidet, må vi få en avtale der alle landene er med. En avtale uten f.eks. USA, som står for 36 pst. av i-landenes totale CO2-utslipp, vil være lite verdt. Tross alt kom EU og USA nærmere hverandre på viktige områder under Haag-møtet. Det gir håp for den videre prosessen.




Norge ønsker ikke at skogens opptak av CO2 skal regnes slik USA, Canada og Japan ønsker. Skulle de få fullt gjennomslag for det de ønsker, ville det f.eks. bety at Norge kunne nådd sine forpliktelser uten å sette i verk tiltak. En slik ordning kunne også kommet i konflikt med andre internasjonale kvotekonvensjoner. Det ville være å foreta kreativ bokføring på bekostning av miljøet å regne inn skogens opptak av CO2.




U-landene vil ifølge forskerne bli rammet hardest av klimaendringene. I-landene har derfor lovet støtte til tiltak som kan dempe skadene, f.eks. vern mot flom. Like viktig er det at man kan håndtere klimaspørsmålet og skaffe seg oversikt over egne utslipp. Det trengs teknologi, kunnskap og kompetanse til dette arbeidet. At i-landene må bidra til å finansiere dette, er selvsagt. Nå er det viktig å etablere et hensiktsmessig system for hvordan finansielle overføringer kan kanaliseres.




Hva så med arbeidet fremover? Her må Norge spille en aktiv rolle også internasjonalt. Vi må konstruktivt få partene som representerer ytterpunktene, til å møtes og forenes. Ikke minst har vi gode muligheter til dette gjennom vår rolle nå som leder av gruppen som skal arbeide med håndhevelsen av avtalen.




Hva så med de nasjonale tiltakene? En internasjonal avtale ville gitt oss viktige retningslinjer for hvordan vi kan bygge opp og organisere et nasjonalt kvotesystem. Men i påvente av en avtale må vi utvikle tiltak nasjonalt, herunder opplegg for et nasjonalt kvotesystem. Regjeringen er godt i gang med dette arbeidet, slik miljøvernministeren redegjorde for, og på bakgrunn av Regjeringens arbeid vil Stortinget få god anledning til å drøfte disse spørsmålene.




 Vi i Fremskrittspartiet er ikke bekymret over det resultatet – eller det manglende resultatet – av møtet i Haag.




Vi registrerer at partene står langt fra hverandre, og vi tviler på at det noen gang blir noen avtale som kommer til å tre i kraft i henhold til Kyoto-avtalens intensjoner. Vi syns at hele Kyoto-avtalen, og forhandlingene rundt den, bærer preg av en hestehandel der varen er CO2 og grunnlaget for handelen, dvs. innholdet, overhodet ikke er til stede.




Siden vi i Fremskrittspartiet er imot Kyoto-avtalen, vil jeg bruke litt tid på å grunngi årsaken til vår skepsis. FNs klimapanel mener at menneskeskapte CO2-utslipp har betydning for den globale oppvarmingen, og at dette medfører klimaendringer. Det er vi i Fremskrittspartiet, i likhet med en rekke forskere, skeptiske til. Det er bare å registrere at det er stor uenighet blant forskere om omfanget, og om de eventuelle betydninger dette har for klimaet.




Det er viktig i bakkant av avtalebruddet i Haag å huske på at jordkloden har gjennomgått en rekke klimaendringer og istider, noe som er helt naturlig, også det at det er regn over lang tid i enkelte områder og tørke i andre områder. 




Det er et faktum at FNs klimapanel overhodet ikke kan forklare de betydelige svingningene i klimaet som har vært i tidligere tider. Jeg vil i denne sammenheng vise til at menneskeskapt virksomhet bidrar med om lag 3 pst. av de totale globale CO2-utslippene. Det kan jo være noe av årsaken til at FNs klimapanel ikke kan forklare de tidligere klimavariasjonene.




Kyoto-avtalens innhold er tuftet på spådommen til FNs klimapanel. Hva vil skje dersom nyere forskning kommer med andre konklusjoner enn det FNs klimapa-nel har kommet med? Vi hører ofte i media at nyere forskning viser at det man trodde på tidligere, ikke lenger stemmer. Det skjer også i klimadebatten. Jeg vil her vise til James E. Hansen, som er forsker ved NASA, institutt for romforskning. Han har lenge vært en sentral pådriver for tesen om en menneskeskapt global oppvarming. Han satte i gang klimabekymringen under en kongresshøring i 1988 ved å uttale at det var mer enn 90 pst. sikkert at menneskene var i ferd med å varme opp jorda. I en nylig utkommet artikkel imøtegår han imidlertid FNs klimapanel ved selv å hevde at det ikke er fossilt brennstoff og CO2 som er årsaken til den globale oppvarmingen, men andre drivhusgasser. Med andre ord: Nyere forskning gir andre resultater. At man vet for lite om klimasystemet og dens dynamikk til å skille ut et eventuelt menneskeskapt bidrag fra det naturlige, er James E. Hansens artikkel et eksempel på.




Da Kyoto-avtalen ble klubbet igjennom for tre år siden, ble avtalen hyllet som et historisk første skritt for å bremse såkalt global menneskeskapt klimaendring. Det store problemet som man nå ser i forbindelse med Kyoto-avtalen, er at det er en avtale som er svært uferdig og har mange hull og mangler. Den sier mye om hvor mye hvert enkelt land skal redusere sine utslipp, men mangler et regelverk for hvordan det skal skje, og hvilke elementer som skal legges til grunn. Før det er på plass, kan ikke landene vite hvor mye det vil koste dem å innfri forpliktelsene, og før prislappen er klar, vil man ikke ratifisere avtalen. Det skjønner jeg godt, og det er jeg også svært glad for.




Det som nå er viktig, er å klargjøre overfor norsk industri hvilke grep Regjeringen nå vil gjøre etter dette bruddet. Det vil etter Fremskrittspartiets syn være helt nødvendig, slik at industribedrifter får vite om Regjeringen akter å føre en såkalt klimapolitikk som medfører konkurransevridning, økte kostnader og fare for at eiere og investorer trekker seg ut av Norge, noe som igjen vil kunne medføre bortfall av arbeidsplasser her til lands. For Fremskrittspartiet er det svært viktig at Regjeringen gir industrien stabile og gode rammebetingelser som er på lik linje med industrien i de landene vi konkurrerer med.




Et spørsmål jeg sitter igjen med etter redegjørelsen, er: Hvor lenge akter man å forhandle om denne Kyoto-avtalen? Man har hatt et brudd nå i Haag, og man ser for seg at man skal fortsette i mai og i juni. Jeg tviler sterkt på at man er i stand til å komme fram til en enighet. Jeg regner med at statsråden i sin sluttkommentar vil redegjøre for om man akter å fortsette forhandlingene, og om man da skal kjøre et eget nasjonalt løp for å redusere disse såkalte klimagassene.




Etter at verdens fremste klimaforskere har presentert enda sikrere, enda dystrere og enda verre prognoser for de klimaendringene vi står foran, etter et mildest talt unormalt og forstyrret klima både i Europa og i andre regioner, etter roseblomstring og knopper på busker og trær på de rareste tidspunkter her hjemme, ja, da kunne man kanskje forventet at 

nå 

må man klare å bli enige i Haag. Men så skjer det motsatte; klimaforhandlingene klapper sammen. Det var ikke nok vilje til å gjøre noe med utfordringene. Egeninteressene stod i veien, kostnadene ble for store – ingen ville ofre noe.




Klimaendringene er et resultat av menneskeskapte utslipp. Når klimaendringene endrer luftstrømmer og havstrømmer, endres også været. Det blir ekstremt. Det har vi sett i det siste over hele kloden. Men det er ikke vi som kommer til å få det verst. Det er utviklingslandene som vil bli hardest rammet, og de har all mulig grunn til å stille knallsterke krav i forhandlingene.




Etter at Kyotoprotokollen var ferdigforhandlet i 1997, sa alle partiene på Stortinget, bortsett fra Fremskrittspartiet, at dette bare var et første skritt på veien. Etter 2012 blir jobben enda verre og enda mer krevende. Nettopp derfor er nederlaget desto større. Man klarte ikke engang å bli enige om hvordan man skulle gå det første skrittet. Nettopp derfor forventer Kristelig Folkeparti at Regjeringen og Arbeiderpartiet nå virkelig legger seg i selen, slik at vi for det første oppfyller våre egne forpliktelser, og for det andre bidrar til at forhandlingene kommer på skinnene igjen.




For sentrumsregjeringen var det et viktig prinsipp at hovedtyngden av utslippsreduksjonene skal tas hjemme. Vi skulle kunne vise demonstrerbar fremgang innen 2005 gjennom konkrete tiltak. Da skulle det være grunnlag for å ta i bruk de fleksible gjennomføringsmekanismene, bl.a. kjøp av kvoter. For å få gjennomslag for det siste, måtte vil altså gjøre de to første tingene. Disse fleksible mekanismene skal bare være et supplement. Dette er stadfestet i Kyotoprotokollen. Et supplement innebærer at vi i alle fall gjennomfører halvparten av våre forpliktelser hjemme. På dette punktet har Regjeringen vært unødvendig uklar i det siste.




Ved Stortingets behandling av Kyoto-avtalen våren 1998 fremhevet Arbeiderpartiet «viktigheten av at Norge gjennomfører en betydelig del av forpliktelsene ved nasjonale tiltak». Jeg vil derfor be miljøvernministeren være helt klar på at supplement etter Norges vurdering innebærer at mer enn halvparten tas hjemme som nasjonale tiltak. Dette er et nøkkelspørsmål i forhandlingene. Om en ikke skal gå inn for å tallfeste dette, bør Norges budskap være klart og tydelig: Vi tar hovedtyngden av tiltakene hjemme. Hvis ikke, stiller vi oss åpne for en begrunnet mistanke om at vi egentlig er interessert i å kjøpe oss fri.




De mislykkede forhandlingene i Haag gjør det enda viktigere å gjøre jobben hjemme bedre, og langt bedre enn det Regjeringen hittil har vist. Og så opplever man at det første Regjeringen gjør når man kommer hjem, er å si ja til et nytt gasskraftverk. Men man reduserer ikke klimautslippene ved å øke dem. Gasskraftverket i Skogn fører til at Norge kommer på linje med USA når det gjelder innrapportert økning i utslipp av klimagasser. Norge er altså på full fart fram i ledelsen blant klimaverstingene. Regjeringen går fra føre var-prinsippet til «håper det går bra»-prinsippet.




Dette vil ikke bare svekke Norges troverdighet i de internasjonale forhandlingene, det kan også påvirke våre posisjoner, for spillereglene er ikke på plass. Norge risikerer nå å få en egeninteresse i å få en så dårlig klimaavtale som overhodet mulig, en avtale med hull og et svekket håndhevelsesregime. Det vil ramme miljøet. En kraftig økning av utslippene i en tid hvor de burde reduseres, gjør dessuten reduksjonen mye tyngre, mye tøffere og mye dyrere å ta når den først kommer, og det gjør den. Ikke minst vil det bli svært vanskelig, for ikke å si umulig, å vise demonstrerbar fremgang i form av gjennomførte klimatiltak innen 2005. Slik det i dag ser ut, med Regjeringens politikk, vil vi faktisk vise en demonstrerbar tilbakegang innen 2005. Det vil også bli vanskeligere for Norge å være troverdige når vi argumenterer for fleksible gjennomføringsmekanismer, ikke minst når det gjelder å få utviklingslandene med oss. Alle vil tro at vi er mest interessert i å kjøpe oss fri og håpe at det går bra til slutt.




I denne saken kan vi ikke tillate noen hvileskjær. Vi må jobbe langs to linjer. For det første må vi feie for egen dør. Vi må gjøre jobben her hjemme. Det vil si at Regjeringen snarest må fremme forslag om tiltak for å redusere de norske utslippene. Jeg håper at vi unngår å se nye gasskraftverk komme, for da blir jobben enda verre, og da blir det enda verre å få forståelse i befolkningen for de tøffe tiltakene vi må ta i andre sektorer. 




Det andre jeg håper vi vil se, er at Regjeringen jobber hardt internasjonalt for å få klimaforhandlingene tilbake på sporet, at Regjeringen i den sammenheng synliggjør at man vil ta minst halvparten av klimatiltakene hjemme, og at vi får det nasjonale kvotesystemet knyttet til dette på plass så snart som mulig.




Jeg håper at miljøvernministeren kan komme tilbake til begge disse spørsmålene i sitt avsluttende innlegg.




 Høyre beklager at man ikke kom frem til enighet i Haag. Jeg deler statsrådens skuffelse over de uteblivende resultatene. 




Høyre ser på klimatrusselen som vår tids største miljøutfordring. Selv om enkelte forskere gir Fremskrittspartiet ryggdekning, er det liten tvil om at det store flertall av forskere mener at de menneskeskapte klimagassutslippene kan føre til klimaendringer. Høyre legger føre var-prinsippet til grunn. Derfor er Høyre en sterk tilhenger av Kyoto-avtalen og er innstilt på både nasjonale og internasjonale tiltak for å få kontroll over de menneskeskapte klimautslippene. 




Den viktigste utfordringen nå er å hindre at mangelen på enighet i Haag medfører et tilbakeslag i arbeidet med å få kontroll over klimaproblemene. Nå er det viktig ikke å miste momentum, men å opprettholde tempoet, både i arbeidet med nasjonale tiltak og i arbeidet med å få forhandlingene på rett spor igjen. Norge bør være en pådriver i dette arbeidet.




Jeg vil benytte anledningen til å gi ros til både miljøvernministeren og de dyktige embetsmennene og -kvinnene som håndterte forhandlingene på Norges vegne i Haag. Selv om Norge er en liten aktør, spilte Norge en konstruktiv rolle i forsøket på å finne løsninger på de mange konfliktfylte områdene, særlig mellom EU og den såkalte paraplygruppen hvor USA er i førersetet, men også som brobygger mellom i-landene og u-landene. 




Sentralt i forhandlingene står spørsmålet om de fleksible gjennomføringsmekanismene og da særlig kvotehandel. Høyre er en sterk tilhenger av de fleksible gjennomføringsmekanismene, og jeg vil peke på to viktige grunner til det.




For det første kan de bidra til en kostnadseffektiv miljøpolitikk. Vi får mest mulig miljø ut av hver krone. Det gjør det mulig å føre en mer ambisiøs miljøpolitikk, både nasjonalt og internasjonalt. I tillegg kommer det at kvotehandel i seg selv vil være med på å avsløre og avdekke svakhetene i avtalen. Blir kvoteprisen lav, kan det bety at det er store hull i avtalen eller at avtalen, er for lite ambisiøs, og det er et kraftig signal om at avtalen bør strammes til. Derfor har kvotehandel to viktige effekter: Kostnadseffektivt gjør den det mulig å drive en mer ambisiøs miljøpolitikk, og samtidig vil den avdekke eventuelle svakheter i avtalen.




Høyre er enig med både den nåværende og den forrige regjering i at det ikke skal settes et tak på hvor mye som kan gjennomføres gjennom de fleksible gjennomføringsmekanismene. Jeg må innrømme at jeg er forundret over at tidligere statsråd Frafjord Johnson nå bruker billig retorikk mot den nåværende regjering, som faktisk står på de samme forhandlingsposisjonene som den regjeringen Frafjord Johnson var medlem av. 




Det er Regjeringen som har ansvaret for å forhandle på vegne av Norge. Jeg vil derfor ikke gå inn i alle detaljene i forhandlingsposisjonene. Høyre er i hovedsak enig i de posisjonene både denne og den forrige regjeringen har inntatt, men jeg vil understreke at utfordringen når det gjelder skog, først og fremst er å finne metoder som innebærer at avtalen ikke svekkes, men at skogens evne til å ta opp CO2 kan utnyttes.




Statsråden understreket at møtet i Haag og det manglende resultatet der ikke rokker ved den nasjonale kli-mapolitikken. Det er jeg glad for. Det er viktig at særlig industrien vet hva de har å forholde seg til. Det finnes mange gode eksempler på at industrien nå starter konkurranse i å utvikle en teknologi som kan redusere utslippene. Det er fordi det stilles strenge krav, og fordi man ønsker å bruke kostnadseffektive virkemidler som kan stimulere industrien ytterligere. Det er viktig at vi får de nasjonale tiltakene på plass, slik at industrien vet hva de har å forholde seg til.




Høyre er tilhenger av en moderne og fremtidsrettet miljøpolitikk. Det innebærer at vi ønsker en kostnadseffektiv miljøpolitikk både nasjonalt og internasjonalt ved å få det nasjonale kvotesystemet på plass. Og la meg her minne om at Stortinget var føre var og tidlig ute da vi allerede for to år siden vedtok å innføre et nasjonalt kvotesystem. 




Høyre ønsker også en offensiv satsing på forskning og ny teknologi. Og jeg må si at jeg er skuffet over at Arbeiderpartiet og sentrumspartiene to år på rad reduserer bevilgningene til energiforskning. Dette er et område hvor det bør satses mer, og derfor foreslår Høyre et kraftig løft for energiforskningen i neste års budsjett. 




La meg til slutt understreke: Vi trenger internasjonale forpliktende og ambisiøse avtaler, og jeg håper at vi i løpet av våren kan få Kyoto-avtalen på plass.




Jeg må starte med å innrømme at det er ganske fantastisk å høre komiteens nestleders innlegg i forhold til betydningen av føre var-prinsippet og forebyggende arbeid, sett i lys av hva Høyre faktisk gjør her hjemme.




Det er selvsagt, som komiteens nestleder og også statsråden sier, sterkt å beklage at det ble sammenbrudd i klimaforhandlingene. Det er selvsagt et lyspunkt at kravene i Kyoto-avtalen står fast, men det er kommet klart fram i det som nå har skjedd, at det nok en gang er de økonomiske interessene som går foran miljøinteressene. Man er mer opptatt av fiffige påfunn i forhold til hvordan man skal kunne kjøpe seg fri fra utslippsreduksjoner, enn av hvordan man reelt sett skal unngå dramatiske langsiktige konsekvenser av menneskeskapte klimaendringer. I disse dager skulle det være nok å se ut av vinduet for i alle fall å tenke seg om både to og tre ganger til i forhold til konsekvensene av bruk av fossilt brensel.




Norge har vært en mangeårig pådriver i klimaspørsmål. Vår selvstendige rolle som ikke EU-medlem har gitt oss en unik mulighet til å være en pådriver i internasjonale forhandlinger. Et flertall her på Stortinget, med Arbeiderpartiet og Høyre som pådrivere, er imidlertid i ferd med å gjøre oss til en versting i miljøsammenheng.




SFT gav i går Industrikraft Midt-Norge konsesjon og utslippstillatelse til å bygge det mest forurensende gasskraftverk som hittil er godkjent i Norge. Regjeringens beslutning, med støtte fra Høyre, om ikke å stille strengere krav til utslipp av CO2 i Norge enn i resten av Europa, gjør at det er fritt fram for dem som vil bygge sterkt forurensende gasskraftverk.




For flere år siden stilte jeg Jens Stoltenberg, mens han var nærings- og energiminister, følgende spørsmål i en replikkordveksling: Hvordan skal vi unngå at de to gasskraftverkene som Arbeiderpartiet nå ønsker å bygge, skal bli til ti i neste omgang? Jens Stoltenbergs svar var den gang at vi forholder oss nå til søknaden om å bygge to gasskraftverk. Snakk om kortsiktig tenkning i et av de mest langsiktige spørsmål vi har å forholde oss til! Det lå åpent i dagen allerede den gang at det ville være umulig å si nei til de neste søknadene når man først på et prinsipielt grunnlag hadde åpnet for bygging av gasskraftverk.




Alle må dømmes etter det man gjør, ikke etter det man sier man skal gjøre. Det gjelder også denne regjeringen. Arbeiderpartiet og Høyre har mistet enhver troverdighet i klimaspørsmål. En trøst for dem er det selvsagt at det fortsatt finnes ett parti i Stortinget som er verre, og som har mindre troverdighet – Fremskrittspartiet. Det er til liten trøst for oss som nasjon. Norges troverdighet som pådriver i miljøspørsmål er gitt på båten av de samme partiene som nå også har gjort seg til talsmenn for bygging av gasskraftverk her.




Det skulle til slutt være nok å sitere noen ord fra den utmerkede lederen som er skrevet i Aftenposten i dag, og jeg har lyst til å avslutte med det:







«Nettopp derfor er det også i denne sammenheng svært beklagelig at klimakonferansen i Haag endte uten resultat. Jo lenger det går uten at det internasjonale samfunn tar konsekvensen av de prinsipper det tross alt ble enighet om på Kyoto-konferansen for tre år siden, jo friere spillerom har økonomisk og politiske interesser til å motarbeide disse prinsippene. Regjeringen og stortingsflertallet benytter dessverre ventetiden til å legge grunnlaget for at Norge kan bli blant de verste klimasynderne i verden. I verste fall kan dette føre til at det blir unødvendig kostbart både politisk og økonomisk for Norge når den dagen kommer at klimaforverringene tvinger det internasjonale samfunn til å ta ansvar.»




Det er unødvendig å skrive innlegg når det skrives så utmerkede ledere.




 Når jeg hører Fremskrittspartiets innlegg i denne salen, slår det meg at de står for en miljøpolitikk som i forhold til en like ansvarlig barnevaktpolitikk ville innebære at en sendte småunger ut på motorveien fordi ingen hadde bevist at de kom til å bli påkjørt. Og kanskje fantes det en forsker eller to som mente at småunger er såpass fleksible at de klarer å komme seg akkurat mellom en Mercedes og en Ford og slenge seg ut i midtrabatten, og dermed overlever de. Slik er Fremskrittspartiets standpunkt i miljøpolitikken. De har ikke bare lettere lese- og skrivevansker, de er absolutt analfabeter.




Problemet er bare at det er de som har fått rett. Når forhandlingene i Haag bryter sammen, er det Fremskrittspartiet som får rett i miljøpolitikken. Når stortingsflertallet vil bygge gasskraftverk og si tut og kjør til nye tonn med utslipp av CO2, er det Fremskrittspartiet som får rett, selv om alle sitter her og gliser og ler av hvor på jordet de er.




Da stortingsflertallet for to dager siden vedtok en samferdselspolitikk for neste år der det viktigste var å få lavere bensinpris, mens buss, bane og resten fikk det akkurat like dårlig og dårligere enn før, var det Fremskrittspartiets uansvarlige miljøpolitikk som ble virkelighetens miljøpolitikk. Det må vi få en slutt på, fordi alle de andre i denne saken har sagt at de har erkjent at et stort flertall av verdens klimaforskere sier at en stor del av ansvaret for de nye klimaproblemene, er menneskeskapte utslipp. Så nå må det store flertallet i denne salen gå fra ord til handling.




Vi er glade for at Regjeringen er klare både når det gjelder atomkraftverk og når det gjelder skog som mulige tiltak i første forhandlingsperiode. Men vi er veldig skuffet over at Norge på nytt har reist til en internasjonal klimaforhandling som en oljenasjon og ikke som en miljønasjon. Det var som en oljenasjon vi drog sist, og det var som en oljenasjon vi drog nå når vi ikke kunne være med på å sette et tak på hvor stor andel av reduksjonene vi skal ta ansvaret for selv. Hvis man mener noe med supplement, kan ikke et supplement etter mine definisjoner være mer enn halvparten. Det betyr at Norge må stramme seg opp og støtte de krav som EU i større grad enn Norge og USA og mange andre land går i bresjen for, nemlig at over halvparten, hoveddelen, av reduksjonene må vi gjøre selv. Dette er helt vesentlig for å få alle u-land med, for de vil selvsagt umiddelbart tenke at nå har i-landene først vært de som har vært motoren for at verden har fått klimaproblemer, og når vi ønsker vekst for våre innbyggere, så skal de sitte der i det høye, rike nord og kjøpe seg fri. Det går ikke. Derfor må Norge ha en mye mer offensiv holdning til dette. Og det virker jo nå som om sentrumspartiene også kan være med på å støtte at det blir et tak, altså en annen posisjon enn da de selv hadde ansvaret for klimaspørsmålene i denne salen.




Det som er den store utfordringen for Norge nå, er jo at hvis vi overhodet skal ha noen mulighet til med tyngde å kjøre en frontrolle i de internasjonale forhandlingene, har vi en stor jobb å gjøre hjemme også. Vi er glad for at Regjeringen ikke bare vil legge en klimamelding i skuffen og så vente på at det eventuelt vil komme en framgang i de internasjonale forhandlingene, men at man helt konkret vil ta opp hva vi i Norge kan gjøre. 




Det er fint med nasjonale kvoter, men nå må vi altså komme fra ord til handling på hjemmebane. Da var det en veldig fleksibel løsning i går – jeg skjønner at fleksible løsninger er nøkkelordet i disse forhandlingene – å gå inn for utbygging av gasskraftverk på Skogn med nye 2 millioner tonn utslipp, samtidig som man har samme holdning til nye gasskraftverk på Vestlandet og bare sitter og ser på at utslippene fra transport øker, samtidig som man skal ha høye ambisjoner i miljøpolitikken. Jo lenger man skyver den store snuoppgaven foran seg som vi må gjøre, jo vanskeligere blir det, jo dyrere blir det, jo vanskeligere blir det å få til en avtale, og jo større oppgave overlater vi til ungene våre. Og de har jammen mer enn nok å holde på med fra før!




 Presidenten er av den meining at sjølv om ein er politisk ueinig, må ein kunne klare å beskrive dei politiske mostandarane sine på ein annan måte enn det representanten Kristin Halvorsen no gjorde ved å kalle dei «analfabeter».




 Venstre deler den skuffelsen som miljøvernministeren gav uttrykk for da hun omtalte sammenbruddet i Haag-forhandlingene. Det er ekstremt viktig at Norge medvirker til at nye forhandlinger kan komme i gang, og det er ekstremt viktig at Norge i tillegg er blant dem som tar til orde for at en ikke må velge de lettvinte løsningene når en skal få til reduksjoner i klimagassutslippene.




Venstre mener at minst 50 pst. av forpliktelsene må tas med nasjonale tiltak. Det er identisk med det som daværende miljøvernminister Guro Fjellanger klart gav uttrykk for da hun var med og kommenterte disse spørsmålene, bl.a. i dette hus. Det er derfor ikke riktig at den nåværende regjering er like tydelig på dette helt avgjørende punktet som den forrige regjering.




Venstre er tilfreds med at Stortinget til våren får en melding fra Regjeringen hvor nasjonale tiltak bebudes og beskrives. Vi forventer også at det kommer et opplegg for nasjonale kvoter. Den meldingen bør gjøre det helt klart at Norge har en svært tung jobb å gjøre for å innfri de forpliktelsene som følger av Kyoto-avtalen. Jeg tror mange aktører, industribedrifter, transportnæringen osv., vil få seg en overraskelse når en ser hva det koster å innfri de forpliktelsene som Norge har. Dette forsterkes når Regjeringen nå legger opp til storstilt utbygging av gasskraftverk. Et ja til Skogn-utbyggingen, som ble gitt i går, er et langt skritt i gal retning og gjør at en krevende jobb blir enda mer krevende. Den tenkningen som ligger bak Regjeringens gasskraftpolitikk, er den samme tenkningen som ligger bak sammenbruddet i Haag: kortsiktighet og manglende vilje til å ta de økonomiske grep som må til for å få de rene og miljøvennlige løsningene fram. Til tross for at en vet at en skal ned fra det treet en er i, fortsetter en å klatre høyere og høyere. Jeg tror Arbeiderpartiet kan gå på denne linjen, godt støttet av Høyre, fordi miljøopposisjonen i Arbeiderpartiet ikke har stått svakere på 20 år enn den gjør nå.




Vi har et valg her. Vi vet at gasskraftverk kan ligge noen år fram i tid. Og vi vet at dersom vi hadde villet legge rammebetingelsene til rette for det, hadde vi kunnet hjelpe fram de rene løsningene og dermed gitt et godt bidrag til en god miljøpolitikk og et godt signal til omverdenen om hvilket ambisjonsnivå Norge har. Det som nå er politikken, svekker vår troverdighet internasjonalt. SFT-direktøren, som jeg har stor respekt for, sa i går at vi nå må lete etter noen andre områder hvor vi kan være foregangsland. Regjeringens overstyring og kastrering av SFT gjør at de nå ikke lenger kan utføre den jobben de er satt til å ivareta på viktige områder.




Med Skogn-utbyggingen vil Norge ligge 27-30 pst. over Kyoto-målene. USA vil ha en økning fra 1990 til 2010 på 34 pst. Det må derfor tas målfoto for å kåre hvem som blir verstingen i dette bildet – USA eller Norge. Det vi nå har fått beskjed om fra Regjeringen, er at de i denne konkurransen akter å henge med helt til slutt. Norge er i ferd med å få en egeninteresse av å få en dårligere Kyoto-avtale i mål enn det vi trenger. Dette er også et signal til omverdenen, ikke minst u-landene, som svekker vår tillit. 




Det er nå av stor betydning at vi i Norge får et klima for en annen og bedre miljøpolitikk. Derfor er miljøspørsmål en hovedsak for Venstre, og det kommer til å bli en hovedsak for Venstre fram mot neste valg. Vi trenger rett og slett klima for en ny regjering. Det som skjer i disse spørsmålene som vi i dag diskuterer, viser hvor umulig det vil være for sentrumspartiene å være sammen med Arbeiderpartiet i regjering. Det er tvert imot viktig å ha et alternativ som setter langsiktighet og miljøspørsmål øverst på dagsordenen, og som er villig til i praktisk politikk å ta de konsekvensene som følger av et slikt engasjement.




 Jeg vil takke for innspillene etter min redegjørelse. Jeg er spesielt glad for at så mange av representantene er klare i sin understrekning av at vi ikke kan ta sjansen på å se bort fra den betydelige og økende enigheten det er innenfor internasjonal forskning om at klimagassutslippene er menneskeskapte. I dette arbeidet må vi gjøre det vi kan, både nasjonalt og internasjonalt for å få til en reduksjon i utslippene, og det er ingen motsetning mellom disse to arenaene. Vi må jobbe på begge, slik Hilde Frafjord Johnson sa i sitt innlegg. Jeg ser en kobling mellom disse to sporene, på den måten at det å ha internasjonale samarbeidsmekanismer på plass vil være svært vesentlig for å få kraft i det nasjonale reduksjonsarbeidet for utslipp, ikke bare i Norge, men også i de store landene, som det er helt avgjørende å få med i dette arbeidet hvis utslippene faktisk skal reduseres.




La meg si dette i denne omgang om gasskraft: Med utgangspunkt i Stortingets vurdering av behov for kraft i Norge framover er alternativet til gasskraft verre: import av dobbelt så forurensende kullkraft fra andre land. 




Videre har det vært en helt klar forutsetning for Stortinget, og det er det også for Regjeringen, at all bruk av gass i Norge skal innordnes de forpliktelsene vi har påtatt oss i Kyoto-avtalen. For en gassnasjon som Norge er det viktig å bygge opp et industrielt miljø som kan komme fram til stadig bedre og mer miljømessige måter å bruke gass på. Derfor skal det satses på sterkere støtte til forskning på CO2-fri gasskraftteknologi, slik at denne raskest mulig kan tas i bruk i Norge, og at de utslippskurvene som framkommer ved dagens bilder på gasskraftverkene, kan brytes. Dette skal gjøres sammen med andre nasjonale tiltak, som et kvotesystem og ved tiltak i andre sektorer, som jeg sa i min redegjørelse, og som vi vil komme tilbake til Stortinget med.




Jeg må få si to ord om Norges videre rolle i de internasjonale forhandlingene. Når det gjelder supplementaritet, vil vi arbeide for det klare syn at Kyoto-mekanismene skal være et supplement til nasjonale tiltak, og en stor del av vår forpliktelse skal gjennomføres her. Vi synes ikke det er hensiktsmessig å definere dette med et tall. Dette er ikke mindre forpliktende enn det andre land legger opp til. Vi vil gjennomføre den samme type politikk som andre land gjør. Vi vil samtidig arbeide for et strengt håndhevelsessystem som gjør at avtalen ikke blir uthulet, og vi vil videreføre arbeidet med å bistå u-landene med økonomiske ressurser, slik at disse kan slutte seg til en internasjonal klimaavtale. 




Jeg vil på det sterkeste avvise urimelige beskyldninger om at Norge skulle ha noen som helst egeninteresse av en dårlig internasjonal klimaavtale. Vi vil bruke alle krefter for å få til et best mulig resultat, en miljømessig holdbar avtale, men en avtale som alle landene er med på, av den meget enkle grunn at dette må til som et første skritt i det internasjonale klimaarbeidet dersom vi skal komme videre. Vi vil få rik anledning til å komme tilbake til diskusjonen om de nasjonale tiltakene når vi til våren fremmer den stortingsmeldingen jeg har redegjort for.




Per Ove Width hadde her overtatt presidentplassen.




 Debatten om redegjørelsen er avsluttet. 




Presidenten vil foreslå at miljøvernministerens redegjørelse om klimaforhandlingene vedlegges protokollen. – Det anses vedtatt.





                    
                    
                    

 Harald T. Nesvik har fremmet det forslag han refererte til. 




Jeg er glad for den behandling som sosialkomiteen har gitt dette Dokument nr. 8-forslaget. Jeg tror det kanskje er første gang at vi her i Stortinget på en seriøs måte går igjennom og drøfter problemene knyttet opp mot spilleavhengighet som et faktum det er nødvendig å gjøre noe med. Det synes jeg er et godt utgangspunkt for å komme fram til et resultat som skal tjene det formålet dette forslaget innebærer. 




Jeg kan også si at det i utgangspunktet ikke er viktig for oss i Kristelig Folkeparti hvor man plasserer ansvaret, bare ansvaret blir tatt. Når jeg foreslo at dette burde skje i forhold til sosialtjenesteloven, har det sammenheng med den erfaring som både jeg og andre har gjort, at det nettopp er rusomsorgen som har tatt ansvar i forhold til problematikken. De som driver behandling av avhengige, har på eget initiativ grepet fatt i problemet før det har blitt gjort til et offentlig ansvarsområde. Når man derimot drøfter disse tingene med personer innenfor psykiatrien, oppleves det ofte som de avhengige er av sekundær interesse – å jobbe med disse er ikke så utfordrende, så interessant og så faglig stimulerende. Derfor var det mitt anliggende å henvise til lov om sosiale tjenester § 6. Men, som sagt, det viktigste er at det tas et ansvar, og det synes jeg komiteen gjør på en utmerket måte i det forslag som her foreligger.




Nå har også saksordfører gått gjennom de mange tingene som ligger til grunn for spilleavhengighet, og jeg tror at vi i tiden framover vil oppleve at det kommer avhengighet på flere områder som vi i dag kanskje ikke har så veldig stor oversikt over. Jeg kan f.eks. vise til at en institusjon, hvor jeg selv sitter i styret, som har hatt en midlertidig periode med behandling av spilleavhengige, også fikk personer som var avhengige av å spille på Internett, som klienter, altså Internett-avhengige. Det kan bli mye spilleavhengighet i tiden framover, og da er det viktig, som det sies i innstillingen, at man tar fatt i dette innenfor de områdene det naturlig vil høre hjemme. Jeg er derfor helt enig i at å foreta noen form for ensretting er ikke særlig framsynt. Men det er viktig – jeg understreker det – at det tas fatt i problemet, og at vi ikke opplever at kommuner, slik det har blitt erfart og som jeg henviser til i begrunnelsen for forslaget, avviser å ville bidra til behandling av disse fordi det ikke er hjemlet i noen lov. Nå sier jo komiteen på en måte at det er hjemlet, og jeg tror også sosialministeren i sitt innlegg på den konferansen som saksordføreren henviste til, på en måte gav uttrykk for at det i lovverket allerede ligger en mulighet for å tolke det slik at spilleavhengige skal kunne omfattes av dette. Og gjør de det, er det fint. Men ettersom det åpenbart er kommuner som forstår dette annerledes, er det nødvendig med en presisering og klargjøring.




Jeg har også lyst til å understreke at jeg er svært godt fornøyd med at det nå legges opp til en helhetlig tilnærmingsmåte i sosialkomiteens innstilling. Det betyr at vi på en måte forsøker, for å holde oss til noe som ble sagt i debatten i saken forut for denne, å være litt føre var, slik at man altså kan være forberedt på hva som måtte komme. Det setter jeg pris på, og jeg regner da med, slik det allerede er signalisert, at dette vil Regjeringen ikke bare følge opp, men vil også være kreativ i form av å finne fram til både løsninger og meddelelsesmåter overfor kommuner og fylker om på hvilken måte man skal gjøre dette best mulig, slik at det blir til gagn for familier som har fått problemet så nært inn på livet at de i mange tilfeller har blitt oppløst.




Jeg vil til sist, hvis presidenten tillater det, få be ministeren om at man også tenker i forhold til finansiering av dette, og jeg tenker da på finansiering av forskning og utvikling i forbindelse med problematikken spilleavhengighet og behandling. Det kommer til å være et viktig punkt. Jeg kunne tenke meg, slik jeg fremmet forslag om i forbindelse med lotteriloven, at man f.eks. la seg på en linje hvor man tok en viss prosentandel av omsetningen av spillene og satte det av til et fond til bruk nettopp for slike ting, eller at man tok midlene direkte inn og brukte dem på den måten. Det kunne være ¼ pst., det kunne være ½ pst., i alle tilfeller at man også i denne sammenheng vurderer finansieringen av dette, slik at vi ikke i etterkant får et finansieringsproblem. Her snakker vi altså om en årlig omsetning på 17 milliarder kr – 17 milliarder kr, og da skulle det også kunne være noen kroner der til å ta seg av de problemene som disse spillene skaper.




Ellers vil jeg uttrykke glede over den innstilling som foreligger.




 Representanten Nesvik gjorde meg og andre oppmerksom på at det hadde blitt borte en null i antallet spilleautomater, og det er greit å få det presisert. Vi har altså 30 000 spilleautomater i Norge, det er over det dobbelte av hva Danmark har, og det er det tredobbelte, antakeligvis over, hva Sverige har, og når vi legger folketallet til grunn attåt, blir dette ganske store forskjeller.




Det gir meg da også en anledning til å komme med en kommentar til det representanten Nesvik sa på vegne av Fremskrittspartiet, at der i gården trodde de ikke antallet spilleautomater m.m. hadde noe særlig å bety. Da har vi diskusjonen gående om tilgjengelighet, som vi har det i rusdebatten og i andre sammenhenger. Og jeg tror at tilgjengeligheten her er ganske viktig. Det blir klart en prøvelse for dem som er grepet av spilleavhengighet, hvis de har tilgang til spill når de skal fylle bensin, når de skal kjøpe brød, osv. Og jeg tror at de nye tingene som også kommer inn her – vi har ganske mange TV-spill i Norge, vi har det som representanten Marthinsen nevnte, Internett-spill og avhengighet i forhold til bruken der – gjør at vi må se alvorlig på utviklingen innenfor dette feltet.




 La meg først si at jeg er glad for den økte oppmerksomheten omkring de problemer som følger av spilleavhengighet. Det er opplagt behov for tiltak som kan møte disse. I stedet for å opprette en særomsorg for mennesker med slike problemer må vi skaffe oss tilstrekkelig kompetanse i det eksisterende helse- og sosialvesen, slik at hver enkelt der kan få den hjelpen han eller hun trenger. Derfor vil jeg ikke gå inn for at sosialtjenesteloven endres.




Det er likhetstegn mellom avhengighet av spill og avhengighet av rusmidler på samme måte som det foreligger sterke likheter med tvangslidelser av psykiatrisk art. Jeg oppfatter spilleavhengighet som et sammensatt problem. Det vil variere ut fra om det er avhengigheten som dominerer, om det er underliggende psykiske problemer, eller om det er andre forhold som kommer inn. Derfor blir det viktig å få til et samarbeid mellom flere typer tjenester, særlig tiltakene for rusmiddelmisbrukere og det psykiske helsevernet, og barnevernstjenestene når det gjelder de yngste avhengige. I tillegg har de fleste etter hvert så store økonomiske problemer at sosialtjenesten svært ofte blir en meget viktig samarbeidspart.




Sosial- og helsedepartementet har i en treårsperiode gitt tilskudd til Renåvangen, som er et rehabiliteringstiltak for rusmiddelmisbrukere. Tilskuddet er gitt til utvikling av et behandlingsopplegg for spilleavhengige. Også Blå Kors i Oslo har fått tilskudd til å komme i gang med utviklingen av en modell for poliklinisk behandling av spilleavhengige. Det regionale kompetansesenteret for rusmiddelspørsmål – Øst, som er forankret i rusmiddelavdelingen ved Sanderud sykehus, hjemlet både i lov om psykisk helsevern og i sosialtjenesteloven, vil fra og med 2001 ha utvikling av kompetanse om spilleavhengighet som særskilt ansvarsområde. Departementet forventer at den kompetansen som er under oppbygging, kommer helse- og sosialtjenesten over hele landet til gode.




Det vil etter min mening være naturlig at vi nå høster erfaringer fra de tiltakene som er under etablering. Det gjelder også de økonomiske implikasjonene av disse tiltakene.




For øvrig minner jeg om at Stortinget allerede har bedt om en samlet gjennomgang av rammebetingelsene for private lotterier og statlige spill. Videre minner jeg om at justisministeren 16. november i år i Stortinget opplyste at forvaltningsansvaret for lotteriloven overføres Kulturdepartementet, som på Regjeringens vegne vil komme tilbake til Stortinget med en slik gjennomgang.




 De talere som heretter får ordet, har en taletid på inntil 3 minutter.




 Jeg oppfattet ministeren som litt vag, men dog i riktig retning i forhold til det jeg selv tenker om det.




Det er vesentlig, som statsråden sa, at vi får en kompetansespredning, men at man kan bygge opp dette på ett sted, slik at man får en konsentrert innsats og høster erfaringer. Det er jeg helt enig i.




Det som gjorde at jeg egentlig ønsket et aldri så lite innlegg, var at jeg synes det er fint at vi nå også har fått dette opp i sosialkomiteen, som sier noe om behovet for at man går igjennom og ser på grunnlaget for avhengighetsskaping. I justiskomiteen har vi ikke drøftet det så veldig mye. Der har det vært mer den andre siden ved det: på hvilken måte man skal sikre de frivillige og humanitære organisasjonene den inntekt som de trenger for å gjøre et godt stykke arbeid. Men vi befinner oss i et etisk dilemma. Jeg har understreket det et par ganger før når vi har debattert innstillinger fra justiskomiteen om lotteriloven. Vi befinner oss i et etisk dilemma, for på den ene siden ønsker vi at Frivillighets-Norge skal ha nok midler til å kunne gjøre alt det positive og flotte som de gjør. På den annen side er det et kjempeproblem at disse midlene får de i stor grad gjennom automater og spill som skaper avhengige personer som får sine liv ødelagt.




Derfor er det flott at vi nå får en type kommunikasjon – jeg håper i hvert fall det – mellom sosialkomiteen og justiskomiteen, slik at vi også her i Stortinget kan se tingene i et noe bredere perspektiv og ikke bare fra den enes side.




Jeg vil gjerne til slutt takke for de innlegg som har vært holdt her, og som jeg mener viser at vi nå befinner oss i en startgrop for noe som kan bli viktig for framtiden.




 Debatten om sak nr. 2 er avsluttet.

(Votering, se side 856)





                    

 Under debatten har Harald
T. Nesvik satt fram et forslag på vegne av Fremskrittspartiet.
Forslaget lyder:

«Dokument
nr. 8:26 (1999-2000) – forslag fra stortingsrepresentant
Finn Kristian Marthinsen om tillegg til lov om sosiale tjenester § 6,
slik at behandling av spilleavhengige blir hjemlet i lovverket – avvises.»

Komiteen hadde innstillet:

Stortinget ber Regjeringen på egnet
måte fremme forslag til tiltak som kan begrense spilleavhengighet
og sikre et godt behandlingstilbud for spilleavhengige.

Votering:

Ved alternativ votering mellom komiteens innstilling og
forslaget fra Fremskrittspartiet bifaltes innstillingen med 105
mot 22 stemmer.

(Voteringsutskrift kl. 12.29.03)

 I sak nr. 3 foreligger det
ikke noe voteringstema.


                    
                    

 De talere som heretter får ordet, har en taletid på inntil 3 minutter. 




Representanten Olav Gunnar Ballo tar opp et alvorlig miljø- og næringsproblem i sin interpellasjon.




På 1960-tallet ble det gitt en omfattende oversikt over vegetasjons- og beiteforhold for reinsdyr i Finnmark. Hovedkonklusjonene var at lavheiene i sørlige Finnmark var av stor mektighet med en tykkelse på 10-15 cm, som representanten Ballo sa. I løpet av 30 år er situasjonen blitt en helt annen. 50 pst. av beiteområdene er nedbeitet. Med denne utviklingen er vi kommet dit i dag at det haster med å gjøre noe både på kort og lang sikt.




Når vi vet at det finnes nesten 400 driftsenheter av tamrein i Finnmark, med et antall på rundt 130 000-140 000 beitende dyr, er ikke næringsgrunnlaget for alle disse lenger til stede.




Her mener jeg det bør tas et felles ansvar. Vi må få en bedre balanse mellom antall rein og beitegrunnlaget. Hovedansvaret ligger hos staten, men reindriftsnæringen selv må delta aktivt for å finne løsninger. Vi vet at for disse næringsutøverne er det ikke bare å kvitte seg med næringsgrunnlaget og starte med noe nytt. Hele sitt liv har disse menneskene drevet med reindriftsnæring – det er deres livsverk.




Det verste som skjer i slike situasjoner, er dyretragediene. Utmagrede reinsdyr er lett bytte for rovdyr, og jeg mener at en av de tingene vi bør gjøre når det gjelder strakstiltak, er å begrense jervestammen i Finnmark.




Jeg vil i den sammenhengen fremheve tiltaket med et statlig jegerkorps som ble vedtatt i revidert nasjonalbudsjett i juni i år, og som nå er kommet i gang i Finnmark. Hermann Sotkajervi, som er konstituert i stillingen, kjenner Finnmarksvidda bedre enn noen annen, og da kan fellinger gjennomføres mer effektivt enn før, samtidig som denne personen kan være en koordinator mellom ledende myndigheter og reineierne.




Men også ordninger med gjeting ser jeg på som viktige forebyggende tiltak. Dette ville også dempe konfliktene mellom hageeiere og reineiere. 




Det er også andre uheldige slitasjer som Finnmarksvidda må tåle, og det er spesielt barmarkskjøring. Vi vet jo at barmarkskjøring kan gi skade på naturen for flere tiår. Også snøscooterkjøring på snøfattige områder gir skader.




Fylkesmannen i Finnmark har ved flere anledninger signalisert til Miljøverndepartementet behovet for at det må gjennomføres en totalkartlegging av kjøreskader og kjørespor på Finnmarksvidda. Dette er jeg helt enig i, og det bør komme i gang så fort som mulig.




Vi kan ikke sitte stille og se på at den tidligere Finnmarksvidda med alt sitt biotopiske mangfold til slutt blir en ørken uten muligheter for videre reindriftsnæring.




 Miljøskader og slitasjer på utmarksområdene i Finnmark har vært et kjent fenomen gjennom mange år, uten at skiftende regjeringer har tatt tak i problemene og presentert virkemidler som kan snu en svært negativ trend, noe som virkelig betyr noe i praksis. 




Forskere ved Norges geologiske undersøkelse har fastslått at reindriften er en større trussel mot vegetasjonen i nordområdene enn utslippene fra Nikel. Nedbeiting forårsaket av rein har skadet over 70 pst. av økosystemet på Finnmarksvidda i større eller mindre grad, og en stor prosentuell andel av skadene vil være irreversible i et tidsrom på flere tiår, selv om det nå blir ryddet opp.




Erosjonsprosessene som har startet på grunn av overbeiting, kan ende med forørkning på Finnmarksvidda. Finske, russiske og norske forskere har arbeidet i fellesskap med undersøkelser, og satellittbilder fra de siste 20 år viser helt tydelig at stadig større områder blir ødelagt. Når reinflokkene spiser opp eller tråkker ned vegetasjonen over store områder, kan vind og regn vaske vekk jordsmonnet, og en ny vegetasjon får ikke feste.




Dagens politikk overfor reindriftsnæringen fører til et miljøødeleggende kaos som Finnmark ikke er tjent med. Dette er en politikk som i stor grad interpellantens parti også har støttet opp om.




Fremskrittspartiet mener tilskudds- og reguleringsordningene slik de f.eks. fremkommer i de årlige reindriftsavtaler, reindriftsloven og omstillingsprogram, har virket mot sin hensikt. Det er et kjent økonomisk fenomen: Sprøytes betydelige statssubsidier inn i en næring, får vi overproduksjon. Særordningene har bidratt til et betydelig større antall yrkesutøvere enn næringsgrunnlaget skulle tilsi, med for mange dyr og nedbeitet natur som resultat. Det vi trenger, er å få gjennomført en politikk som kan gi helt nødvendige resultater, både når det gjelder hensynet til miljø og dyrevern og bedriftsøkonomiske kriterier. Nye planøkonomisk styrte tiltak vil neppe være mer virkningsfulle enn de tilskudds- og reguleringsordninger som har vært forsøkt tidligere. Skal sanksjoner i det hele tatt benyttes, skal de rettes mot det totale antall rein innenfor et gitt område, og ikke ta form av et øvre tak pr. driftsenhet, som vil fremelske små enheter med en svært sårbar økonomi.




Fremskrittspartiet vil ha en overgang til et markedsbasert system. Vi må vekk fra mislykkede statsstyrte tiltak til et marked med reelle priser. Markedet vil gi svaret på hvor mange driftsenheter yrkesutøvere og rein det finnes plass for, og som kan sikre et forsvarlig økonomisk utbytte på en bærekraftig måte for reindriftsfamilien.




 Det er en prisverdig interpellasjon som tas opp her i dag. 




Når statsråden i sitt svar til Ballo bruker adjektiv som uakseptabel og katastrofal om situasjonen som har utviklet seg innenfor 90 pst. av det totale arealet i Finnmark som staten har ansvar for, så må varsellampene mer enn bare blinke, for det er ikke en ny situasjon som har blitt åpenbart i løpet av det siste året. Det har vært preket og pratet om denne situasjonen i det norske storting over flere år, og utviklingen i Finnmark innenfor reindriftsnæringen og den økologiske situasjonen har bare gått i verre og verre retning. La meg bare si som en innskutt bisetning til interpellanten at jeg for så vidt er enig i at de instanser som sitter med det totale ansvar, ikke har vært presise nok. Det kan man kanskje heller ikke si om interpellanten. Med henvisning til mangel på tiltak som skal gå på eksempelvis rovvilt, som vi ser tar ut opptil 75 pst. av enkelte flokker, så har vi i hvert fall økonomisk sett på dette området et problem som må løses på en eller annen måte. Man kan ikke bare henvise til at det er i de minste flokkene man må sette inn tiltak. Jeg tror robuste enheter også vil være en styrke når det gjelder stabilitet og utvikling. 




Det er jo den reneste fallitt når vi i de siste års reindriftsavtaler ser at man i forholdet mellom staten og NRL ikke makter å komme til enighet om spørsmål som går på det øvre reintall. Slik kan det ikke fortsette lenger.




Stortinget bad i forbindelse med behandlingen av reindriftsavtalen om at det i fremtiden må kanaliseres større ressurser for å skaffe myndighetene lokalt større reindriftspolitisk ekspertise samt midler til overvåking og kontroll og eventuell nedslakting. Det skulle falle midt inn under det begrepet som statsråden henviste til: å ta i bruk upopulære tiltak om det måtte være nødvendig.




Men det er også viktig at statsråden sørger for å få en skikkelig, ryddig og god dialog med de lokale utøverne og de lokal aktørene, også de lokale enhetene som sitter og har et ansvar for forvaltningen på Finnmarksvidda. Hvis man ikke oppnår denne dialogen, vil kursen bare fortsette slik den har utviklet seg hittil. Derfor håper jeg at statsråden nå tar et initiativ og sørger for at Stortinget får det man har bedt om, nemlig en evaluering av reindriftsforvaltningen i løpet av år 2000.




Hans J. Røsjorde hadde her gjeninntatt presidentplassen.




 Det interpellanten tar opp, er en sak av meget stor betydning for Finnmark og for reindrifta. Men jeg må benytte anledningen til å komme med den kommentar at det omstillingsprogrammet vi hadde i Finnmark og i reindrifta, var et avviklingsprogram. Jeg syns vi bør ta innover oss den erkjennelsen at vi ikke brukte den anledningen til å gi motorhjelp til dem som ville modernisere reindrifta. Vi har forsømt oss ved ikke å fokusere mer på reindriftas andre verdier og muligheter enn kjøttråstoff.




Kvinner som reindriftsforvaltere er blitt skjøvet ut av næringa i denne prosessen. Vi erfarer gang på gang at jenter faktisk ikke får anledning til å arve driftsenheten. På den måten taper denne næringa stadig nye muligheter.




Lavbeite er en viktig del av den samiske kulturs materielle grunnlag. Det gjør denne saka tredobbelt alvorlig. Vi har ikke lyktes med nødvendig modernisering for å utnytte viddas ressurser. Jeg tror det er visse elementer også i reindriftskulturen og den tradisjonelle forvaltningen som vi må sette fokus på og kanskje modernisere, f.eks. begrepet «reinlykke», som er et veldig viktig begrep innenfor reindrifta. Det å ha «reinlykke» er å lykkes med å øke flokken til en storflokk. 




Vi må få en moderne anskuelse rundt reindrift, og jeg tror vi her spesielt finner foregangskvinner. Vi kan øke verdien på kjøttet ved å servere det i lavvoen, og mange kvinner har gjort det, men de stoppes av stivbeinte regler og av Næringsmiddeltilsynet. Det er heller ikke god nok forvaltningspraksis fra myndighetenes side i forhold til hvordan man skal tilrettelegge for inngjerding av temmede dyr. Når en går inn i disse sakene og ser på reindriftsutøvere som har prøvd å få til tilleggsnæringer i reindrifta på en liten flokk, blir man overrasket over hvor kort produktutviklingen er kommet, og hvor lite hjelp det har vært gitt fra det offentlige med modernisering av tenkningen rundt verdiskaping av reinkjøtt.




Jeg ønsker denne debatten veldig velkommen, og at man har et høyt saklighetsnivå og kommer inn på et bedre spor med hensyn til å gjøre reindrifta til en økonomisk, økologisk og kulturelt bærekraftig næringsaktivitet.




 Det er dokumentert at miljøet og dermed også naturgrunnlaget er i ubalanse på Finnmarksvidda. Arbeiderpartiet tar ansvar for å være med på å sikre at denne ubalansen rettes opp. Mange i Finnmark er avhengig av at naturen kan gi grunnlag for deres næringer, men den er også avgjørende for trivselen.




Reindriften er den viktigste næringen i dette området og samtidig en viktig tradisjonell samisk næring. Stortinget har gjennom flere vedtak sagt at målet om en bærekraftig reindrift på lang sikt er en forutsetning for økonomisk bærekraft, og at reindriftsavtalen i den forbindelsen skal være et redskap for å oppnå dette. Men avtalen har for deler av Finnmark ikke vært et tilstrekkelig verktøy for en tilpassing av reintallet til de beiteressursene som finnes.




De store tapene og dermed redusert produksjon skaper i dag økonomiske og sosiale problemer for mange reindriftsfamilier i Finnmark. Beitemangel, harde vintre og økt rovviltbestand er hovedårsakene til dette.




Arbeiderpartiet mener at den negative situasjonen må rettes opp med en innsats både fra det offentlige og – ikke minst – fra næringen selv. Misforholdet mellom reintall og ressursgrunnlag må gis høyeste prioritet fra myndighetenes side. Blant annet er det på lang sikt viktig at samisk ungdom får muligheter til kompetanseheving, som kan komme næringen til gode, f.eks. når det gjelder produktutvikling. Reindriftens interesser må ivaretas i sammenheng med arealspørsmål. Reindriftsforvaltningens virke og organisering må gjennomgås med sikte på å få en forvaltning som kan jobbe mer målrettet i forhold til den nasjonale reindriftspolitikken. Distriktsinndeling og reindriftsloven må gjennomgås.




Media har vært med på å skape et bilde av en reindriftsnæring som driver rovdrift på naturressursene. Jeg er overbevist om at reindriftsutøverne etter beste evne prøver å hente sitt utkomme av det naturen gir, men ofte må gi tapt for natur- og klimamessige variasjoner. Det kunne f.eks. vært interessant å få dokumentert om de mange atomprøvesprengningene på Novaja Semlja på 1960-tallet har hatt negativ innvirkning på naturen.




I takt med den øvrige samfunnsutvikling har reindriftsnæringen tatt i bruk teknologiske hjelpemidler for å gjøre det kroppslige arbeidet lettere, bl.a. ved bruk av motoriserte kjøretøyer, bygging av gjeterhytter osv. Dette har selvsagt også bidratt til økt belastning på naturen og økte driftskostnader.




En ensidig elendighetsbeskrivelse vil i lengden gi seg utslag i depresjon og passivitet i næringen. Det reindriftsnæringen nå behøver, er positive tiltak og en håndsrekning i en vanskelig situasjon.




 Jeg har merket meg de ulike innspillene, som jeg ser på som nyttige i diskusjonen. Jeg registrerer at både Høyre og Fremskrittspartiet tar til orde for større flokker. Det synliggjør på mange måter parallellen til fiskerinæringen, og Fremskrittspartiet går jo ekstremt langt. 




Mye av årsaken til utviklingen i dag er at man ikke har hatt et apparat som har sikret en sammenheng mellom beitegrunnlag og antall dyr. Men Fremskrittspartiets politikk ville ført til at denne utviklingen hadde blitt enda verre, for det de ønsker, er en tut og kjør-holdning i forhold til næringen, der næringen får gjøre hva næringen vil. Så får man se om ikke det går bra. Det gjør det selvfølgelig ikke, og det er nettopp Finnmarksvidda et eksempel på. Jeg skal ikke plassere Ivar Kristiansen i samme bås, for jeg synes han var mer nyansert, og jeg er faktisk enig i en del av hans betraktninger. Men jeg er uenig når han tar til orde for at flokkene bør bli større, for jeg tror at mange kunne ha overlevd med mindre flokker, forutsatt at man hadde sikret et totalgrunnlag for beite. Som jeg var inne på i mitt første innlegg, viser det seg fra andre beiteområder, f.eks. i Trøndelag og Hedmark, og også i Sverige, at slaktevekten går vesentlig opp hvis beitegrunnlaget er bedre, slik at man kan klare seg med færre dyr og likevel levere samme mengde, eller sågar større mengde, til slakt.




Som Randi Karlstrøm var inne på, skal man være var for forhold i næringen, være var for den kulturen som er omkring den, og ha ydmykhet og respekt for den. Men vi må betrakte det som en næring, og det er viktig. Det er viktig at ikke utviklingen videre skjer bare på næringens egne premisser, for da går det galt, det blir den sterkes kamp mot den svake. Jeg synes at statsråden er rimelig klar i erkjennelsen av det problemet som dette representerer. Det synes jeg er bra. Jeg synes også det er bra at han tar fatt i Sametingets håndtering av de spørsmålene til nå, for det har ikke vært noen god håndtering. Man må kunne forvente at et organ som nettopp skal ta vare på samiske interesser, reise samiske spørsmål, kan gi klare svar, i hvert fall synliggjøre en opptatthet av disse spørsmålene og ikke være så unnvikende som man har vært til nå. 




Det jeg nok savner fra statsråden, og som jeg håper han vil komme tilbake til med fornyet styrke, er noe om hva man nå har tenkt å foreta seg på tiltakssiden. Situasjonen har eksistert helt siden 1970-tallet. Jeg kunne ha referert til en artikkel som stod så langt tilbake som i 1978 i bladet Reindriftsnytt, nr. 6, men tiden strekker ikke til til det. Men jeg vil peke på tre vesentlige tiltak som jeg og SV ønsker at man skal se på. Det ene er at man i Vest-Finnmark spesielt ser på en sterk reduksjon i reintallet. Det sa statsråden egentlig ingenting om. Det andre er forutgående tapsstøtte ut fra kalkulert risiko når det gjelder rovdyr, i stedet for at man erstatter når de faktisk er tapt. Det vil stimulere til at man tar bedre vare på dyrene. (Presidenten klubber.) Det tredje er et forbud mot barmarkskjøring både til nyttebruk og rekreasjon. – Det var ikke så verst, president, takk!




 Vi får si at overkjøring av taletiden aksepteres med de marginer som nå oppstod.




 Jeg håper at mitt svar til interpellanten gav inntrykk av at jeg ser svært alvorlig på den situasjonen vi er oppe i. Jeg synes det er viktig fra Stortingets talerstol å få understreket at dersom ingenting skjer, står vi på mange måter overfor en økologisk, næringsmessig, dyrevernsmessig og menneskelig sett svært alvorlig situasjon. Det som bekymrer meg, er det faktum at når jeg har møter med næringen og diskuterer hva som er virkeligheten, og insisterer på at dersom det nå ikke skjer noe med antallet rein, vil man for fremtiden risikere en varig ødeleggelse av beitegrunnlaget, så er min virkelighetsoppfatning på et helt annet plan enn den virkelighetsoppfatningen som næringen selv har. Det er 

ikke

 et beiteproblem, insisterer NRL, det er et rovdyrproblem, det er et arealbrukproblem, og det har vært noen spesielle naturforhold som har ført til at beitene har «låst» seg. Men det er ikke et beiteproblem – det er tilstrekkelige beiteressurser. Det er klart at denne salen og jeg kan selvfølgelig ta ansvar, og vi kan bruke lovverket til å skaffe oss virkemidler til først å fastsette et maksimalt antall rein pr. distrikt, og så gå videre til å få et lovverk som gir oss anledning til å fastsette et maksimalt antall rein pr. driftsenhet. Jeg tror det er den eneste måten å sikre at man får en nedgang i antall rein på. Men vi vet altså at næringen selv, representert ved Norske Reindriftsamers Landsforbund og Sametinget, er uenig i det. Da står vi overfor et stort spørsmål som gjør at jeg faktisk til en viss grad føler meg handlingslammet. Det er greit nok at Stortinget vedtar den type lover, men vi vil veldig fort komme opp i et dilemma og stå overfor spørsmålet om vi vil og om vi evner å sette inn nødvendige grep for å oppfylle den loven vi da vedtar, mot Sametingets vilje og mot næringens vilje. I ytterste konsekvens tror jeg de fleste vil se for seg hva det kan være snakk om. Det er et dilemma og en problemstilling som gjør at dette etter min mening er en ytterst vanskelig sak, som jeg derfor har satt pris på å få anledning til å drøfte med Stortinget her i dag. Men det gir også en beskrivelse av at dette må vi virkelig gå mye lenger inn i enn det vi har fått anledning til gjennom denne interpellasjonsdebatten.




 Dermed er sak nr. 3 ferdigbehandlet.





                    
                    
                    

