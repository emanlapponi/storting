  Ærede medrepresentanter!

Tidligere stortingsrepresentant Torstein Tynning
er død – 68 år gammel.

Torstein Tynning var født i 1932 i
Eidanger i Telemark. Etter fullført landbruksskole var
han fra 1952 – bare 20 år gammel – gårdbruker
på gården Valler Søndre i Eidanger. Han
ble tidlig engasjert i politisk arbeid og ble i 1956 formann i Telemark
Unge Høyre. I 1958 ble han medlem av Unge Høyres
sentralstyre. Etter en periode som viseformann overtok han formannsvervet
i Unge Høyres Landsforbund i 1963 – et verv han
hadde fram til 1965. Parallelt med arbeidet i Unge Høyre
engasjerte Torstein Tynning seg også i lokalpolitikken,
bl.a. som medlem av Eidanger kommunestyre i årene 1959-64.
Etter kommunesammenslutningen var han i perioden 1965-71 medlem
av Porsgrunn kommunestyre og formannskap.

Torstein Tynning ble valgt til Stortinget for
Høyre i Telemark i 1965 etter å ha vært
vararepresentant fra 1961. Han kom til å bli sittende på Stortinget
i hele 20 år – fram til 1985. Torstein Tynning
markerte seg raskt som en av Høyres unge lovende representanter.
Som gårdbruker var det ikke unaturlig at Tynning kom i
landbrukskomiteen, men han viste med en gang at han kombinerte grundig
fagkunnskap innenfor eget komiteområde med allsidige kunnskaper
og interesser over hele det politiske spektrum. I senere perioder
var Torstein Tynning medlem av kommunalkomiteen, av den senere kommunal-
og miljøvernkomiteen og av utenrikskomiteen. Som medlem
av kommunalkomiteen kom han til å arbeide mye med boligspørsmål,
og han fikk derfor gleden av å være Høyres
fremste talsmann på et politisk område som stod helt
sentralt i 1970-årene og begynnelsen av 1980-årene.

Allerede fra 1969 var Torstein Tynning med
i ledelsen av Høyres stortingsgruppe – først
som varamann til gruppestyret og fra 1977 som medlem. Han innehadde
i mange år det viktige vervet som innpisker. Han var medlem av
Høyres sentralstyre i årene 1963-65 og i årene
1973-85. I 1977 var han formann i Høyres programkomite, som
hadde hovedansvaret for å utarbeide partiprogrammet foran
stortingsvalget i 1977.

Torstein Tynning var en av Høyres
sentrale stortingspolitikere gjennom mange år. De som fikk
gleden av å kjenne ham og samarbeide med ham her i Stortinget,
vil kanskje allikevel først og fremst huske ham som en
medrepresentant som med humør og engasjement kastet seg inn
i alle sider av stortingslivet. Torstein Tynning hadde lett for å vinne
venner – og dem hadde han mange av i Stortinget på tvers
av alle politiske skillelinjer. Det er mange som vil huske Torstein
Tynning med glade minner og stor takknemlighet.

Vi minnes Torstein Tynning for hans virke i
Stortinget og lyser fred over hans minne.

Representantene påhørte stående
presidentens minnetale.

 Representanten Harald T. Nesvik vil fremsette
et privat forslag.

  Jeg har den glede å overbringe forslag
fra stortingsrepresentanten John Alvheim og meg selv om å innføre
oppsøkende og forebyggende hjemmesykepleie i eldreomsorgen.

 Forslaget vil bli behandlet på reglementsmessig
måte.





                    
                    
                    

 Stortinget går da til votering.

I sak nr. 1 foreligger det ikke noe voteringstema.





                
                
                

Voteringen i en sak finnes i slutten av referatet for hver enkelt sak.


            


            

 Det foreligger ikke noe referat.





                    
                    
                    

