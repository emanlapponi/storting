 Da har representanten Lise Christoffersen tatt opp det forslaget hun refererte til.


 (komiteens leder): Når det ikke var lagd noe debattopplegg til denne saken i dag, så var det fordi en mente at debatten ble tatt på fredag, under budsjettdebatten til arbeids- og sosialkomiteen. Men når Arbeiderpartiet likevel velger å ta ordet igjen i dag, så har også jeg lyst til å knytte noen kommentarer til dette.


Først når det gjelder permittering: Antall permitteringer i Norge er raskt på vei nedover, og det har vedvart å være lavt ganske lenge. For halvannet år siden doblet den rød-grønne regjeringen antall dager i arbeidsgiverperioden til ti dager. Det har også vært vanlig for Stortinget – i forbindelse med de diskusjoner som har vært rundt permitteringer – å se an konjunkturene. Slik har det også vært når det gjelder dette, fordi antallet permitteringer er relativt lavt og i aller høyeste grad ikke urovekkende stort. Og så er det slik at alternativet for veldig mange av dem som er permittert, er gjerne en jobb, en sikker jobb – framfor kanskje å fortsette i en usikker jobb. Da har vi sagt at det å stimulere til å redusere arbeidsgiverperioden fra 30 uker til 26 uker er ikke et urimelig grep. Det handler også om å finne det korrekte balansepunktet for når staten skal ta bedrifters risiko og lønnsansvar framfor arbeidsgiver selv.


Når det gjelder konkurs, er alle som jobber i et firma som går konkurs, i dag sikret full lønn fram til konkursdato. Slik vil det fortsette å være etter i dag også. I tillegg får man med denne ordningen lønn i inntil én måned etter konkurs, før man går over på vanlig arbeidsledighetstrygd, hvis man ikke har en jobb.


Den eneste forskjellen er at hvis du tidligere mistet jobben 4. november i én bedrift, fikk du full lønn i resten av november og for hele desember, mens du i en annen bedrift kunne miste jobben f.eks. 29. november og få to til tre dagers lønn, i tillegg til hele den neste måneden. Det var vilkårlig hvordan det gikk. Dette gir en likebehandling, og dette gir en enklere saksbehandling også for dem som driver med konkursbo.


Når det gjelder endringene for feriepenger, er de mer i tråd med ferielovens bestemmelser. I dag er regelverket slik at man kan få feriepenger i inntil 24 måneder, men vi vet jo at ferien i praksis stort sett skal være avviklet innen året etterpå, så det får minimale konsekvenser.


Når det gjelder endringene som regjeringen har gjort med engangsstønaden, var det et samlet storting som ba om endringer for å gjøre den mer arbeidslinjerelatert. Man skulle rett og slett betale skatt, og dermed ble engangsstønaden oppjustert tilsvarende, slik at beløpet skulle være likt. Men vi så at den rød-grønne regjeringen økte overgangsstønaden for en rekke brukere, noe som var i strid med arbeidslinjen, som i alle fall denne regjeringen ønsker å innføre.


En annen endring vi gjør, som Arbeiderpartiet ikke ønsket å gjøre noe med, er at vi rett og slett reduserer avkortingen – som de rød-grønne gjorde – hvis noen av disse får seg jobb. Det er også med på å stimulere arbeidslinjen.


Jeg vil også presisere at ingen av dem som i dag mottar overgangsstønad, er omfattet av disse endringene. De gjelder for nye mottakere.


Alt i alt synes jeg at vi, regjeringspartiene og stortingsflertallet, har et godt forslag, som vi selvfølgelig stiller oss bak.


 Da ser det ut som at repetisjonsøvelsen er avsluttet.


Ingen flere har bedt om ordet til sak nr. 11.






                    

 Under debatten har Lise Christoffersen satt fram et forslag på vegne av Arbeiderpartiet, Senterpartiet og Sosialistisk Venstreparti.


Forslaget lyder:


«I lov 28. februar 1997 nr. 19 om folketrygd gjøres følgende endringer:


§ 15-6 åttande ledd vert oppheva. Noverande niande ledd vert nytt åttande ledd.


§ 15-7 skal lyde:


Årlig overgangsstønad utgjør 2,36 ganger grunnbeløpet


§ 15-8 første ledd skal lyde:


Når det yngste barnet har fylt ett år, er det et vilkår for rett til overgangsstønad etter § 15-6 andre ledd at den enslige moren eller faren enten


a) er under utdanning som utgjør minst halvparten av utdanning på full tid,


b) er i arbeid som utgjør minst halvparten av full tid,


c) er tilmeldt Arbeids- og velferdsetaten som reell arbeidssøker, se § 4-5 og § 4-8 første, andre og tredje ledd, 

eller

d) etablerer egen virksomhet, se § 4-6 tredje 

ledd.

§ 15-9 andre ledd skal lyde:


Overgangsstønaden skal ikke reduseres hvis arbeidsinntekten på årsbasis er mindre enn halvparten av grunnbeløpet. Stønaden reduseres med 47,2 prosent av inntekt over halvparten av grunnbeløpet.


§ 15-12 femte ledd skal opphevast. Noverande sjette ledd vert nytt femte ledd.»


Det voteres over forslaget.


Votering:

Forslaget fra Arbeiderpartiet, Senterpartiet og Sosialistisk Venstreparti ble med 60 mot 43 stemmer ikke bifalt.

(Voteringsutskrift kl. 20.07.23)

Komiteen hadde innstilt til Stortinget å gjøre slikt vedtak til


lov

om endringer i lønnsgarantiloven, permitteringslønnsloven, forskotteringsloven og folketrygdloven


I


I lov 14. desember 1973 nr. 61 om statsgaranti for lønnskrav ved konkurs m.v. skal § 1 tredje til femte ledd lyde:


Kravene dekkes av garantien i den utstrekning de har fortrinnsrett etter dekningsloven kapittel 9, men med følgende begrensninger:


1)  Garantien er i det enkelte tilfelle begrenset til et beløp som svarer til to ganger folketrygdens grunnbeløp på fristdagen.

2)  Etter konkursåpning dekkes krav som nevnt i andre ledd i inntil én måned regnet fra konkursåpningstidspunktet.

3)  Det gis kun dekning for feriepenger som er opptjent i samme år som året for fristdagen i konkursen og året før.

Følgende krav dekkes av garantien, med samme beløpsbegrensning som i tredje ledd nr. 1, selv om de ikke har fortrinnsrett etter dekningsloven kapittel 9:

1) krav på vederlag som nevnt i dekningsloven § 9-3 første ledd nr. 1 første ledd bokstav c og d, og


2) lønnskrav som er forfalt i løpet av de siste 12 måneder før fristdagen. 

Dekningsloven § 9-3 første ledd nr. 1 tredje ledd første punktum og § 9-3 andre ledd gjelder ikke. Garantien dekker også krav på renter inntil fristdagen og inndrivelseskostnader for krav etter dette ledd.

For banker og forsikringsselskaper under offentlig administrasjon gjelder bestemmelsene i dekningsloven kapittel 9 tilsvarende så langt de passer. Som fristdag regnes den dagen vedtak om offentlig administrasjon ble truffet.


Nåværende fjerde og femte ledd blir nye sjette og sjuende ledd.


II


I lov 6. mai 1988 nr. 22 om lønnsplikt under permittering skal § 3 (1) første ledd tredje punktum lyde:


Arbeidsgiverperiodens lengde er 

20 arbeidsdager

.


III


I lov 17. februar 1989 nr. 2 om bidragsforskott gjøres følgende endringer:


§ 4 tredje ledd skal lyde:


Retten til forskott faller bort dersom inntekten til den som har rett til å motta forskott på vegne av barnet overstiger 320 ganger 

forhøyet 

bidragsforskott per barn per måned 

etter § 5 første ledd tredje punktum

. Departementet gir forskrift om hva som skal regnes for forskottsmottakers inntekt.


§ 5 nytt andre ledd skal lyde:


For personer som mottar forhøyet forskott etter første ledd tredje punktum, skal forskottet for hvert barn som har fylt 11 år, økes med ytterligere en tredjedel av forskottsbeløpet etter første ledd første punktum.

§ 5 nåværende andre og tredje ledd blir nye tredje og fjerde ledd.


§ 6 tredje ledd andre punktum skal lyde:


Det kan da ytes forskott på bidrag fra hver av foreldrene, svarende til 

forhøyet

 forskott 

etter § 5 første og andre ledd

.


IV


I lov 28. februar 1997 nr. 19 om folketrygd gjøres følgende endringer:


§ 2-11 nytt tredje ledd skal lyde:


Bestemmelsene i første ledd gjelder tilsvarende for en norsk statsborger som er arbeidstaker i en mellomfolkelig organisasjon i Norge, så langt grunnlaget for en slik ordning følger av en folkerettslig avtale som Norge er bundet av.

§ 15-7 skal lyde:


Årlig overgangsstønad utgjør 

2,25 

ganger grunnbeløpet.


§ 15-9 andre ledd skal lyde:


Overgangsstønaden skal ikke reduseres hvis arbeidsinntekten på årsbasis er mindre enn halvparten av grunnbeløpet. Stønaden reduseres med 

45 prosent 

av inntekt over halvparten av grunnbeløpet.


§ 22-19 andre ledd skal lyde:


Stønader etter folketrygdloven kapittel 5 som utgjør mindre enn 

200

 kroner, skal ikke utbetales. Dersom medlemmet innen 6 måneder får rett til ytterligere stønadsbeløp etter kapittel 5, og summen av stønadsbeløpene utgjør minst 

200

 kroner, kan vedkommende kreve at beløpene slås sammen og utbetales under ett.


V


Ikrafttredelse og overgangsregler


1. Endringene i lønnsgarantiloven § 1 trer i kraft 1. januar 2014. Endringene gjelder bare for bo der begjæring om konkurs kommer inn til tingretten etter lovens ikrafttredelse, forsikringsselskaper og banker der vedtak om å sette institusjonen under offentlig administrasjon treffes etter dette tidspunkt, insolvente dødsbo der dødsfallet finner sted etter dette tidspunkt og insolvente selskaper der kjennelse om tvangsavvikling i medhold av aksjeloven § 16-15 og allmennaksjeloven § 16-15 er avsagt etter dette tidspunkt.


2. Endringen i permitteringslønnsloven § 3 trer i kraft 1. januar 2014 og får virkning for permitteringer som settes i verk etter ikrafttredelsen. Departementet kan i forskrift gi overgangsregler.


3. Endringene i forskotteringsloven § 4, § 5 og § 6 trer i kraft 1. juli 2014.


4. Endringene i folketrygdloven § 2-11 trer i kraft straks. Endringene i folketrygdloven § 15-7 og § 15-9 trer i kraft 1. april 2014 og blir gjort gjeldende for nye tilfeller. Fra 1. januar 2017 vil endringene gjelde alle som får overgangsstønad. Departementet kan i forskrift gi overgangsregler. Endringer i folketrygdloven § 22-19 trer i kraft 1. januar 2014.


 Det voteres over komiteens innstilling til I, II, IV § 15-7, § 15-9 og § 22-19 og V punkt 1, 2 og 4.


Arbeiderpartiet, Senterpartiet og Sosialistisk Venstreparti har varslet at de vil stemme imot.


Votering:

Komiteens innstilling ble bifalt med 60 mot 42 stemmer.

(Voteringsutskrift kl. 20.08.04)

 Det voteres over komiteens innstilling til III, IV § 2-11 nytt tredje ledd og V punkt 3.


Votering:

Komiteens innstilling ble enstemmig bifalt.

 Det voteres over lovens overskrift og loven i sin helhet.


Votering:

Lovens overskrift og loven i sin helhet ble enstemmig bifalt.

 Lovvedtaket vil bli satt opp til andre gangs behandling i et senere møte i Stortinget.



                    
                    

