 Som anmodet om, vil dokumentene bli lagt ved saken. 

 Siden det er på tampen av mitt stortingsliv, og siden jeg har brukt noe av min tid
                  til å lage lover mot terrorisme, tok jeg ordet nå for å si at jeg synes det er
                  gledelig at komiteen er så skarp og så tydelig, og spesielt at Fremskrittspartiet
                  har markert det de har gjort; at det er farlig å lage en generell lovgivning som i
                  praksis kan ramme lovlige politiske handlinger. Jeg minner om at det er land som
                  har lovgiving som er slik at dersom man kjøper en lærebok i kjemi, så kan det
                  antas å være en forberedelseshandling til terror. Det er jo ikke vanlig at det å
                  kjøpe en lærebok i kjemi i seg selv fører til en terrorhandling. Men med slik
                  lovgivning nærmer man seg et rettsprinsipp som jeg tidligere har beskrevet som å
                  bruke trålpose i stedet for harpun. Det komiteen har gjort her nå, er å holde seg
                  til harpunen, og det synes jeg er bra. Jeg ble gledelig stimulert og overrasket
                  over Fremskrittspartiets særmerknad. Jeg synes det er greit å si fra når noe er
                  bra uttrykt. 

 Så vil jeg gjerne si at er det noe – i hvert fall i dette land, og jeg tror det
                  gjelder hele Europa – som kan forebygge terrorisme, så er det å sørge for at alle
                  borgere føler seg inkludert i samfunnet, med rettigheter og plikter. 

Det gjorde inntrykk på meg høsten 2004 da vi i Justisdepartementets regi hadde et
                  møte med en nederlandsk politimann som tidligere hadde jobbet med etterretning.
                  Det var etter drapet på filmskaperen van Gogh. Drapsmannen hadde opprinnelig vært
                  en mønsterintegrert person. Så hadde han plutselig snudd og blitt ekstremist.
                  Politimannen startet med å si at det er to tiltak som må til for å stoppe dette.
                  Det er intelligent integreringspolitikk, og det er god etterretning. Jeg har i
                  europeisk sammenheng faktisk truffet flere politifolk enn justis- og
                  innenriksministere som snakker slik. Det synes jeg får være til ettertanke, fordi
                  de som er nær det hele og vet hvilket ansvar de har, er også så praktiske at de
                  skjønner at det er best å ha flest mulig venner og ikke flest mulig fiender. Så en
                  intelligent integreringspolitikk – og jeg har ikke noen annen oppfatning enn at
                  man vil forsøke å føre det i Norge – er helt avgjørende. Jeg vil gjerne
                  understreke det gang på gang, for det betyr at de aller fleste vil ha et forhold
                  til noe. 

Det er min erfaring at svært mange i Norge med innvandrerbakgrunn – jeg kjenner
                  spesielt det norsk-pakistanske miljøet – er oppriktig glad i Norge. Det skal vi
                  være glad for, for det betyr at vi også har mange som skal være våre venner når
                  det gjelder å beskytte landet i tøffe tider. Det handler egentlig om et uttrykk
                  som presidenten selv har brukt i en sammenheng, at vi skal trekke et skille mellom
                  de ekstremister som tyr til vold, og det store, brede flertall av ansvarlige
                  borgere som synes at man skal beskytte rettsstaten og dens verdier. 

Jeg følte behov for å si det på denne måten, spesielt fordi jeg synes at
                  justiskomiteen har gjort en markering som er viktig. Det hender at internasjonale
                  organer – og jeg har sittet i noen av dem – tar i så bredt at det ikke er så
                  gjennomtenkt som det burde være. La det også være til ettertanke for dem som mener
                  at det å inkorporere enhver internasjonal konvensjon i norsk lov alltid er det
                  mest progressive man kan gjøre. Det kan tenkes at norsk lovgivning med grundige
                  forarbeider og med en god, gjennomtenkt lovtekst, faktisk er bedre styrt enn det i
                  seg selv å ta en hvilken som helst konvensjon, som ofte kan være et dårlig
                  politisk kompromiss. Jeg har ikke bemerkninger til denne konvensjonen, men jeg har
                  lyst til å si det på akkurat den måten, fordi jeg er glad i dette huset, glad i
                  dette stortinget og stoler på folkevalgte organers sunne skjønn. Jeg har lyst til
                  å uttrykke det så sterkt og så prinsipielt, siden det sikkert er en av de siste
                  sakene hvor jeg kommer til å ytre meg om akkurat dette temaet. 

 Jeg har bare behov for å ta ordet til de presiseringer som kommer fra komiteen, og
                  understreke at dette tror jeg det er samlet og bred enighet om. Det gjelder særlig
                  spørsmålet om forberedelseshandlingene. I forbindelse med ny straffelov, som nå
                  ligger til behandling i Stortinget, har man nettopp understreket at det er viktig
                  at vi er tilbakeholdne med å kriminalisere forberedelseshandlinger. Det man nå
                  gjør i forhold til denne konvensjonen, rokker ikke ved det grunnsynet. Jeg holdt
                  på å si: snarere tvert imot. Når man kriminaliserer forberedelseshandlinger, og
                  særlig forberedelseshandlinger som går i retning av ytringer, altså oppfordringer,
                  så mener jeg komiteen har helt rett i sin innstilling, og at det er et veldig
                  viktig signal, ikke bare i denne debatten, men for framtidig lovgivning. Det er
                  bare i de tilfellene hvor skadepotensialet er særlig stort at man har et
                  ekstraordinært og godt grunnlag for å kunne gå i retning av å kriminalisere
                  forberedelseshandlinger som man har sett, ut fra lovgivningen vi har, og det
                  forslaget til terrorlovgivning som nå foreligger. 

Så vil jeg si at det som jo er en fordel med disse rettslige virkemidlene som vi
                  ser blir skissert gjennom konvensjoner, men som også er godt fanget opp i norsk
                  rett gjennom den forrige regjeringas forslag, men også nåværende regjerings
                  forslag, er at de hviler veldig tungt på domstolsprøving, både når det gjelder
                  straffesporet, og også når det gjelder metodesporet. Det er veldig viktig.
                  Samtidig sier man at skal vi forebygge effektfullt, som representanten Dørum var
                  inne på i sitt innlegg, er vi helt avhengige av også å tenke annen type politikk
                  enn den vi kan lese ut av straffelovgivning og av konvensjoner. Det er det alltid
                  grunnlag for å peke på, for noen ganger kan man få en oppfatning av at denne type
                  kriminelle aktiviteter bekjempes gjennom straffeprosess. Primært er det vel først
                  og fremst på helt andre arenaer vi oppnår stor effekt når det gjelder å forebygge
                  denne type alvorlige kriminelle handlinger, på lik linje med andre typer
                  ulovligheter. 

 Flere har ikke bedt om ordet til sak nr. 6. 

(Votering, se side 3040) 





                    

