 Fra representanten Trond 

Helleland

 foreligger søknad om
               omsorgspermisjon i dagene 14. og 15. mai. 

Denne søknaden foreslås behandlet straks og innvilget. – Det anses vedtatt. 

Fra første vararepresentant for Buskerud fylke, Beate Heieren 

Hundhammer

, foreligger søknad om å bli fritatt for å møte i Stortinget
               under representanten Trond Hellelands permisjon i dagene 14. og 15. mai, av
               velferdsgrunner. 

Etter forslag fra presidenten ble enstemmig besluttet: 

Søknaden behandles straks og innvilges. 

Andre vararepresentant for Buskerud fylke, John-Ragnar 

Aarset

, innkalles for å møte i permisjonstiden. 

 John-Ragnar Aarset er til stede og vil ta sete. 

Sakene på dagens kart (nr. 83) 





                    
                    
                    

 Etter ønske fra energi- og miljøkomiteen vil presidenten foreslå at debatten blir
                  begrenset til 1 time og 30 minutter, og at taletiden blir fordelt slik på
                  gruppene: 

Arbeiderpartiet 35 minutter, Fremskrittspartiet 20 minutter, Høyre 10 minutter,
                  Sosialistisk Venstreparti 10 minutter, Kristelig Folkeparti 5 minutter,
                  Senterpartiet 5 minutter og Venstre 5 minutter. 

Videre vil presidenten foreslå at det blir gitt anledning til replikkordskifte på
                  inntil fem replikker med svar etter innlegg fra medlemmer av Regjeringen –
                  innenfor den fordelte taletid. 

Videre blir det foreslått at de som måtte tegne seg på talerlisten utover den
                  fordelte taletid, får en taletid på inntil 3 minutter. – Det anses vedtatt. 

 Først av alt vil jeg takke miljø- og utviklingsministeren for den grundige og gode
                  redegjørelsen som han holdt for to dager siden her i Stortinget. Han brukte god
                  tid, men det var på sin plass i denne særdeles viktige saken. 

Jeg synes at når vi begynner en slik viktig debatt etter redegjørelsen, er det
                  viktig å se hvor vi står. Hvilke perspektiver ser vi for oss på kloden? For dette
                  er et en global sak. Det er en global utfordring vi har. Det som vi ser, er at
                  oppvarmingen foregår i stor stil. Det er vanskelig å gi noe eksakt svar, men man
                  må vurdere risikoen og følge føre var-prinsippet her også. De nye
                  forskningsresultatene fra FN om oppvarming, som ble beskrevet også av FNs
                  klimapanel i 2007, fortalte at utslippene fortsetter å øke. Det som er kjernen i
                  denne saken, er at risikoen og bevisene for at vi står overfor en betydelig global
                  oppvarming, er så avgjort til stede. Man snakker om at om 70–90 år kan
                  oppvarmingen komme til å øke med hele fire–fem grader. Det er ikke usannsynlig,
                  sier man. Selv en økt oppvarming på to grader, som man tidligere har vært inne på,
                  er svært alvorlig for menneskene, kan få kolossale miljømessige konsekvenser. Da
                  handler egentlig spørsmålene vi stiller oss, om vilje til handling. Er det vilje
                  til handling nasjonalt? Er det vilje til handling globalt? Vi skal her i Norge ha
                  store ambisjoner i klimaspørsmålene. Regjeringen, som miljøvernministeren var inne
                  på i sin innledning av redegjørelsen, har perspektiver. 

Jeg vil komme inn på fire–fem områder som er viktige for oss nasjonalt. Det er at
                  vi må gi et stort og viktig bidrag når det gjelder kraftverkenes håndtering av
                     CO

2

. Vi må spille en betydelig rolle for å bevare den regnskogen vi
                  har i verden. Det et av de viktigste grepene. Vi er en stormakt innen skipsfart,
                  og da kan vi spille en betydelig rolle for å få redusert klimautslippene fra den
                  delen. Vi kan ta et viktig ansvar for overvåking av og forskning på
                  klimaendringene i polarområdene. Disse områdene må vi og skal vi ta ansvar for.
                  Med klimameldingen som ble lagt fram i juni 2007, var det vel, og senere det store
                  klimaforliket i Stortinget med Høyre, Kristelig Folkeparti og Venstre har vi fått
                  bred enighet om verdens – faktisk – mest ambisiøse klimamål. Norge skal følge opp
                  klimaforpliktelsene med 10 prosentpoeng til 9 pst. under 1990-nivået. Norge skal
                  fram mot 2020 påta seg store forpliktelser til å kutte i de globale utslippene av
                  klimagasser tilsvarende 30 pst. av Norges utslipp i 1990. Ikke minst har vi satt
                  oss mål om å være karbonnøytrale i 2030. Dette innebærer at Norge skal sørge for
                  utslippsreduksjoner tilsvarende norske utslipp i 2030. 

Vi har også bidratt til en internasjonal klimaavtale. Vi har bidratt til
                  utslippsreduksjoner i utviklingsland, og den raskt voksende økonomien som vi ser i
                  Kina og India, er en utfordring. 

Som jeg sa, er det viktig å handle internasjonalt og ikke bare nasjonalt. Det vi
                  kan løse globalt, er noe av det viktigste her. Får vi på plass internasjonale
                  kjøreregler og avtaler med de store nasjonene, er mye av jobben gjort. Når vi ser
                  hvordan det lett kan endre seg bare med et presidentskifte i USA, ser hvordan
                  holdningene snur seg, er det særdeles viktig. 

Men det er også viktig for oss – og her er miljøvernministeren en spydspiss – at
                  vi viser statsmannskunst og lederskap i verdenssammenheng på dette området. Vi kan
                  ikke her stå fram med unnskyldninger om at dette kan vi ikke gjøre i dag, men vi
                  skal gjøre det i morgen. Nei, hele den rike vestlige verden har et stort og
                  spesielt ansvar for det vi står overfor. Vi kan ikke si at vi visste, men vi hadde
                  ikke ressurser. Vi 

har

 ressurser til å gjøre noe med
                  dette. 

Det gjenstår selvfølgelig en del. Klimaforliket la et godt fundament, og det
                  klimaforliket må vi bygge på framover også, at vi har et stort, bredt, sikkert og
                  forutsigbart flertall i Stortinget. Vi har lagt redskaper på plass i den norske
                  klimadebatten. Jeg nevner som eksempler Enova, et godt redskap, bilavgifter, etc.
                  Vi er i gang. Men dette blir på mange måter småtterier hvis vi ikke tar de store
                  nasjonale grepene – og de internasjonale grepene. Det er de første stegene som er
                  viktige her. 

Jeg var inne på klimaforliket i sted. Men jeg vil også si at her valgte de ulike
                  partiene – og det synes jeg også vitner om stort lederskap – å legge ideologiene
                  litt til side for å få det store klimaforliket på plass. Det var ett parti her som
                  stilte seg på sidelinjen i det spørsmålet, et parti som har et helt annet
                  utgangspunkt, som har utgangspunktet at det ikke er menneskeskapte utfordringer vi
                  står overfor på dette området. 

Jeg vil til slutt si at det er tre hovedutfordringer som vi står overfor: 

Det er å bekjempe klimaendringene. Det har jeg vært en del inne på, ikke
                  detaljene, det har vært gjort skikkelig rede for det globale tidligere. Men ikke
                  minst er den store utfordringen som må gå parallelt her, spørsmålet om hvordan vi
                  kan legge til rette for en bærekraftig utvikling, ikke bare nasjonalt, men
                  selvfølgelig også internasjonalt, for å få dette til å gå i hop. Så er det å
                  bekjempe fattigdommen. Det er fattigdommen som er en utfordring i bekjempelsen av
                  klimaendringene. 

Med andre ord: Dette handler til slutt om solidaritet mellom oss, solidaritet ikke
                  bare nasjonalt, men solidaritet internasjonalt. Det er denne delen vi må ta fatt
                  i, og ta fatt i at det er menneskeskapt. Vi må gjøre noe med det. Vi må få
                  u-landene på plass. Vi må få det internasjonale samfunn på plass. Vi må få
                  kjøreregler, slik at vi kan si til våre etterkommere at dette la vi på plass for
                  at verden skulle gå videre, i solidaritetens navn og til beste for våre
                  etterkommere, på en skikkelig og ryddig måte. Dét ansvaret må vi ta, i
                  solidaritetens navn. 

 Dette er en viktig debatt. La oss prøve å få fakta korrekt når det gjelder ulike
                  partiers standpunkt, spesielt etter at jeg har hørt det forrige innlegget, fra
                  representanten Nordtun. En legger her opp til en debatt der en prøver å svartmale
                  noen partier for å kunne framstå som enda mer prektig selv. 

Jeg vil i mitt innlegg gå litt gjennom hva denne debatten egentlig bør handle om,
                  ut fra Fremskrittspartiets syn, nemlig hvordan en skal treffe tiltak for å få
                  kuttet CO

2

- utslipp. Jeg kommer ikke til å gå inn på den vitenskapelige
                  debatten som statsråden la opp til på tirsdag, og som bar litt preg av dommedag og
                  av at alt var mye verre nå, uten å ta hensyn til at det faktisk har vært en
                  nedkjøling de siste ti år, som ligger under selv de laveste prognosene FNs
                  klimapanel hadde. 

Jeg skal ta som forutsetning at alle partier her på Stortinget er enige om at en
                  skal gjøre tiltak for å kutte CO

2

-utslipp. Alle partier er enige om
                  det. Representanten Nordtun prøvde å gjøre et poeng av at Fremskrittspartiet ikke
                  var med på klimaforliket. Men hvis representanten Nordtun hadde vært korrekt,
                  hadde han vist til at Fremskrittspartiet var det første partiet som tok kontakt
                  med Arbeiderpartiet etter landsmøtet deres i 2007, og sa at basert på prinsippene
                  og premissene som statsminister Stoltenberg lanserte fra Arbeiderpartiets
                  landsmøte, ville Fremskrittspartiet veldig gjerne være med på et klimaforlik med
                  Regjeringen. Da forhandlingene begynte på Stortinget den høsten, sendte
                  Fremskrittspartiet et brev med sine ti punkter for hvordan et klimaforlik burde se
                  ut. Det var ingen av punktene som gikk ut på at en ikke skulle ha et forlik, at en
                  ikke skulle gjøre tiltak, men våre punkter gikk på hvordan en skulle gjøre det. Så
                  jeg synes det hadde vært ryddig av representanten Nordtun å erkjenne faktum og
                  ikke fortsette å tegne det bildet – som miljøvernministeren ønsker ble tegnet – at
                  noen partier ikke ønsker å kutte utslipp, mens andre gjør det. 

Jeg synes at redegjørelsen på 1 time på tirsdag var bemerkelsesverdig. Det er et
                  tema som statsråden selv omtaler slik at nå er vi i et skjebneår – og så er det
                  ingen nyheter om virkemidlene. Det er ingen nye tiltak. Det er ingen korrigering
                  av kurs, verken i mer offensiv eller mindre offensiv retning. Det var bare en
                  gjentakelse av noe som en har hørt mange ganger før. Til tross for at en del av
                  prosjektene som ble lansert, ikke har oppnådd resultater, framstår de som en
                  skryteliste over at en i hvert fall har ambisjonene i orden. Men denne debatten må
                  jo handle om hvilke tiltak det er som virker, og som vi skal fortsette med, og
                  hvilke tiltak det er som ikke virker, og der en da bør justere kursen. 

Fremskrittspartiet skulle veldig gjerne ha vært med i et nytt klimaforlik, nettopp
                  fordi vi tror at vi har den politisk ukorrekte tilnærmingen som gjør at vi faktisk
                  kan ruske litt opp i den politiske korrektheten og sørge for at en får prosjekter
                  som gir bedre resultater i forhold til pengene, og der vi faktisk også våger å
                  skyte noen hellige kyr i den norske debatten. Det er først og fremst en del
                  paradokser i det som framkommer. Jeg vil her bare vise at det ikke er slik at én
                  side er skinnhellig, eller det er vel nettopp det den er, og at den andre siden
                  bare er svart – eller svartgrå, som statsråden omtaler oss i Fremskrittspartiet og
                  Høyre som i Dagsavisen i dag. Så kritiseres altså Fremskrittspartiet og Høyre for
                  å være 

for

 oljevirksomhet, til tross for at også
                  Arbeiderpartiet er det, til tross for at statsråden selv er med i en regjering som
                  støtter Goliat-prosjektet, og til tross for statsråden selv jubler over at det
                  blir oljevirksomhet i Ghana. Men det er altså grusomt hvis Høyre og
                  Fremskrittspartiet snakker fint om olje. 

Regjeringspartiene har sagt i en budsjettinnstilling at leteaktiviteten må
                  opprettholdes, men det er helt grusomt hvis Fremskrittspartiet sier at vi ønsker
                  leteaktivitet på norsk sokkel. Vi har en regjering som sender oljeministeren til
                  Mexicogolfen for å selge inn oljeservice, men det er fælt når Fremskrittspartiet
                  snakker fint om oljeserviceindustrien. Vi sender statsministeren til Brasil for å
                  selge inn oljeserviceindustri, men det er fælt når Fremskrittspartiet snakker fint
                  om det. Og ikke minst: Vi har en regjering der miljøvernministeren går ut og er en
                  pratmaker når det gjelder oljesand, men Regjeringen løfter ikke en finger verken
                  for eller imot prosjektet, og framstår dermed som en passiv forkjemper for det
                  StatoilHydro gjør. Så jeg vil ha meg frabedt det hykleri som kommer fra statsråden
                  i denne debatten. Når han kommer med at det går en grønn tråd gjennom Regjeringens
                  krisepolitikk, er det bare nok å minne om det som er Aker Solutions’ primære
                  virksomhetsområde. Det er ikke fornybar energi; det er oljevirksomhet. 

Med dette håper jeg at vi kan få en viss edruelighet i denne debatten, selv om jeg
                  regner med at statsrådens respons kommer til å være å svartmale
                  Fremskrittspartiet. 

Mitt utgangspunkt her er at skal en løse CO

2

-spørsmålet, må en løse
                  energispørsmålet. Det handler om måten vi produserer og bruker energi på – i
                  husholdninger, i transportsektor og i industri. Da må vi ha en realistisk
                  tilnærming til energiforsyningen. Vi kan ikke bare kutte dagens energibruk og tro
                  at folk ikke vil savne energien den dagen den ikke er i stikkontakten – eller ikke
                  er i bensinpumpen. Når en statsråd i Dagens Næringsliv i dag nærmest benekter at
                  energispørsmålet er fundamentalt i hele CO

2

-debatten, må jeg bare be
                  statsråden i sitt innlegg si hvor energien skal komme fra. Når han sier at her
                  skal en ikke ha oljevirksomhet fordi en kan finne andre måter å få energi på, ber
                  jeg om å få alternativene. 

IEA, Det internasjonale energibyrået, har i sin World Energy Outlook for 2008 et
                  scenario for hvordan en skal innfri FNs klimapanels togradersmål. De sier at
                  satsing på enøk, som vil stå for ca. halvparten av tiltakene, satsing på
                     CO

2

-rensing, på fornybar energi og på kjernekraft er de viktige
                  tiltakene. Men IEA sier også at gassforbruket de neste 20 årene fortsatt vil øke i
                  forhold til i dag, selv innenfor dette scenarioet. Oljeforbruket vil reduseres
                  litt, men det er kull som er det viktige området. Det må vi ta med i den store
                  energi- og klimadebatten som vi også har i Norge, og ikke tro at hvis vi bare
                  kutter olje og gass, vil det fortsatt bli den samme reduksjonen på kull som IEA
                  forutsetter. 

Lederen av utredningen fra IEA sa at Norge må produsere så mye olje og gass som
                  landet kan, for ingen gjør det bedre enn oss, og i deres scenario trengs dette
                  hvis en skal kunne fase ut kull. Det er ikke et alternativ å tro at en kan fase ut
                  kjernekraft, olje, gass og kull og erstatte det med fornybar energi. Det er rett
                  og slett bare å se på tallene for norsk sokkel. Olje- og gassproduksjonen i Norge
                  i 2007 tilsvarer energien fra de meste moderne vindmøllene – 335 000 av dem – og
                  Norge er bare en liten olje- og gassprodusent i det store verdensbildet. Ja, vi er
                  en stor eksportør, fordi vi bruker veldig lite selv, men hvis en tar med seg det
                  store markedet, der de fleste bruker det de produserer, er Norges andel liten. Det
                  er ikke realistisk å tro at en i løpet av en tiårsperiode kan erstatte olje, gass
                  og kull med fornybar energi. 

Jeg tror heller ikke at det å holde verdens fattige nede i fattigdom er et
                  virkemiddel som utviklingsministeren verken ønsker eller egentlig vil jobbe for,
                  men det er like fullt konsekvensen av en politikk der det er slik at hvis bare
                  Norge kutter olje- og gassvirksomheten, blir klimaet mye bedre. Det er nok å
                  spørre StatoilHydro, der staten er hovedaksjonær. Hva gjør StatoilHydro med sin
                  kapital, hvis de ikke får tilgang til å lete mer på norsk sokkel, hvis de ikke får
                  lov til å produsere mer på norsk sokkel? Svaret deres er ganske tydelig. Deres
                  kapital går dit de får best lønnsomhet på investeringen, og det er pr. i dag i
                  olje- og gassvirksomhet i utlandet. Det er ikke havvindmøller, som noen her
                  ønsker. 

Når det gjelder fornybar energi, har Norge et stort potensial. Fremskrittspartiet
                  mener det bør utnyttes mye bedre, både ut fra et CO

2

-perspektiv og ikke
                  minst på grunn av energiforsyning – ikke nødvendigvis så mye innenlands, men fordi
                  vi har et stort eksportpotensial med det vi kan bygge i framtiden.
                  Fremskrittspartiet vil realisere mer av vannkraftpotensialet. Det er et stort
                  potensial i småkraft, på ca. 10–15 TWh, som kan utnyttes over tid. Stor
                  vannkraftutbygging kan vi og bør vi diskutere på nytt, istedenfor automatisk å si
                  at vi ønsker å få vernet alle nye prosjekter. Vi må ta hensyn til den teknologien
                  som eksisterer. De holdningene som vannkraftbransjen viser i dag, er at det er en
                  helt annen tilnærming enn det en så for 20 år siden. Da må vi se på hva slags
                  totalitet en kan få til når det gjelder å utnytte vannressursene og ivareta
                  miljøressursene. Det kan en gjøre på en mye bedre måte i dag enn for 20 år siden.
                  Derfor er ikke vern nødvendigvis eneste svar i en miljødebatt. 

Også når det gjelder oppgradering og opprusting av eksisterende vannkraftverk, er
                  potensialet veldig stort, og det bør vi stimulere mye mer. Dette kan ikke minst
                  kombineres med utvikling av et industrikraftregime. Regjeringen må snart bestemme
                  seg for om kampen mot vannkraft er viktigere enn kampen for norsk industrikraft. 

Fremskrittspartiet vil ha en nøysom utvikling av vindkraft. Det er viktig at
                  prosjektene har en lokal aksept, og at de fungerer i forhold til strømnettet, både
                  lokalt og ikke minst i forhold til det Statnett har. Da er det viktig at vi har en
                  rasjonell tilnærming, der vi sørger for at det blir de beste prosjektene som
                  realiseres raskt. Derfor mener jeg fortsatt at en burde støtte det forslaget som
                  Fremskrittspartiet har hatt de siste årene, og som faktisk SV støttet i forrige
                  periode, om å få en samlet vindkraftplan – ikke for å trenere dette mest mulig,
                  men for å kunne ha en konstruktiv og rasjonell tilnærming til det, slik at en
                  velger ut de gode prosjektene, kombinerer dette med støtteordninger fra Enova,
                  planlegging for NVE, utbygging av nett for Statnett. Det har en altså ikke fått
                  til fordi de andre partiene har sagt at vi ikke har tid, nå gjelder det å satse.
                  Men seks–sju år senere ser en at utviklingen av vindkraft i Norge har gått veldig
                  sent, nettopp fordi ingen har klart å kombinere myndighetenes arbeid, og klart å
                  få en aksept lokalt der vindkraft kan være fornuftig. 

Vi ønsker å satse på bioenergi. Dette kan gi lokal sysselsetting og utnyttelse av
                  naturressursene. Samtidig vil jeg advare mot å si at det viktigste med bioenergi
                  er hvor mange vi kan sysselsette. Det må ikke være sånn at vi tar den sovjetiske
                  supermarkedstilnærmingen, der det viktigste er å ha en masse ansatte selv om en
                  ikke har varer. Har en fem hundre mann som skal produsere 1 TWh med bioenergi, vil
                  det – hvis de tjener 400 000 kr – medføre lønnskostnader som i seg selv utgjør 20
                  øre pr. kWh. Jo færre en klarer å sysselsette, jo mer lønnsomt er bioenergi. Jo
                  større utbredelse får en, og jo flere sysselsatte får en i bunnen som er
                  lønnsomme. Det må ikke være sånn at vi skal ha 1 TW og den skal sysselsette flest
                  mulig. Vi må ha 1 TW som er produsert mest mulig effektivt. Derfor vil vi bygge ut
                  fornuftig, med lokale varmeprosjekt. Vi vil at varme skal inkluderes i et
                  støtteregime. Det viktige er òg at dette kan frigjøre strøm som vi kan trade med
                  på det europeiske markedet og tjene langt mer penger for AS Norge. 

Suksess på dette området handler ikke om hvem som har de største ambisjoner, eller
                  hvem som bevilger mest, suksess handler om hvilket system som virker best. Det må
                  òg være en del av klimaarbeidet framover. En samlet bransje ønsker
                  teknologinøytrale støtteordninger. Men Regjeringen har valgt selektive teknologier
                  og byråkratistyring. En skryter av rekordbevilgninger til Enova, statsråden gjorde
                  det på tirsdag. Resultatet er like fullt at vi har gått fra en rekordhøy
                  småkraftutbygging i 2005, siste år med Bondevik-regjeringen, til at det i fjor ble
                  ferdigstilt ett småkraftverk. En har altså klart det kunststykke å ødelegge et
                  marked som var i vekst, til tross for store ambisjoner politisk. En har en
                  regjering som skryter av vindkraft, men resultatet er at det har blitt bygd null
                  vindmøller som har fått konsesjon av dagens regjering. Ikke én eneste vindmølle
                  har blitt realisert på grunn av de rød-grønnes politikk. Da nytter det ikke som
                  statsråd Riis-Johansen i gårsdagens spørretime å påpeke at Lista hadde fått
                  konsesjon. Det er ingen grunn til å tro at dette blir bygd, for rammebetingelsene
                  er ikke på plass. 

På bioenergifronten var flere fra Fremskrittspartiet nede og besøkte AT Skog i
                  Telemark. De har masse gode prosjekt, det er nettopp realisert et i Egersund. Men
                  de sier at med de rammebetingelsene som er nå, må de ta en beslutning i sommer om
                  dette er et område de skal satse på, fordi de forventningene som Regjeringen kom
                  med, er ikke innfridde. Regjeringen skal ha skryt for fjernvarmesektoren, der
                  skjer det litt. 

Grønne sertifikat må være det virkemiddelet vi satser på, men det må ikke bare
                  være et skryteverktøy i presentasjoner og redegjørelser for Stortinget. Alle
                  partier er for det. Men hvorfor er det ikke på plass? Det er Regjeringens ansvar
                  fordi en har valgt å utelukke enkelte teknologier i Norge som en har inkludert i
                  Sverige. Da får en denne ujevne byrdefordelingen som statsminister Stoltenberg har
                  brukt som argument, og dermed får en ikke ordningen på plass. Det har svekket
                  norsk satsing på fornybar energi. Nå sitter vi visstnok og venter på Sverige, på
                  at de der skal avklare sine forpliktelser i forhold til EUs fornybardirektiv. Men
                  har Norge avklart sine forpliktelser? Nei, det har vi ikke. Den dagen Sverige gjør
                  det og sitter og venter på Norge, må vi begynne den samme prosessen. Det viser
                  bare at det blir mye prat når vi skryter av hvor flotte vi er på fornybar energi i
                  Norge. Rammebetingelsene og rammeverket står ikke i stil med ambisjonene. Det må
                  være et viktig punkt hvis en skal få til en god klimapolitikk. Fremskrittspartiet
                  vil gjerne bidra til forbedringer på dette området, hvis vi blir invitert til å
                  diskutere et klimaforlik. 

Vi vil òg ha forskning på fornybar energi. Den må ha andre vilkår enn moden
                  teknologi. Men jeg blir litt skeptisk når statsråd Solheim på TV 2 i går sa at han
                  vil ha stor utbygging av havvind på få år. Det er mulig han er feilsitert, men da
                  er det et par problemstillinger som dukker opp med en gang, f.eks. infrastruktur.
                  Statnett har ikke satt av penger til å bygge ut infrastruktur for havvind de neste
                  ti årene. Når Statnett de siste årene har bedt om å få kapitalinnsprøyting for å
                  kunne forsere prosjekt, har de fått nei fra denne regjeringen. Det nytter ikke å
                  komme og lage visjoner om havvindmøller når en ikke har infrastruktur til å
                  transportere strømmen. 

I tillegg må vi diskutere et støtteregime. Hvis en skal få til det som Sjur
                  Bratland i StatoilHydro sa, f.eks. bygge opp en vindkraftpark med ti stykker 5 MW
                  vindmøller, som vil gi en kraftproduksjon på ca. 2 TWh i året, vil det kreve 2
                  milliarder kr i årlige subsidier. Statkraft sier de trenger minst 1 krone pr. kWh.
                  Det kan det være verdt, hvis vi har stor tro på det. Men hva vil det forsake? Jeg
                  tror ikke stor utbygging av havvind er det beste klimatiltaket og ei heller det
                  beste energitiltaket på kort sikt. Jeg tror en må ta noen flere år for å få
                  teknologien til å bli kostnadseffektiv før en setter det på plass. En ting er å
                  bygge bunnfaste havvindmøller slik en gjør på kontinentet og i England. Der er det
                  en helt annen lønnsomhet og et helt annet og mindre subsidiebehov. Det er et
                  stykke igjen til flytende havvindmøller. La oss heller bruke litt mer penger på
                  bølgekraft, la oss bruke mer penger på geotermisk kraft. 

Fremskrittspartiet – selv om vi vet at vi ikke får flertall for det – ville òg ha
                  sagt: La oss se litt på hvordan vi kan utnytte thoriumressursene. La oss huske at
                  IEA sier at kjernekraft faktisk er et viktigere virkemiddel enn
                  CO

2

-rensing i deres store perspektiv – ikke fordi vi skal bygge
                  kjernekraft i Norge i dag, sånn som statsråd Solheim gir inntrykk av i Dagsavisen,
                  men fordi samtlige av våre naboland har kjernekraft, unntatt Danmark. Vi ser at i
                  samtlige naboland, unntatt Tyskland, har det vært en endring i retning av å bygge
                  mer kjernekraft. Vi vet òg at flere tyske politiske parti går i retning av å snu i
                  kjernekraftpolitikken. Da er det i vår egen interesse for det første å se hvordan
                  vi kan sørge for at norske thoriumressurser blir et bedre alternativ enn noe
                  annet, og hvordan Norge kan sikre seg at en bruker og bygger sikrest mulig
                  kjernekraft i våre naboland og har en best mulig avfallshåndtering. Da er thorium
                  et veldig interessant spor, noe Thoriumutvalgets rapport viste. 

Innenfor enøk skryter alle partier. Flere av oss var på en konferanse på Oslo
                  Plaza forrige fredag. Der var det ikke tvil om at enøk er et av de beste tiltakene
                  vi kan ha. Problemet for industrien, som har et stort potensial, er bare at de må
                  ha rammebetingelser som gjør at de vet at de eksisterer om 20 år. Det er ingen som
                  treffer store enøktiltak i dag med 20–30 års avskrivingstid, hvis de er usikre på
                  hvilke rammebetingelser de har i 2012. Slik sett er industrikraftregimet og
                     CO

2

-kvoteregimet i forhold til å sikre konkurransedyktige
                  rammebetingelser faktisk en viktig del av klima- og CO

2

-politikken. I
                  tillegg må vi ha et støtteregime som reflekterer at enøk også er verdsatt. Nå har
                  vi altså en mulighet der industrien, ved å bygge vindkraft, kan få ut mye mer
                  penger enn hvis en treffer enøktiltak. En burde likestille dette ved å ha
                  teknologinøytrale ordninger som gjør at utbygging av kraft og reduksjon av
                  energiforbruk likestilles, og at en gjør dette uavhengig av hvilken teknologi som
                  brukes. Fremskrittspartiet vil derfor foreslå dette, og der kunne vi gjort mye for
                  å få realistiske CO

2

-kutt i Norge. 

CO

2

-rensing ble tatt opp av statsråden. Fremskrittspartiet vil ha gode
                  forskningsprosjekt på CO

2

-rensing, så vi kan få en teknologi som
                  kommersialiseres. Dette må være viktigere enn et skryteprosjekt for Regjeringen.
                  Jeg merket meg at statsråden snakket mye om Mongstad i redegjørelsen, og gav
                  inntrykk av at det skulle komme først, så skulle Kårstø komme senere. Det er i så
                  fall en lang vandring for SV, som skulle ha rensing på Kårstø i 2009 og rensing på
                  Mongstad fra dag én. Statsrådens tale var således et signal om å utsette rensingen
                  på Kårstø. Det tror ikke jeg er ufornuftig. La oss gjøre det, og heller bruke de
                  pengene Kårstø ville kostet, på å framskynde andre forskningsprosjekt og bygge ut
                  mer fornybar energi, som vil gi langt større CO

2

-kutt og langt mer
                  teknologiutvikling enn det en kan få på Kårstø. 

La oss også få en helhetlig CO

2

-debatt i Stortinget – en strategidebatt
                  – slik at en unngår dette surret en har hatt rundt Kårstø, der vi sørger for at
                  det er klare rammebetingelser for andre prosjekt. La Industrikraft Møre vite
                  hvilke rammebetingelser de faktisk møter hvis de vil bygge et gasskraftverk og
                  ikke har rensing fra dag én. La oss få en forklaring på hvorfor Hammerfest Energi
                  og Sargas fikk avslag på sin søknad om å bygge et gasskraftverk med rensing fra
                  dag én. Nå får en altså avslag hvis en kommer med forslag om å bygge uten rensing,
                  men en får sannelig også avslag hvis en kommer med forslag om å bygge med rensing.
                  Slik kan det ikke være. 

La oss også få en diskusjon rundt infrastrukturen for CO

2

-rør. Hvordan
                  skal kullkraftverket på Husnes og Haugalandet med CO

2

-rensing opptre i
                  dette? Hvordan skal en få til dimensjonene på CO

2

-rør fra Kårstø, slik
                  at en faktisk får med seg alle de andre prosjektene? Hvordan skal en involvere
                  norske miljøer, som på høringen i Stortingets energi- og miljøkomité sa at de ikke
                  opplevde at de ble involvert i Mongstad-prosessen, i motsetning til det statsråden
                  påstod? 

Vi må også få en debatt om oljefyr. Ja, la oss heller, sier Fremskrittspartiet, ha
                  et tak på utslipp fra oljefyr, slik at en faktisk kan ha infrastrukturen på plass,
                  og bruke biofyringsolje, som flere produserer, men som nå utelates. La oss få en
                  debatt om kvotehandelssystem som gjør at industrien i Norge har en framtid. Så
                  lenge staten bare selger de kvotene de ikke tildeler, har det ingen klimaeffekt om
                  en tildeler flere til industrien vederlagsfritt i forhold til det som er i dag. La
                  oss få til en politikk som virker, ikke bare en politikk der det gjelder å ha
                  størst mulige ambisjoner. 

Fremskrittspartiet blir gjerne med på et klimaforlik, hvis det blir reelle
                  forhandlinger, men da må vi først bli invitert. 

 Presidenten vil påpeke at det tidligere har blitt klubbet for ordet «hykleri», og
                  at det er et uttrykk som man bør unnlate å benytte. 

 Hvis verden ikke makter å bli enige om tiltak som kan stanse veksten i de globale
                  klimautslippene, risikerer vi at klimaendringene kommer ut av kontroll. Det vil få
                  katastrofale konsekvenser. Det er grunn til å frykte at jordens
                  gjennomsnittstemperatur vil øke med fem–seks grader i forhold til førindustriell
                  tid. Det vil føre til omfattende tørke, matmangel, stigende havnivå og spredning
                  av sykdommer. Det er heldigvis fortsatt tid til å handle, men det må skje fort.
                  FNs klimapanel sier at verdens klimagassutslipp må nå toppen og begynne å gå ned
                  innen 2015. Det er derfor svært viktig at klimatoppmøtet i København i år blir en
                  suksess. 

Statsrådens redegjørelse er en god beskrivelse av dagens situasjon og viktigheten
                  av å handle, men den er sterkt mangelfull når det gjelder tiltak og ikke minst
                  oppfølgingen av vårt eget klimaforlik. 

For Høyre er det viktig at vi får tiltak som gjør oss i stand til å nå målene.
                  Togradersmålet må være absolutt. Derfor må tiltakene mot finanskrisen legge
                  grunnlaget for ny vekst, men en grønn vekst som tar klimautfordringene på alvor.
                  Vi må kombinere tiltak mot finanskrisen med å la klimaarbeidet få en ny giv. Det
                  er mye vi kan gjøre både for å øke aktiviteten og skape flere arbeidsplasser i
                  økonomien og samtidig legge grunnlaget for lavere klimagassutslipp. Det gjelder
                  bl.a. innen produksjon av ny fornybar energi. Et helt nødvendig tiltak dersom vi
                  skal løse klimautfordringene, er nemlig å få til en overgang fra dagens bruk av
                  fossile energikilder til en kraftig økning i produksjonen av fornybare
                  energikilder. 

Norge sitter med noen av verdens største energiressurser pr. innbygger når det
                  gjelder fornybar energi. Vannkraften har sørget for at vår kraftforsyning i dag er
                  nesten 100 pst. fornybar. Vi har Europas største vindkraftressurser langs kysten.
                  Vi har i våre skoger, som hvert eneste år vokser, betydelige muligheter for å øke
                  bruken av bioenergi. Vi har bølgeenergi, vi har tidevann, og vi har sågar stor
                  kompetanse på solenergi. 

Vi har derfor et betydelig ansvar for å bidra med våre fornybare ressurser i den
                  energiomlegging som må komme dersom vi skal unngå alvorlige klimaendringer.
                  Regjeringen, og sågar også statsråden, er full av ord, men leverer altfor få
                  resultater. Selskaper som Fred. Olsen Renewables, Hammerfest Energi og statens
                  eget selskap, Statkraft, velger å bruke sine investeringsmidler innenfor fornybar
                  energi i våre naboland framfor i Norge. Det skjer selvsagt fordi de norske
                  støtteordningene er for dårlige. 

Statsråden framstår i Dagsavisen i dag som en av dobbeltmoralens fremste voktere.
                  Hans egen redegjørelse på tirsdag ble gjort få minutter etter at den samme
                  statsråden hadde fremmet en sak for Stortinget om Goliat og åpning av et helt nytt
                  hav for oljevirksomhet. Statsråden tar også grundig feil når han går til
                  klimaangrep på Høyre fordi vi ønsker å åpne opp Nordland VII, Troms II og hele
                  Nordland VI. 

«Utgangspunktet i Regjeringens strategi for å møte klimadilemmaet på
                     energiområdet er at dette er et ansvar vi alle må ta og ikke bare produsenter
                     og eksportører av fossile brensler. Som en følge av norske reguleringer av
                     utslipp til luft og vann er utslipp per enhet energi på norsk sokkel langt
                     lavere enn verdensgjennomsnittet. I olje- og gassvirksomheten er det videre
                     etablert et mål om null miljøfarlige utslipp til sjø. De siste årene har
                     oljevirksomheten gjennomført en rekke tiltak for å redusere slike utslipp. Med
                     de strenge kravene som gjelder for norsk sokkel, forventes det ikke at
                     driftsutslipp fra petroleumsvirksomheten vil bidra til å øke
                     forurensningsnivåene. 

Så lenge etterspørselen øker globalt reduseres ikke global energiproduksjon.
                     Klimautslippene kan øke dersom norsk olje og gass erstattes av mer forurensende
                     produksjon andre steder. Eksport av norsk gass kan bidra til reduksjon av
                     Europas kullforbruk og dermed klimautslipp.» 

Dette er meget godt sagt, og det står i Regjeringens egen stortingsmelding om
                  utenrikspolitikken, som jeg antar at statsråden også har lest – St.meld. nr. 15
                  for 2008–2009, Interesser, ansvar og muligheter. 

Høyres nye program viser at det faktisk er mulig for Norge både å være en stor
                  olje- og gassprodusent og samtidig ha en ambisiøs klimapolitikk. Det er ikke
                  riktig at oljeleting i Nord-Norge ikke er mulig å forene med målet om
                  stabilisering av den globale oppvarmingen, å nå togradersmålet. 

I Det internasjonale energibyråets prognose for verdens energietterspørsel fram
                  mot 2030 slås det fast at selv om verdens land blir enige om tiltak for å
                  stabilisere konsentrasjonen av klimagasser i atmosfæren på et nivå som begrenser
                  den globale oppvarmingen til 2 °C, vil etterspørselen etter olje og gass i 2030
                  være henholdsvis 3 pst. og 12 pst. høyere enn i 2005. Omtrent det samme slår
                  Stern-rapporten og FNs klimapanel fast. Det vil si at selv om vi lykkes i arbeidet
                  med å bekjempe klimaendringene, vil ikke verdens forbruk av olje og gass om 20 år
                  være særlig mye lavere enn i dag. Spørsmålet blir hvor denne oljen og gassen skal
                  komme fra. Norsk olje- og gassproduksjon er verdens reneste. Det skal vi være
                  stolte av. Olje- og gassproduksjonen i Midtøsten slipper ut mer enn 50 pst.
                     CO

2

 pr. produsert enhet olje og gass enn norsk sokkel, og fra
                  Russland er utslippene to til tre ganger så høye. 

Statsråden selv er åpenbart tilfreds med egen innsats når han hyller dem som har
                  tenkt å stemme nei på StatoilHydros generalforsamling når det gjelder
                  oljesandprosjektet i Canada. Men det skjer samtidig som statsrådens kollega og
                  hele Regjeringen er med på å stemme ja. Staten får det som de vil. Staten har, som
                  kjent, 67 pst. eierandel. Det er fristende å trekke ett ord inn i bildet, som også
                  representanten Solvik-Olsen trakk fram, men som ble klubbet, nemlig ordet
                  «hykleri». 

Norge, som en av verdens fremste eksportører av fossil energi, har et ansvar for å
                  rydde opp etter seg og utvikle en kostnadseffektiv teknologi for fangst og lagring
                  av CO

2

. Men faktum er at til tross for betydelig retorikk kommer det
                  ikke til å bli tatt noen beslutning om å fange så mye som ett gram CO

2


                  i denne stortingsperioden. Beslutningen om fangst og lagring av CO

2

 fra
                  gasskraftverket på Kårstø, som ifølge Soria Moria-erklæringen skulle være klar i
                  2009, kommer til å bli tatt først i tredje kvartal i år, slik at Regjeringen kan
                  skrinlegge prosjektet etter valget. Stortinget har riktignok nettopp enstemmig
                  vedtatt opprettelse av et testsenter for fangst og lagring på Mongstad, men der
                  kommer all CO

2

 til å bli sluppet umiddelbart ut igjen. Det blir omtrent
                  som da jeg fanget krabber om sommeren på Sørlandet i min barndom. 

Høyre er et teknologioptimistisk parti. Vi ønsker å forske betydelig mer og ta i
                  bruk nye teknologier raskt. Regjeringens nedprioritering av forskningen vil ha
                  konsekvenser ikke bare for norsk langsiktig verdiskaping, men også for miljøet.
                  LED-teknologien er et utmerket eksempel på hvordan teknologiske framskritt har en
                  stor miljømessig effekt. Det er uforståelig at Regjeringen ikke følger opp det som
                  tidligere har vært et felles mål, 3 pst. til forskning. 

Jeg synes også det er ytterst problematisk og på kanten av det dobbeltmoralske at
                  dagens regjering ikke ønsker å slette de kvotene med 13,5 millioner tonn
                     CO

2

 vi har, men ønsker å bruke dem for å få midler til den norske
                  stat, noe som viser hvor hul retorikken fra dagens regjering faktisk er. 

Avslutningsvis vil jeg minne statsråden om at man ikke redder klimaet ved bl.a. å
                  redde norske vassdrag. Selvsagt skal vi ha en skånsom utbygging av norske
                  vassdrag, men det er dobbeltmoral at Regjeringen ønsker å verne vassdrag hjemme,
                  samtidig som de kjøper seg ut av kvoteforpliktelsene gjennom å finansiere
                  utbygging av vassdrag i Kina og u-land. Det er fristende å spørre statsråden: Hvor
                  tror han at vassdragsutbyggingene er mest skånsomme? 

Vi må sette inn klimavirkemidlene der de virker, der de faktisk gir størst
                  resultater, og der vi får de største nedgangene i klimagassutslipp. Fra 2013 vil
                  etter all sannsynlighet Norge være en del av EUs nye kvotehandelssystem. For de
                  sektorene som er omfattet av dette, slik som olje- og gassutvinning, mesteparten
                  av industrien og energiproduksjonen, blir de totale utslippene fastsatt av
                  kvotetaket på EU-nivå. Det betyr at nasjonale tiltak på dette området, slik som
                  elektrifisering av sokkelen og CO

2

-fangst i industrien, kun flytter
                  utslippene innen EUs kvotesystem og gir derfor ingen netto reduksjon. Vi bør i
                  stedet øke innsatsen der de er mest utslippsreduserende, slik som for transport.
                  Så kan vi gjøre det Kristin Halvorsen ikke vil gjøre, nemlig å bruke noen av våre
                  oljemilliarder, som jeg også sa, på å slette kvoter. Vi må sette i verk tiltak som
                  monner. Vi kan ikke bare drukne manglende vilje og evne i ord. Derfor er det behov
                  for en ny regjering og en ny miljøpolitikk etter høstens valg. 

La meg bare helt avslutningsvis si at dette landet har en enorm fornybarressurs
                  som skriker etter å bli tatt i bruk. Det er svært spesielt at dagens regjering
                  ikke ser det i et miljøperspektiv. 

 Presidenten vil bemerke at en indirekte bruk eller en innpakning av ordet
                  «hykleri» ikke medfører at man da kan bruke uttrykket. 

På den annen side er presidenten under tvil kommet til at det må være lov å bruke
                  ordet «dobbeltmoral». 

 Det er jo interessant å høyra på Høgre når dei er ute av regjering. Då har dei ein
                  del anslag til bra miljøpolitikk, bl.a. på CO

2

-fangst, der dei no er
                  einige med SV. I valkampen i 2005 var dei imot dette, fordi det blei for dyrt. Men
                  det blir jo spennande når Høgre skal ta dette klimaproblemet på alvor i ei
                  regjering med Framstegspartiet, for det er jo det som er plan A, har eg forstått,
                  for Høgre no etter landsmøtet. Det blir mykje bra miljøpolitikk av det, vil eg
                  tru. 

Så vil eg til oljehovudstaden. Der var miljøvernministeren og eg i går og koste
                  oss på Elbil-messa, og vi var ute og såg på ei gigantisk vindmølle, Hywind. Eg
                  trur nok at miljøvernministeren koste seg mest då han fekk kjøra ei lita svart
                  boble, ei gammal folkevogn som det stod «Politi» på, med blå lys, som fire unge
                  jenter frå Bodø hadde laga til ein elbil, og som viser kor enkelt det er å skifta
                  frå fossilt til fornybart. Han smilte breitt, miljøvernministeren, då han fekk
                  kjøra rundt i den flotte bobla. 

Så var me òg i Åmøyfjorden og såg på ei gigantisk vindmølle. Sjølvsagt er det sånn
                  at klimakrisa er svært alvorleg, og då må me ha nokre nye tiltak. Eg meiner det
                  ein ser når ein ser denne svære vindmølla, er at om ein no set inn endå fleire
                  tiltak for å få fram ny fornybar, så blir det ei framtid der me kan kopla
                  klimakrisa og finanskrisa, og der me faktisk kan skapa masse nye arbeidsplassar. 

På Hydro Karmøy seier ein opp folk fordi det ikkje er etterspørsel. Men som
                  prosjektleiaren her, Sjur Bratland, sa: Hydro Karmøy kan fort bli involvert i
                  fleire vindmølleprosjekt nasjonalt, og sjølvsagt òg internasjonalt, når den
                  marknaden kjem. Så det med å satsa på denne nye industrien meir enn det me har
                  gjort så langt, er viktig. 

Og så må me, som SV er tydelege på – også i Dagens Næringsliv i dag ved
                  underteikna – bruka eigarskapen vår på ein annan måte enn det me gjer i dag, for å
                  skapa nettopp dei miljøstandardane som me vil ha. 

Derfor meiner SV at Statoil må slutta å lobba for å få utbygging i Lofoten og
                  Vesterålen. Dei må slutta med å kjøpa prosjekt som forureinar meir, som
                  oljesandprosjektet i Canada. Dei må heller satsa meir på det me såg i går, nemleg
                  havvindmøller, bioenergi, framtidsretta energi. 

Eg synest det er beklageleg – og det er for så vidt kritikk òg til mi eiga
                  regjering – at dei grøne sertifikata ikkje kom på plass. SV fekk fleirtal med
                  Bondevik II i 2002 for grøne sertifikat. Steensnæs og Widvey klarte aldri å koma
                  med dei grøne sertifikata, og det har heller ikkje me klart. Det synest eg ein bør
                  jobba knallhardt for å få til no før sommaren, og det har eg forstått at olje- og
                  energiministeren gjer. Men det burde altså ha kome før. 

Eg trur kanskje at me må sjå på andre system i tillegg til grøne sertifikat. Eg
                  ser jo at engelskmennene no er veldig flinke til å få fram vind/bølgje, fordi det
                  gjev store tilskot til produksjon. 

På EVS – elektriske kjøretøys kongress – i Stavanger er alle store bilprodusentar
                  til stades. Dei er der fordi dei forstår at dei no må leggja om produksjonen sin
                  til meir miljøvenlig produksjon, der ein ikkje er avhengig av fossilt drivstoff.
                  Det er ikkje noko anna SV føreslår når me vil ha forbod mot nykjøp i 2015 – ting
                  som Arnold Schwarzenegger og California har halde på med i mange år, og
                  kongressmedlemer føreslår no tilsvarande elles i USA, nemleg at 50 pst. av
                  nybilsalet i 2012 skal være flexifuel. Dette er ikkje spesielt radikalt, for det
                  er klart at det er det bilprodusentane ønskjer seg. Men her skyggjer altså bl.a.
                  Framstegspartiet unna, fordi dei er imot framskrittet. 

På transportfronten må me ta eit grep framover. Rogaland SV har jobba i 15 år for
                  lyntoget, me trur at me kan flytta mykje av veg- og flytrafikk over på lyntoget om
                  me berre byggjer det. Eg håper at me på jubileet i 2014 kan opna dei første
                  traseane for lyntog i Noreg. 

 Kristelig Folkeparti deler statsråd Solheims oppfatning om at 2009 er et skjebneår
                  for arbeidet med å bremse opp den globale oppvarmingen. 

Forskningen viser at klimaendringene skjer raskere enn vi trodde bare for kort tid
                  siden. Temperaturen i Arktis øker, isbreene smelter, og vi har mer tørke, som
                  rammer landbruksproduksjonen og naturmangfoldet. Land kjøper opp land, land leier
                  jordbruksareal i andre land for å kunne fø sin befolkning i 2050. Krisesignalene
                  begynner å bli mange. Til tross for dette varsler ikke Regjeringen noen nye
                  klimatiltak i redegjørelsen. 

Finanskrisen må brukes til å starte på en helt ny, nødvendig omlegging mot
                  lavutslippssamfunnet. Jeg er glad for statsrådens understreking av at de
                  beslutningene vi tar i dag, også de kortsiktige, er avgjørende for at vi skal bli
                  en lavutslippsøkonomi. 

Jeg takker for invitasjonen til nye samtaler om et klimaforlik i 2010, selv om jeg
                  nok synes det er i overkant optimistisk å invitere på vegne av en rød-grønn
                  regjering såpass lenge etter valget. Invitasjonen vil forhåpentligvis gå motsatt
                  vei. Klimaforliket var viktig. Kristelig Folkeparti, Venstre og Høyre klarte å dra
                  Regjeringen i riktig retning, men det var bare det første steget, og et nytt
                  klimaforlik må være enda mer konkret. 

Jeg betviler ikke miljøvernministerens engasjement i klimapolitikken. Men for meg
                  framstår det ganske klart at engasjementet ikke har smittet nevneverdig over på
                  resten av Regjeringen. 

Hvor er det blitt av klimaengasjementet når olje- og energiministeren nekter å
                  støtte et aksjonærforslag på StatoilHydros generalforsamling som sier at selskapet
                  skal trekke seg ut av den skitne oljesandindustrien i Canada? 

Hvor er klimaengasjementet når Regjeringen i forvaltningsplanen for Norskehavet
                  varsler åpning av sårbare områder i Arktis for oljeutvinning? 

Og hvor er klimaengasjementet når Regjeringen legger fram en plan for utbygging og
                  drift av Goliatfeltet i Barentshavet, som øker de allerede skyhøye utslippene av
                  klimagasser fra norsk sokkel? 

Dette er tre eksempler som er hentet fra politiske saker og beslutninger som den
                  rød-grønne regjeringen har fremmet den siste uken. Visjoner må følges opp i
                  konkret handling, dessverre for klimaet har Regjeringens beslutninger siste uke
                  vært dårlige beslutninger for klimaet. 

Statsråden sa i sin redegjørelse at han er grunnleggende uenig i den kritikk som
                  har blitt framført mot Regjeringens bruk av bistandsmidler til klimatiltak.
                  Kristelig Folkeparti står for denne kritikken, og statsråden må gjerne være uenig.
                  Men jeg mener Regjeringen tenker feil når den tar penger som er ment brukt til
                  mat, medisiner og skolegang for all verdens fattige, og bruker dem på trær og
                     CO

2

-fangstanlegg. Har vi ikke råd til begge deler? Dette er det
                  omvendte Robin Hood-prinsippet: Regjeringen tar fra de fattige, og bruker pengene
                  til å begrense skadene av rike lands klimagassutslipp og overforbruk. 

Klimaforliket var viktig, men Kristelig Folkeparti er ikke fornøyd med
                  Regjeringens oppfølging av dette. Et drøyt år etter at avtalen ble inngått, har
                  Regjeringen begått avtalebrudd på en rekke områder: 

Det er ikke framlagt et støttesystem for fornybar energi som er i nærheten
                        av det som de skrev i forliket. 

Det er ikke fremmet noen planer for utslippsfri kraft til
                        petroleumssektoren, slik det ble lovet i forliket. 

Det er ikke lagt fram noen opptrappingsplan for klimaforskning. 

Det er heller ikke lagt fram noen handlingsplan for overgang fra fossile til
                        fornybare energikilder til oppvarming. 

– Slik kunne jeg fortsette. Kort sagt: Det er mange brudd. 

På denne bakgrunn synes jeg at statsråden er nokså pompøs og lettvint når han
                  fastslår at Norge med den rød-grønne regjeringen har begynt å løpe etter mange års
                  klimadvale. Jeg oppfatter situasjonen slik at Solheim har startet et retorisk
                  kappløp, mens resten av Regjeringen fortsetter klimadvalen. De har ikke skjønt
                  hvor de er, hva de heter, hvor de skal, eller hva de bør foreta seg. 

Som en hjelp til dette vil jeg foreslå at regjeringspartiene stemmer for mange av
                  de gode representantforslagene som nå ligger til behandling i energi- og
                  miljøkomiteen. Hvis disse blir vedtatt, vil de passe godt inn i statsrådens
                  klimaretorikk. 

Mens vi venter på Klimakur 2020, kan vi i det minste iverksette tiltak som vi vet
                  virker. Eller er det slik at Regjeringen mest av alt ønsker å vente? 

Solveig Horne hadde her overtatt presidentplassen. 

 På tysdag gjorde miljø- og utviklingsministeren greie for klimapolitikken til
                  Regjeringa og situasjonen. Utgreiinga lemna liten tvil om at situasjonen for
                  klimaet på jorda er alvorleg – viktige brear smeltar i ein skremmande fart, faren
                  for havnivåauke er større enn det vi hittil har trudd, og vi har det travelt med å
                  snu utviklinga. 

Det er sagt at ei ulukke sjeldan kjem aleine, og det gjer heller ikkje klimakrisa.
                  Vi har ei matvarekrise som kjem til å bli stadig meir alvorleg med eksploderande
                  folkevekst. For nokre dagar sidan skreiv ei av Noregs større aviser at folketalet
                  på jorda aukar med 200 000 menneske pr. dag. Verknaden av klimaendringane blir
                  påverka av dette. På toppen kjem finanskrisa. 

Klimakrise, matvarekrise og finanskrise heng i hop, og dei blir påverka av
                  kvarandre. Utsleppa frå samferdslesektoren må t.d. ned. Biodrivstoff er hevda å
                  kunne vere ein del av løysinga, men det hjelper ikkje dersom biodrivstoff skapar
                  eit anna problem, svolt, ved å fortrengje matproduksjon, som resulterer i auka
                  matprisar. Matproduksjonen må opp, men dersom det skjer på område der det før var
                  regnskog, aukar det klimakrisa. Vi treng altså investeringar i fornybar energi, og
                  vi treng investeringar for å få opp matproduksjonen – men så kan altså finanskrisa
                  dempe desse investeringane. På den måten er krisene linka til kvarandre. 

Utfordringa er å snu desse samanhengane frå negative til positive spiralar, så
                  godt som det er råd. Ei vektlegging av langsiktige og berekraftige løysingar har
                  aldri vore viktigare. Ei omlegging til grønt arbeidsliv, grøne arbeidsplassar og
                  grøn samferdsle er ikkje berre naudsynt for å imøtegå klimakrisa, men det kan òg
                  gje økonomisk vekst. 

På tysdag la ministeren vekt på at økonomien skal tilbake på sporet – men ikkje
                  tilbake i det gamle sporet. Senterpartiet meiner at ei grøn omstilling og
                  nyskaping av alle delar av norsk næringsliv er naudsynt for å nå dei måla vi har
                  sett oss i klimapolitikken. Som bonus kjem arbeidsplassar og busetjing i heile
                  landet. 

I Noreg er vi utruleg rike på naturressursar. Vi har store mengder ubrukt energi,
                  særleg fornybar. Potensialet innan bioenergi, vindkraft, vasskraft og andre
                  miljøvenlege energikjelder er enormt. Her må vi spele på lag med naturen: Vi kan
                  ikkje hauste energi heilt utan naturinngrep. Energianlegga må ha ein plass å stå,
                  og for å føre energien fram, trengst det nett og kablar. Samtidig har vi òg
                  verdifulle naturområde som vi skal ta vare på. Produksjonen av fornybar energi må
                  vere eit av Noreg sine hovudsatsingsområde i den globale grøne dugnaden for
                  klimaet. 

I Noreg har vi tent gode pengar på petroleumsverksemd. Difor har vi òg eit moralsk
                  ansvar for å møte dei globale problem som dei store CO

2

-utsleppa
                  skapar. 

Klimagassutsleppa påverkar den framtidige matvareproduksjonen på jorda.
                  Klimagassutsleppa må kuttast. I den globale klimapolitikken må vi erkjenne at det
                  ikkje er mogleg å produsere mat heilt utan utslepp av klimagassar. Senterpartiet
                  meiner at klimakrisa ikkje kan løysast utan at vi finn ei løysing på matvarekrisa.
                  Mattryggleik er ein absolutt føresetnad for å lukkast med klimapolitikken, for vi
                  klarer ikkje å løyse klimaarbeidet utan at folk får ete seg mette. Det er i dag
                  nær ein milliard menneske i verda som ikkje har det privilegiet. Denne erkjenninga
                  må takast med i det internasjonale klimaarbeidet. 

I tillegg til å bidra internasjonalt for å sikre ein forpliktande klimaavtale,
                  bidra med fornybar energi, bidra med teknologi og kunnskap, har vi eit ansvar for
                  å gjere grep i eige land. I dag får Gloppen kommune i Sogn og Fjordane melding om
                  at ein av barnehagane i kommunen får støtte til energieffektiviseringstiltak. Ein
                  liten, liten dråpe i det store havet, men havet består nettopp av dråpar. Vi må ha
                  eit handlingsretta og pragmatisk forhold til klimaarbeidet, konkrete tiltak som
                  viser at vi som eit rikt land òg tek ansvar i arbeidet: Energieffektivisering,
                  produksjon av fornybarenergi, vind, vatn og bio, elektrifisering av
                  transportsektoren, el til sokkelen, bioenergi til oppvarming, lagring av
                     CO

2

 – alt dette er dråpar i norsk samanheng, men til saman er vi med
                  og utgjer ein forskjell. 

 Den klimapolitiske redegjørelsen som ble holdt i Stortinget for kort tid siden,
                  var viktig. Den tok for seg vår tids største utfordring og inneholdt en god
                  beskrivelse av den situasjonen vi står i og det utviklingsforløpet vi kan
                  kalkulere med, dersom ikke den nødvendige jobben gjøres for å redusere utslippene. 

Venstre hadde store forventninger til redegjørelsen. Det er et paradoks at den
                  knapt har fått oppmerksomhet i det offentlige rom. «Tungt og tregt i
                  klimapolitikken», skrev Adresseavisen på lederplass. Dessverre er det en god
                  beskrivelse. Statsråden redegjorde i én time med det som jeg betegner som en god
                  oversikt over klimautfordringene og -endringene som er på gang. Men til tross for
                  det alvor som statsråden la inn i saken, kom det ikke ett eneste nytt tiltak som
                  skulle svare til de forventningene som nå må kunne stilles til norsk
                  miljøpolitikk, gitt den beskrivelsen som statsråden hadde. 

Det som framstod som nye tiltak i redegjørelsen, var en beskrivelse av framdriften
                  i arbeidet med tiltak som allerede er kjent, eller tiltak som er i klimaforliket.
                  Når det kunne virke som nye tiltak, er det fordi tiltak som allerede skulle vært
                  gjennomført, nå får en tidsplan fram i tid. 

Vi har en miljøvernminister som har god innsikt, et stort engasjement, som blir
                  lyttet til når han snakker om miljø- og klimaspørsmål internasjonalt, men som ikke
                  gis det nødvendige handlingsrom av den regjeringen som han er en del av. 

Alvoret i de utfordringene vi står overfor, har økt siden vi inngikk
                  klimaforliket. Det er behov for å gå mer offensivt til verks, men Regjeringen
                  leverer ikke. Det er hovedkonklusjonen vi kan trekke etter klimaredegjørelsen. 

Statsråden var raus og berømmet avtalepartnerne i Kristelig Folkeparti, Venstre og
                  Høyre for bidrag til å få på plass et klimaforlik. Det er bra, og det er riktig.
                  Men så har òg statsråden gjort det til en viktig del av sitt budskap at det er den
                  rød-grønne regjeringen som har fått fart på det klimapolitiske arbeidet i Norge.
                  Dette henger ikke sammen med den nære historien. 

Da Regjeringen la fram sin klimamelding, var det stort sett bare i
                  Fremskrittspartiet det var jubel. De tre partiene Høyre, Kristelig Folkeparti og
                  Venstre la fram en liste med over 60 tiltak som de ønsket å få Regjeringen med på
                  for å få en mer offensiv politikk. Vi klarte å slite og dra og holdt det gående
                  over lang tid, så vi fikk Regjeringen med på litt over 30 av disse punktene. Vi
                  fikk et resultat som i alle fall mange mener er et bra utgangspunkt for å drive
                  klimaarbeid i Norge. Og så klarer altså statsråden å si at det var den regjeringen
                  som laget meldingen, som står for en mer offensiv politikk enn de som var
                  avtalepartnere og bare fikk Regjeringen med på halvparten av de punktene som vi
                  ønsket å ha dem med på. Dette henger rett og slett ikke sammen, og det skyldes at
                  det er feil! Dessuten er det slik at Bondevik II-regjeringen gjorde svært mye som
                  vi absolutt kan vedkjenne oss. Vi gav ikke tillatelse til utslipp ved noen nye
                  gasskraftverk som ble startet opp, i motsetning til dagens regjering. Den listen
                  kan jeg imidlertid ikke gå videre på, det tillater ikke tiden. 

Venstre har tatt til orde for et nytt klimaforlik. Det ble kvittert positivt ut i
                  redegjørelsen fra statsråden, og det er bra. Men jeg begriper ikke hvorfor vi skal
                  vente til 2010 med en jobb som vi kan starte opp med allerede nå. Vi mangler
                  nemlig ikke innsikt i hva som trengs for å få fart på fornybar energi-produksjon
                  og hva som må til for å få kutt på de ulike sektorene hvor det er stort potensial
                  for å få kutt. Dessuten er det stort behov for at Regjeringen nå følger opp de
                  punktene i klimaforliket som så langt ikke er fulgt opp. Blant annet redegjorde
                  statsråden når det gjaldt elektrifisering og klimatiltak i petroleumsnæringen, for
                  at det skulle komme i OEDs budsjett for 2010. I klimaforliket er det avtalt at den
                  oversikten og den jobben skulle vært gjort i 2008. Det finnes dessverre en rekke
                  slike punkt. Vi har også fått innspill fra både Bellona og Abelia som kunne vært
                  gode bidrag til å få på plass en mer offensiv klimapolitikk enn den Regjeringen
                  står for, og som Venstre nå ønsker vi må få et felles tak på for å møte de store
                  utfordringene vi står overfor. 

 Jeg gikk til denne debatten med et åpent sinn, fordi jeg hørte opposisjonen etter
                  min redegjørelse si at den var for svak når det gjaldt nye tiltak. Derfor tenkte
                  jeg at jeg skulle ha et åpent sinn, lytte til hva opposisjonen hadde av forslag
                  til tiltak og se om det er noen av dem vi bør gjennomføre. Jeg er blitt skuffet.
                  Jeg har hørt masse kritikk her og der av hva Regjeringen står for, og framfor alt
                  for at vi gjør altfor lite, men jeg har ikke hørt et eneste konstruktivt forslag
                  fra opposisjonen om hva vi isteden skulle gjøre, og hva mer vi skulle gjøre. Det
                  nærmeste vi kommer et forslag, er at vi skulle slette kvoter i det internasjonale
                  kvotesystemet, som Skovholt Gitmark var inne på. Det er et forslag som har mye
                  godt ved seg, men som ingen av opposisjonspartiene noensinne har innarbeidet i
                  sine budsjetter. Kanskje det er fordi det koster så mye penger, med veldig liten
                  klimaeffekt, at opposisjonspartiene selv ikke synes dette var et forslag det var
                  nødvendig å fremme? 

Så kom Solvik-Olsen med ett forslag i en lang liste av tiltak som jo drastisk
                  ville øke de norske utslippene, og som derfor helt ville underminere det
                  klimaforliket som de andre partiene har inngått. Men innimellom dette kom han med
                  ett konstruktivt, fornuftig forslag, og det er at det trengs mye mer av en
                  nasjonal vindkraftplan i Norge. Hans eget hjemfylke, Rogaland, har her vært
                  pionerer. De har laget en vindkraftplan for Rogaland. Jeg vet at Sør-Trøndelag er
                  nær ved å lage det samme. Jeg tror andre fylker også trenger å lage dette, slik at
                  vi kan få avklart overalt hva som er de rette plasseringene av framtidige
                  vindkraftanlegg. Det samme arbeidet trenger vi offshore. 

For øvrig har jeg bare hørt kritikk, ikke noen nye forslag. Jeg må derfor bare si:
                  Jeg gleder meg til valgkampen. For nå har det vært tre år og åtte måneder hvor
                  opposisjonen har vært helt fri til i hver eneste debatt å sammenlikne Regjeringen
                  med Jesus Kristus, finne ut at vi også er syndefulle og i dette bildet ikke helt
                  lever opp til forventningene. Nå er tiden kommet til at vi overfor opinionen kan
                  begynne å sammenlikne to politiske alternativer i Norge – ikke bare Regjeringen
                  opp mot de ideelle fordringer, men to alternativer av mennesker av kjøtt og blod.
                  Høyres landsmøte var i så måte klargjørende. I de neste fire månedene må vi
                  tillate oss at vi sammenligner alternativer overfor velgerne. Høyre bendte seg
                  bakover for å kunne samarbeide, ikke med Venstre og Kristelig Folkeparti, men for
                  å kunne innlede et samarbeid med Fremskrittspartiet. Det er dermed veldig klart at
                  velgerne i september står overfor et rød-grønt alternativ, som har gjort mye i
                  miljøpolitikken og skal gjøre mye mer, og et blå-grått alternativ, hvor
                  miljøpolitikk er et fremmedord. 

La meg ta noen punkter. På Høyres landsmøte var klima og miljø et fremmedord. Det
                  fantes ikke engasjement i saken. Hvis et parti som ikke er engasjert i
                  klimaspørsmålet på den viktigste begivenheten partiet selv har, nemlig landsmøtet,
                  skal samarbeide med et parti som benekter at klimaendringer eksisterer, er det
                  ikke godt å vite hva slags politikk som skal komme ut av det. 

Solvik-Olsen sa da Al Gore fikk fredsprisen, at dette bare ville glede
                  miljøhysterikerne i SV. Partiets egen nestleder sier at man skal vinne stemmer på
                  å benekte klimaendringer. Man kan ikke både komme med forslag til hvordan man
                  bekjemper klimaendring og vinne stemmer på at man skal benekte klimaendring. Så i
                  klimapolitikken har vi et rød-grønt alternativ mot et blå-grått, som vil sette det
                  kraftig tilbake. 

Høyre sa at man ville utrede atomkraft på sitt landsmøte – igjen en tilpasning til
                  Fremskrittspartiet. Fremskrittspartiet har i alle fall vært så modige at noen av
                  dets representanter har fortalt oss hvor vi skal kunne ha atomkraft i Norge. Tord
                  Lien har foreslått at det skal kunne være i Orkanger eller i Skogn. Det er den
                  typen konkrete forslag vi trenger, for hvis man får klargjort hvor
                  atomkraftverkene skal være, er det i alle fall mulig for velgerne å ta stilling
                  til om de ønsker dette når man kommer til valgdagen. De amerikanske og svenske
                  erfaringene tilsier at det er simpelthen umulig å få bygd nye atomkraftverk andre
                  steder enn der det eksisterer et fra før, simpelthen fordi ingen vil ha et
                  atomkraftverk på sitt hjemsted. 

Så har vi et alternativ, det rød-grønne, der to av partiene har sagt et klart nei
                  til oljeboring i Lofoten og Vesterålen. Det tredje partiet har sagt at man skal
                  grundig gå gjennom materialet på dette området før man tar endelig stilling. Det
                  er altså et alternativ vi grundig vil gå inn på – ikke 

om


                  vi skal ha oljeboring, det er alle enige om, men 

hvor

 vi
                  skal ha oljeboring – som står opp mot et alternativ fra Høyre og
                  Fremskrittspartiet, som åpenbart vil ha mest mulig oljeboring også i de mest
                  sårbare områdene så fort som mulig. Dette dreier seg ikke bare om klima, men også
                  om sjøfugl, fisk, turisme og mange andre ting. 

La meg til slutt nevne vern, som er veldig viktig også i klimasammenheng. Mens den
                  rød-grønne regjeringen nå har lagt fram en naturmangfoldslov, vi har fått vernet
                  Oslomarka, står det opp mot et alternativ som aktivt motarbeider vern, nesten
                  alltid for Fremskrittspartiets vedkommende, og et Høyre som i og for seg ofte har
                  vært for vern, men som nå sier at man skal åpne for vasskraftutbygging i områder
                  som er vernet. 

 Det blir replikkordskifte. 

 Statsrådens innlegg viser vanskeligheten med å diskutere miljødebatt saklig.
                  Statsråden lytter på det han vil, og ignorerer det han ikke synes er interessant. 

I mitt innlegg tok jeg opp grønne sertifikater. Poenget med småkraft er at det er
                  et konkret tiltak som vil endre Regjeringens politikk. Jeg tok opp
                  teknologinøytrale støtteordninger for fornybar energi, og inkluderte
                  enøkindustrien. Det vil endre Regjeringens politikk. Jeg ville nevnt bruk av
                  skattestimulans for å få private husholdninger til å investere i enøktiltak. Det
                  vil endre Regjeringens politikk. Jeg har tidligere tatt opp Albedo Techs
                  biomembran med Regjeringen, der en ikke ønsker å gjøre et aktivt grep utover å
                  henvise til Forskningsrådet. Det er et aktivt grep. Jeg tok opp
                  CO

2

-rammebetingelser som ville forbedre infrastrukturutbygging, som
                  ville gjort at andre aktører, f.eks. kullkraftprosjektet på Husnes,
                  kullkraftprosjektet på Haugalandet og gasskraftprosjektet til Industrikraft Møre,
                  kunne vært med på dette. 

Klarte ikke statsråden å få med seg det? Er det dialekten til undertegnede som er
                  problemet til statsråden? 

 Det er de totale innbyrdes selvmotsigelsene i representanten Solvik-Olsens innlegg
                  som er problemet. Det ville ikke hjulpet om han snakket riksmål fra aller beste
                  vestkant. Det ville vært like forvirret. 

For eksempel starter representanten Solvik-Olsen med å si at han er for
                  teknologinøytrale støtteordninger, for deretter i detalj å gå inn på hvilke
                  teknologier han personlig har tiltro til, hvilke teknologier vi bør satse på, og
                  hvilke teknologier vi ikke bør satse på. I spørretimen forrige uke gikk
                  representanten så langt at han mente at jeg burde gripe direkte inn i en enkeltsak
                  for å gi støtte til en helt spesifikk teknologi. Ja, det er en teknologi jeg har
                  betydelig tro på, men han mener det teknologinøytrale skal fravikes ved første og
                  beste anledning når det passer representanten selv. Denne typen selvmotsigelser
                  kan man ikke bygge noen politikk på! 

 La meg bare først slå fast at det var et betydelig miljøengasjement på Høyres
                  landsmøte, men jeg registrerte aldri at statsråden var til stede! 

Vi slo også fast at klimatiltak og togradersmålet ikke står i motsetning til en
                  videreutvikling av norsk petroleumsnæring. Der er det åpenbart at statsråden
                  betviler både Det internasjonale energibyrået, Stern-rapporten og FNs klimapanel
                  når de trekker fram viktigheten av også norsk olje og gass framover. 

La meg vende tilbake til oljesand, fordi statsråden viser så entydig at det er
                  stor forskjell mellom hans egen retorikk og hva Regjeringen faktisk gjør.
                  Statsråden går så langt som at han hyller dem som har tenkt å stemme nei på
                  generalforsamlingen til StatoilHydro. Hvorfor tar ikke heller statsråden en prat
                  med sin egen kollega, Terje Riis-Johansen, og får staten til å stemme nei til
                  StatoilHydros engasjement i oljesand i Canada? 

 Det er betydelige prinsipielle problemer knyttet til statens rolle som eier hvis
                  staten skal gå inn i enkeltdisposisjoner i de selskapene som staten eier. Det er
                  grunnen til at det har vært en lang tradisjon i Norge for ikke å gjøre det. Det
                  kan hende at tiden er kommet for å diskutere den tradisjonen, men et bredt
                  flertall i Stortinget har stått på det. 

Så har jeg i tillegg til det gitt klart uttrykk for det som jeg tror nær sagt
                  samtlige miljøvernministre i verden ville mene, at dette er meget tvilsomme
                  prosjekter med store lokale forurensingsproblemer og enda mer med vesentlige
                  internasjonale problemer. Det må være mulig både å holde på noen grunnleggende
                  prinsipper om styring og å lufte veldig klare miljømessige prinsipper. 

Så må jeg bare si at jeg har den tiltro til norsk presse at når ingen medier
                  klarte å få med seg miljøengasjementet på Høyres landsmøte, skyldtes det at det
                  var svært fraværende. Det jeg hørte engasjement for, var toppskatten og liknende
                  spørsmål. Det er lov å diskutere dem også, men det var der engasjementet i Høyres
                  landsmøte lå. Det var samferdsel, skole og skatt – vi hørte ingen ting om miljø.
               

 I likhet med statsråden gleder jeg meg til valgkampen, men jeg har tenkt å
                  reservere skolevalginnleggene for et annet sted enn stortingssalen. 

Statsråden etterlyste konkrete forslag fra opposisjonen. Han skal få ett meget
                  konkret forslag fra meg, og det er at han følger opp sin egen tale til SVs
                  landsmøte, der han nettopp gjorde en avveining mellom hensynet til prinsippet for
                  eierstyring og hensynet til miljøet når det gjelder oljesandprosjektet i Canada.
                  Han sa: 

«Vi må styre Statoil mer. Jeg vet at det er kontroversielt, og vi har en lang
                     tradisjon på at man ikke har blandet seg inn i forretningsmessige beslutninger.
                     Jeg mener vi er nødt til å se på dette en gang til. Det er ikke akseptabelt at
                     et nesten helt statlig eid selskap ser sin framtid i oljesand i Canada, og at
                     et så statlig tungt selskap bruker så lite av sine ressurser på å snu over til
                     de nye fornybare energikildene.» 

Statsråden har nå på selskapets generalforsamling, som eier, en anledning til å
                  gjøre det han sa på SVs landsmøte. Vil han sørge for at ord blir handling, eller
                  er det slik at de interne selvmotsigelsene er vel så store i SV som de er i andre
                  partier? 

 Jeg syns det er interessant at Kristelig Folkeparti, som meg bekjent aldri
                  tidligere har stått for det som jeg la fram på SVs landsmøte, nå også har begynt å
                  reflektere rundt det samme, nemlig at det kan være grunn for staten til å vurdere
                  på hvilken måte man skal gå inn og styre i selskaper man er inne i. Vi har en lang
                  tradisjon, som det har vært tverrpolitisk enighet om i Stortinget, for ikke å
                  drive den typen styring i enkeltsaker. Men tiden er kommet for å reflektere rundt
                  det, og for å finne ut om man kanskje skal finne måter å håndtere dette på i
                  framtiden som er annerledes enn de har vært til nå. Men dette er et av de
                  spørsmålene vi får rik anledning til å diskutere i valgkampen, og jeg har gjort
                  veldig klart et synspunkt når det gjelder oljesandprosjektet i Canada, som jeg
                  tror deles av nesten alle miljøengasjerte. 

La meg også til slutt si at nå er det fire måneder igjen til valget. Regjeringen
                  har svart saklig på spørsmål punkt etter punkt i tre år og åtte måneder. Vi la
                  fram en saklig redegjørelse, men nå er det også på tide, de siste fire månedene,
                  at velgerne tydelig får se de to alternativene opp mot hverandre: det rød-grønne
                  miljøalternativet versus det blå-grå antimiljøalternativet. 

 Statsråden framstår som regjerende norsk mester i dobbeltkommunikasjon. Han er
                  sterkt kritisk til oljesandplanene til Statoil, men vil ikke gjøre noe for å
                  stoppe dem. Han er veldig begeistret for havmøller og fornybar energi-produksjon,
                  men Norge har et av de dårligste støttesystemene i Europa, slik at prosjekter
                  reiser utenlands. Han vil ha ned utslippene av klimagass i Norge, men fremmer
                  jevnlig forslag som vil øke dem, bl.a. Goliat-utbyggingen. 

Det er feil som statsråden sier, at det gjennom den debatten som har vært i dag,
                  ikke har kommet fram forslag som kan kutte klimagassutslippene i Norge. Venstre
                  skal legge fram en lang liste med slike tiltak som vi tidligere har presentert for
                  Regjeringen, men ikke fått den med på, og noen nye tiltak. Mange av dem er jeg
                  også overbevist om at vi vil få Kristelig Folkeparti og Høyre med på. Er
                  Regjeringen beredt til å gå i gang med et klimaforlik II-opplegg nå, dersom de får
                  presentert en slik liste fra avtalepartnerne? 

 Dette var en redegjørelse om hvordan Regjeringen – jeg vil si punkt for punkt –
                  gjennomfører det klimaforliket som et bredt stortingsflertall har gått inn for. På
                  de aller fleste punkter gjennomføres det 100 pst. eller 110 pst. Så er det noen
                  punkter der vi er kommet litt kortere enn vi skulle ønske. Dette har jeg lagt
                  åpent fram, og så kan folk bedømme det, men jeg tror den overordnede konklusjonen
                  blir at Regjeringen har kommet veldig langt med å gjennomføre det som vi i
                  fellesskap skulle ønske. Så må vi nå se framover, for jeg tror Kvassheim og jeg
                  blir enige på et øyeblikk om at dette er ikke nok, vi trenger nye og langt
                  sterkere tiltak. Alle partiene bør legge fram det i valgkampen, slik at velgerne
                  får en sjanse til å vite hva partiene vil gjøre i neste fireårsperiode. Arbeidet
                  med Klimakur 2020 gir et vitenskapelig grunnlag hvor vi får alt materiale på
                  bordet og får en god og statlig beslutning i 2010. Det er altså ikke Klimakur
                  2020, som det ble sagt her, det er Klimakur 2009 – altså de tiltakene man høsten
                  2009 mener er riktige for perioden fram til 2020. 

 Det er en utfordring å realitetsorientere debatten. Jørgen Randers, leder for
                  Lavutslippsutvalget, har sagt det motsatte av det som Erik Solheim sier her,
                  nemlig at Regjeringen ikke innfrir klimaforliket punkt for punkt, men den debatten
                  kan vi la ligge. 

Statsråden mente at Fremskrittspartiet har en selvmotsigende politikk.
                  Fremskrittspartiet vil ha teknologinøytrale støtteordninger for fornybar energi –
                  kommersielle prosjekt. Det at vi sier at det sannsynligvis blir realisert mer
                  vannkraft enn vindkraft, betyr ikke at Fremskrittspartiet foretrekker det, men det
                  er bare en konsekvens av hvordan markedet fungerer og hva kostnadene er. 

Derimot sier man at innenfor FoU må man velge prosjekt, fordi man har ikke en
                  generell støtteordning som sier at alle som kommer opp med et prosjekt, skal få
                  det. Det er ingen inkonsekvens i dette. Klarer ikke statsråden å forstå at det
                  faktisk går an å ha en kommersiell tilnærming der alle teknologier behandles likt
                  på grønne sertifikat, og samtidig si at innenfor FoU skal man ha enkelte
                  satsingsområder. Jeg vil minne om at statsråden selv har satt i gang
                     CO

2

-prosjekt uten å konferere med fagfolk. Han har sagt at han vil
                  satse på havvindmøller, men det er altså galt å si at han vil satse på …
                  (presidenten avbryter). 

 Forskjellen er jo at denne regjeringen sier veldig tydelig at på en del områder må
                  man gå ut i et aktivt samarbeid med næringslivet for å fremme bestemte
                  teknologier. Jeg mener at hele ideen om karbonfangst og -lagring er et slikt
                  eksempel. Staten tar den altoverveiende delen av kostnadene i et samarbeid med
                  norsk industri. Man kan tenke seg tilsvarende satsinger på et annet område. Jeg
                  tror at framtiden kan vise at havvindmøller er et slikt område, hvor vi kan
                  kombinere kompetansen som er bygd opp gjennom oljeindustrien, som vi har på et
                  vidt spekter innen maritim sektor i Norge – med vindmølleteknologi og få et stort
                  satsingsområde. Men dette krever en aktiv industripolitikk og et sterkt statlig
                  engasjement. 

Det jeg hørte av Solvik-Olsen som ikke henger på greip, er det konstante at man
                  skal være teknologinøytral, og at alle skal få like mye støtte, men samtidig
                  fraviker han dette prinsippet hver gang det dukker opp en enkeltsak hvor
                  Solvik-Olsen tror han kan vinne velgere. 

La meg bare til slutt si at når det gjelder grønne sertifikater, er det et punkt
                  vi også beklager. Vi skulle veldig gjerne ha kommet lenger på det punktet. Det
                  burde ha skjedd før. Vi har ikke fått til de samtalene med svenskene som vi skulle
                  ønske, men olje- og energiministeren skal levere dette innen 1. oktober. 

 Presidenten vil påpeke at «henge på greip» ikke er et parlamentarisk uttrykk. 

Replikkordskiftet er dermed over. 

 Miljøvernministeren brukte i sin redegjørelse mye tid på det store bildet. Det er
                  viktig fordi vår innsats, virkemidlene vi tar i bruk og ressursene vi setter inn,
                  er avhengig av at vi har en riktig forståelse av hva det er vi står overfor. 

Det begynner å bli et mantra nå, men vi må ikke slutte å si det allikevel:
                  Klimaendringene truer vår sikkerhet og vår velferd på en mye mer fundamental måte
                  enn terrortrusselen eller en finanskrise noen gang kan gjøre. Vi vet alt om
                  ekstremvær, flom og tørke, men vi vet kanskje ikke i hvor stor grad dette allerede
                  skjer. Det er flere mennesker på flukt fra klimaendringer enn fra krig og væpnede
                  konflikter. 

Jeg vil si litt om biomangfold, siden Stortinget nå har en stor lov til
                  behandling. Tradisjonelt har det jo vært overbeskatning og beslaglegging av
                  leveområder som har vært en direkte trussel for artene våre. Nå sier FN at 20–30
                  pst. av verdens arter er indirekte truet som følge av klimaendringer. Det betyr at
                  økosystemer vil kollapse. Det betyr at naturen vil begynne å oppføre seg på en
                  annen måte enn det vi er vant til. Det er klart at det er alvorlig i seg selv, men
                  det mangler fortsatt en forståelse av hvor store økonomiske og menneskelige
                  kostnader det vil føre med seg. I et slikt bilde er det klart at dommen alltid vil
                  være at vi gjør for lite. Vi kommer aldri til å komme dit at vi kan si at vi har
                  gjort nok. Men det skal sies at det har skjedd mye på veldig kort tid. Det er
                  sikkert mange som har den samme opplevelsen av høsten 2006 som meg. Da oppstod det
                  en om ikke hellig, så i hvert fall veldig kraftfull treenighet mellom Al Gore, FNs
                  klimapanel og været. Det snudde den internasjonale dagsordenen, og det snudde også
                  dagsordenen her hjemme. Forståelsen ble en annen. Klima ble et gyldig og tungt
                  argument i enhver politisk diskusjon. Slik har det ikke alltid vært – for å
                  uttrykke meg noe forsiktig. 

Det er ikke bare med forståelsen det går framover. Det går også framover med
                  virkemidlene og med løsningene. Veitrafikken, sa ministeren, er en av våre største
                  utfordringer. Den utgjør 25 pst. av utslippene våre. Vi kan ikke rense hver eneste
                  bil. 

De siste dagene har jeg brukt til å være med på Viking Rally, et billøp fra Oslo
                  til Stavanger med nullutslippsbiler. Det markerte åpningen av hydrogenveien, som
                  betyr at man nå kan kjøre på hydrogen fra Oslo til Stavanger. Det er viktig. Det
                  er et stykke til vi er der at vi kan masseprodusere den type biler. Men før man
                  kan masseprodusere, må man vite at teknologien fungerer. Man må få noen biler ut
                  på veiene. Man er nødt til å teste teknologien. Det krever infrastruktur. Derfor
                  vekker det norske HyNor-prosjektet internasjonal oppsikt. For eksempel har Mazda
                  nå kommet med flere av sine biler for å teste dem ut på vår hydrogenvei. 

Det er klart at det er ildsjeler som har drevet fram dette prosjektet, men
                  politisk støtte har også vært viktig. Den hydrogenstasjonen som åpnet nå på mandag
                  på Økern i Oslo, hadde det ikke blitt noe av uten de pengene som kom gjennom
                  revidert sist. Så klarte laget fra Arbeiderpartiet dessverre ikke å vinne Viking
                  Rally, men vi er veldig fornøyd med at vi klarte å slå Henning Solberg. Nå gikk
                  mye av løpet på idealtid, så jeg tror det er en del av forklaringen. Men den
                  viktigste opplevelsen var egentlig den absurde følelsen jeg fikk da vi etter tre
                  dager i en hydrogenbil med null utslipp, skulle sette oss inn i en vanlig
                  bensinbil og vite at det var helt unødvendig. Vi vet hvordan vi skal gjøre det
                  annerledes. Utviklingen går mye fortere enn det vi kanskje tror. Jeg er ganske
                  sikker på at det ikke vil gå mange tiår før vi alle tenker at det egentlig var
                  ganske absurd at vi hadde en hel bilpark gående på fossilt drivstoff. 

Havvind er et annet satsingsområde som kan bidra til enorme utslippsreduksjoner,
                  ikke bare i Norge. Nesten alle har latt seg fascinere og begeistre av det
                  potensialet som ligger her. De fleste av oss er heldigvis mer utålmodige enn
                  representanten Solvik-Olsen. Det er klart at dette er et nitidig arbeid. Det er
                  store teknologiske utfordringer. Det jobbes med å få lovverk på plass. Men nå
                  settes altså den første fullskala havvindmølle opp utenfor Karmøy. Rotorbladene
                  monteres i dag, mens vi sitter her, hvis jeg har forstått det riktig. Det kan
                  markere starten på et nytt energieventyr. 

Ren kraft blir mer og mer verdt, med stigende karbonpriser, og ikke minst vil
                  ambisjonsnivået i EUs fornybardirektiv bidra til det. Det er klart at Norge vil
                  bli omfattet av det direktivet. 

Desember og København blir helt avgjørende for det globale klimaarbeidet. Jeg er
                  selv forsiktig optimist. USAs rolle blir selvfølgelig avgjørende. Alle har sagt at
                  det vil ta tid med USA. Alle har sagt at de ikke kommer til å være klare til
                  København. Kanskje er de ikke det, men Obama har overrasket stort med tempoet i
                  sitt klimaarbeid. USA spiller allerede en fundamentalt annen rolle enn det de har
                  gjort til nå. Så er Norge også viktig. Det norske finansieringsforslaget ble tatt
                  veldig godt imot i Poznan. Det diskuteres seriøst. Det er et viktig bidrag til å
                  få tekst på bordet og faktisk diskutere noe konkret. 

Den største utfordringen i disse forhandlingene handler om den grunnleggende
                  mistilliten mellom nord og sør. Igjen er det klart at USAs holdning til dette er
                  viktig. Men det norske regnskogprosjektet er i ferd med å bli det vi vil at det
                  skal være. Først og fremst handler det om store utslippsreduksjoner, men like
                  viktig mener jeg det er at dette er et prosjekt som bygger tillit og viser
                  betalingsvilje, for vi er faktisk nødt til å betale. Jeg mener at
                  regnskogsatsingen definitivt er det viktigste som har kommet ut av klimaforliket. 

Da klimaforliket ble inngått, var det tverrpolitisk enighet om at det var en
                  start, at det måtte jobbes videre både med mål og med virkemidler. Det sa alle.
                  Klimaforliket skulle ikke være en sovepute. Derfor har vi lagt opp til
                  evalueringer underveis. Det vil komme ny kunnskap – det vet vi allerede – som gjør
                  at vi vil måtte revidere målene våre. Vi vet f.eks. at FNs klimapanel nå jobber
                  med en ny rapport som antakelig vil komme med enda mer skremmende scenarioer enn
                  det vi har sett til nå, der man bl.a. skal kalkulere inn virkningen av
                  selvforsterkende effekter. Det har man ikke gjort til nå. Med Klimakur og den
                  jobben som SFT nå gjør, får vi en helt ny vurdering av virkemidlene – hvor
                  effektive de er, og hvor mye de vil koste. De har frist til 1. november. Det vil
                  gi et nytt storting et veldig godt utgangspunkt for å bygge videre på
                  klimaforliket. 

Det pågår en veldig viktig diskusjon som handler om balansen mellom tiltak hjemme
                  og ute. Det er klart at vi trenger markedsbaserte virkemidler. Kvoter som
                  virkemiddel er fantastisk for å finne og kanalisere penger inn i de billigste
                  prosjektene. Det er nødvendig, for vi skal ha store kutt raskt. Men i disse
                  finanskrisetider er det mange som har snakket om at markedet ikke klarer å ordne
                  alt. Markedet har aldri håndtert innovasjon spesielt godt. Det er ingen nyhet. Det
                  er selvfølgelig nøyaktig av samme grunn som at det er så bra for å sørge for
                  kostnadseffektivitet. For teknologiutvikling er ikke billig – det er tvert imot
                  veldig dyrt. 

CCS-prosjektet er et veldig godt eksempel, synes jeg, på et
                  teknologiutviklingsprosjekt, et nasjonalt tiltak, som skjer utenfor rammen av de
                  markedsbaserte virkemidlene. Vi trenger begge deler. 

Så er det sånn at begrunnelsen for å gjøre nasjonale tiltak veldig ofte handler om
                  å feie for egen dør og om moral. Høy moral er fint, men jeg er ikke så veldig
                  opptatt av det – det siste ble kanskje litt dårlig formulert, president. Men dette
                  handler i stor grad om vår egen næringsutvikling, om å gi oss selv incentiver,
                  motivasjon for å utvikle den teknologien som faktisk overlever i et globalt marked
                  hvor karbonprisen stiger og de klimavennlige løsningene blir stadig mer
                  etterspurt. 

Så trengs det politisk brytning, diskusjon, for å få fram de gode løsningene og
                  for å klare å holde interesse og fokus oppe. Det verste som kan skje på et
                  politisk område, er at man drukner i en myr av velvilje, at alle er 

for

, alle synes det er fint – og alle er totalt
                  uinteresserte. Sånn sett kan man jo si at Fremskrittspartiet spiller en slags
                  rolle. 

 Ren luft, rent hav og en natur i balanse er blant menneskenes grunnleggende
                  fellesgoder. Vi kan ikke overlate til markedet og den frie konkurransen å ta vare
                  på disse fellesgodene. Klimaproblemene er vår tids største miljøutfordring.
                  Samtidig er miljøproblemer knyttet til kampen mot fattigdom. Jeg tar som en
                  selvfølge at det i Norge i dag ikke finnes politiske partier som fremdeles ikke
                  tror at klimaforandringene for det meste er menneskeskapte. 

Det som er bekymringsfullt, er at klimaproblemene lett blir en ikke-sak i disse
                  finanskrisetider, og det er lett å forstå at mange mennesker har nok med å greie
                  sin egen hverdag og slett ikke har ressurser igjen til å tenke klimaproblemer og
                  klimatiltak. 

Jeg er helt enig med statsråd Erik Solheim i at innsettelsen av president Obama
                  allerede har gitt USA en helt ny giv i amerikansk klimapolitikk. Framtiden vil
                  tilsi at vi så absolutt trenger USA med på laget, og møtet i København mot jul vil
                  forhåpentligvis gi gode ambisiøse avtaler. 

De globale klimaendringene får større og mer dramatiske utslag i Arktis enn andre
                  steder, og det går ikke an å bortforklare at gjennomsnittstemperaturen der har økt
                  dobbelt så mye som i resten av verden de siste ti årene. Det sier seg selv at
                  konsekvensene vil forverre seg hvis utslippene av klimagasser ikke reduseres
                  dramatisk. Men – det haster. 

Norge skal fram til 2020 kutte de globale utslippene av klimagasser tilsvarende 30
                  pst. av Norges utslipp i 1990, og i 2030 har vi som mål å være karbonnøytrale.
                  Dette er ambisiøse mål. Alle partier, utenom Fremskrittspartiet, har forpliktet
                  seg, og denne regjeringen mener at Norge skal nå målsettingene i klimaforliket. 

Som vi vet, er det mange tiltak som er aktuelle. Om det skal brukes mange
                  forskjellige løsninger eller om det skal brukes noen få, ja det strides aktørene
                  om. Det som alle kan være enige om, er nødvendigheten av produksjon av fornybar
                  energi. Den kan, sammen med energieffektivisering, redusere bruken av fossilt
                  brensel. Men det er bare å erkjenne at fossile energikilder allikevel vil spille
                  en stor rolle i verdens energiforsyning i mange, mange år framover. Det betyr
                  dessverre at vi i mange år framover også vil ha CO

2

-utslipp. 

Vi må ha større fokus på reduksjonstiltak mot det som vi kaller punktutslipp. Det
                  finner vi i industrien på fastlandet og ikke minst ved energiproduksjon på
                  oljeplattformene. 

Industrien i Norge er viktig. Derfor er det en god sak at Enova har gitt tilskudd
                  på 175 mill. kr til Finnfjord smelteverk til miljøtiltak. Denne bedriften har et
                  miljøprosjekt som, når begge fasene er gjennomført, kan tilbakeføre over 300 GWh
                  og være CO

2

-fri. Det tilsvarer et to tredjedels Alta-kraftverk. Sånn
                  skal det gjøres – dyktige folk og en handlekraftig regjering. Potensialet i
                  industrien er stort. 

Men den norske industrien har gjort et godt miljøarbeid i sine bedrifter i mange
                  år. Den første klimaavtalen ble faktisk inngått i 1997 med daværende
                  miljøvernminister Thorbjørn Berntsen. Det resulterte i at de spesifikke
                  klimagassutslippene fra aluminiumsindustrien ble redusert med 62 pst. 

Når det gjelder utslippene på sokkelen, er det viktig at den forurensende
                  energiproduksjonen på plattformene blir erstattet med miljøvennlig kraftforsyning
                  fra land. Dette må være et krav ved nye installasjoner, der kraft er tilgjengelig.
                  Tilgjengeligheten må økes langs hele Kyst-Norge. 

Jeg er glad for denne regjeringens satsing på å utvikle havvindmøller, noe som er
                  en del av klimaforliket, og at vi får en lovproposisjon i løpet av våren/sommeren.
               

 De talere som heretter får ordet, har en taletid på inntil 3 minutter. 

 I min tid i Stortinget har jeg vært med i en del klimadebatter. Denne har jeg
                  lyttet til, og det har som vanlig vært en litt sånn humoristisk, koselig, hyggelig
                  debatt med massevis av store ord som de fleste ikke mener noe som helst med. Det
                  er i hvert fall det tidligere erfaringer viser. 

Jeg husker en debatt i 1989, og jeg minnes hva de ulike partier den gang hadde av
                  målsettinger. Arbeiderpartiregjeringens mål i 1989 var å redusere veksten i
                     CO

2

-utslipp slik at de ble stabilisert i løpet av 1990-årene og
                  senest i år 2000. Regjeringen regnet med at utslippene kunne reduseres etter det.
                  Høyre hadde som mål at CO

2

-utslippene skulle stabiliseres på 1989-nivå
                  innen år 2000. Arbeiderpartiet støttet dette målet i innstillingen. Senterpartiet
                  satte som mål å halvere utslippet av CO

2 

innen år 2000. SV hadde som
                  mål å halvere utslippet av CO

2 

 innen år 2025, så de har fremdeles lite
                  grann tid igjen, men det burde jo vært lavere enn det var i 1990, og det har vokst
                  hele tiden siden 1990. Kristelig Folkeparti hadde som mål å stabilisere forbruket
                  av fossilt brensel innen 1995. Venstre var heldige, de var ikke i Stortinget, men
                  kjenner jeg dem rett, hadde også Venstre hatt dramatisk høye mål. 

Disse partiene har hatt flertall i Stortinget i samtlige år siden 1989.
                  Utviklingen har vist en enorm forskjell mellom målsetting og mangel på konkrete
                  tiltak og navngiving av tiltakene. Også denne debatten har vært store ord om store
                  tiltak og «grep», som Tore Nordtun kalte det, om at store og betydningsfulle
                  «grep» må gjøres nasjonalt, men å si hva som skal gjøres, konkret, er det i
                  realiteten kun Ketil Solvik-Olsen som har gjort. 

Det skulle vært interessant å høre forklaringene fra Arbeiderpartiet, Høyre,
                  Senterpartiet, Sosialistisk Venstreparti og Kristelig Folkeparti på hvorfor de
                  ikke har vært i nærheten av å føre en politikk som kunne medført de målsettingene
                  de i gamle dager hadde. Veksten i CO

2

-utslipp har vært jevn på tross av
                  at flere mente at vi skulle ha nådd målene om stopp og delvis nedgang i år 2000,
                  som nå er ni år siden. Når disse partiene har hatt flertall, hvorfor er de ikke
                  nådd, og hvorfor i all verden skal vi tro på det disse partiene har sagt i dag?
               

 Jeg er glad for å være gul – ikke rød, ikke grønn, ikke blå, ikke grå – jeg er
                  glad for å være gul! 

Innlegget til statsråd Solheim viser med tydelighet at vi har en statsråd som er
                  50 pst. statsråd. For det kan ikke være noen annen årsak til at statsråden ikke
                  har fått med seg alle de representantforslag som er blitt fremmet for å få ned
                  klimagassutslippene de siste årene. La meg bare minne statsråden på noen. 

I komiteen har vi nå et forslag om en masterplan for reduksjon av
                  klimagassutslipp. Det skal behandles 9. juni dette år. Vi har en sak som går på å
                  innføre en miljøbilpremie på 25 000 kr til nye biler, et forslag som svenskene har
                  hatt god suksess med. Det skal behandles 9. juni dette år. Vi har fremmet forslag
                  om en helhetlig gjennomgang av avfallspolitikken vår, som hele avfallsbransjen
                  ønsket. Nei, sier Regjeringen, men i morgen får vi vite hva Regjeringen vil med
                  deponiforbudet som skal innføres om seks uker. Seks uker skal bransjen få til
                  omlegging som følge av deponiforbudet. Vi har fremmet forslag om plastposeforbud.
                  Vi har fremmet forslag om glødepærer. Det har vært fra ja til nei til nei til ja,
                  men jeg er glad for at statsråden i alle fall nå lytter og noterer hvilke forslag
                  vi har fremmet. 

I replikkordskiftet mellom statsråden og Høybråten, der Høybråten utfordret
                  statsråden på om han vil være med og arbeide for at Regjeringen trekker
                  StatoilHydro ut av oljesandprosjektet på generalforsamlingen, svarte statsråden at
                  dette blir det rikelig anledning til å diskutere i valgkampen. Generalforsamlingen
                  er 19. mai. Den er altså ikke om fire måneder, den er 19. mai, og det er da
                  Regjeringen må bruke eiermakten. 

Så synes statsråden det er spennende at Kristelig Folkeparti kommer med slike
                  forslag. Kristelig Folkeparti, med undertegnede, utfordret både olje- og
                  energiministeren og miljøvernministeren på dette i oktober 2007. Statsråden kom
                  med ett konkret løfte, om at 1. oktober skulle olje- og energiministeren levere
                  grønne sertifikater. Men hva leveres? Er det rammeverket? Er det en avtale? Eller
                  er det et opplegg for grønne sertifikater? Det sier statsråden ingenting om, og
                  det forteller heller ikke historien noen ting om. Utfordringen er at vi trenger å
                  få grønne sertifikater på plass. Vi trenger å få opplegget på plass, og ikke
                  rammeavtalen, som er det som det ser ut til at vi får presentert 1. oktober. 

 La meg bare først kommentere det som ble sagt fra Kristelig Folkeparti. Det
                  forslaget om masterplan som er lagt fram, er for alle praktiske formål identisk
                  med vårt forslag om Klimakur, bortsett fra at vårt klimakurforslag er et forslag
                  som vil ha en grundig gjennomgang og underbygging gjennom vitenskapelige prosesser
                  og ved at alle instanser i det norske samfunnet er med på det – med andre ord et
                  langt bedre forslag. 

Forslaget om en stor skroting av norske biler ett eller to år før elbilen og
                  plug-in-hybridbilene kommer på markedet, for et land som ikke har egen
                  bilindustri, er et miljømessig dårlig forslag. Dette er et godt forslag
                  næringsøkonomisk og økonomisk i land som har en stor egen bilindustri, som
                  Tyskland, som de ønsker å premiere, men det er et veldig dårlig miljømessig
                  forslag ett eller to år før alle de bilene som vi raskt drar inn på markedet,
                  kommer. Det ville binde folk opp til de gale teknologiene nå framfor å vente et
                  par år. 

Så er jeg glad for Carl I. Hagens innlegg, for det gir oss endelig anledning til å
                  få de reelle motsetningene i norsk politikk opp. Det er riktig, som Carl I. Hagen
                  sier, at 1990-tallet, og spesielt Bush-perioden, var en tapt periode i
                  internasjonal politikk. Det er jo nettopp det Obama nå så uttrykkelig sier, at
                  ikke bare skal han komme på banen med nye tiltak, men han skal kompensere for åtte
                  år med feilslått Bush-politikk, som Fremskrittspartiet var enig i til punkt og
                  prikke. 

Vi var inne i en lang miljødvale, som jeg sa i min redegjørelse. Alle partier har
                  ansvar for det, men noen partier har mye mer ansvar for den miljødvalen enn andre.
                  Da den rød-grønne regjeringen kom, begynte vi å gå raskt framover. Carl I. Hagen
                  sa selv i 1997 – jeg har forberedt meg på disse debattene, for jeg gleder meg til
                  dem i valgkampen – at om 10–15 år vil frykten og hysteriet rundt drivhuseffekten
                  være et tilbakelagt stadium. Vi frykter det mye mer nå enn vi gjorde da Carl I.
                  Hagen sa dette. Al Gore er en «bløffmaker» og en «kristenfundamentalist», sa Per
                  Sandberg. Ikke vet jeg hvorfor «kristenfundamentalist» er et skjellsord – det er
                  ikke nødvendigvis det for meg, men det er åpenbart det for Fremskrittspartiet.
                  «Det eneste Al Gore gjør» – og Al Gore er den enkeltperson som mest av alle har
                  satt disse spørsmålene på en global dagsorden – «med sitt besøk er å glede
                  miljøhysterikerne i SV,» sa Ketil Solvik-Olsen. Og Per Sandberg har altså gang på
                  gang annonsert at han skal reise land og strand rundt, bygd for bygd, by for by i
                  Norge og vinne velgere på å være imot at klimatruslene eksisterer. Så ja, vi har
                  alle gjort for lite, men noen har aktivt jobbet for at vi skulle gjøre for lite i
                  den perioden, og fremst i den køen er Fremskrittspartiet, som løp etter Bush. Hver
                  gang Bush sa «hopp», sa Fremskrittspartiet: «Vi hopper.» 

 Presidenten vil påpeke at enkelte karakteristikker ikke er parlamentariske. 

 Det var som ventet fra Carl I. Hagen, da han nå tok ordet og latterliggjorde alle
                  partiene i denne salen som står bak klimaforliket – det var det han gjorde. Men
                  det er jo nettopp det som er beviset fra Carl I. Hagen, årsaken til at de ikke er
                  med i klimaforliket, for de sier nei til at det er menneskeskapte utfordringer vi
                  står overfor. Da må jeg spørre: Hvor er nå viljen fra Fremskrittspartiet til å
                  drive den viktigste politikken framover i tid, i neste stortingsperiode, når
                  Fremskrittspartiet nå egentlig stiller seg ettertrykkelig utenfor, etter innlegget
                  til Carl I. Hagen? 

Så sier Carl I. Hagen at det var så mange «store ord» på talerstolen. Jeg går ut
                  fra at han da sikter bl.a. til meg, som brukte mye av mitt innlegg på det
                  internasjonale perspektivet i denne saken. For å nevne noe som er helt konkret: Vi
                  har øremerket 300 mill. kr til forskning, vi har etablert Klima 21, vi har doblet
                  bevilgningene til Enova, nærmere 3 milliarder kr, vi har satt av penger til en
                  krisepakke, til en rekke miljøtiltak, vi har etablert 5 000 nye stasjoner for
                  elbiler, vi har lagt inn strengere bygningsforskrifter, vi lager nå et lovverk for
                  havstående vindmøller, vi har tidenes desidert største satsing på
                  CO

2

-håndtering og Mongstad-prosjektet. Er dette bare tomme ord? Det er
                  konkrete tiltak fra denne regjeringen bl.a. Nei, dette er tull, sier Carl I.
                  Hagen, det er ikke noe som fungerer i det hele tatt, dette er bare tull. Det sier
                  ettertrykkelig hvor Fremskrittspartiets ståsted i den internasjonale og nasjonale
                  klimadebatten er. 

Jeg må også gjøre en liten visitt til Fremskrittspartiets hovedtalsmann i denne
                  saken, Ketil Solvik-Olsen, som hadde en tirade om hvor dårlig det stod til med
                  absolutt alt. Men Ketil Solvik-Olsen sa ingenting om de store skattelettelsene
                  Fremskrittspartiet går inn for, og her skal de gå inn med en gigantisk
                  subsidiering over hele linjen. Jeg ønsker den debatten velkommen når vi får det
                  konkretisert i Stortinget. 

 Presidenten registrerer at det er en opphetet debatt her, og vil be
                  representantene unngå å bruke en del ord som kan oppfattes som uparlamentariske.
               

 En skal ikke bli overrasket over at enkelte blir opphetet når de blir avslørt som
                  å være bare pratmakere. Og det som Carl I. Hagen sa i sitt innlegg, handlet ikke
                  om å ta opp en vitenskapelig debatt, det handlet om å påpeke de andres løftebrudd.
                  Det burde representanten Nordtun og statsråden ha fått med seg. 

Jeg vil også be statsråden finne sitatet der han påstår at Per Sandberg sier at
                  Fremskrittspartiet skal bruke valgkampen til å benekte klimaendringer. Det er ikke
                  tilfellet. Det Per Sandberg har sagt i NRK, er at Fremskrittspartiet skal bruke
                  valgkampen til å profilere en annen klimapolitikk. Men den klimapolitikken er jo
                  den som er fremmet i Stortinget. Det at en journalist redaksjonelt har laget noe
                  om sin formening, er jo noe helt annet enn det som Per Sandberg sa. Finn
                  live-intervjuet med Per Sandberg og vis det til meg, så skal jeg tro statsråden,
                  men han tar feil. 

Så er det påstanden fra statsråden om Fremskrittspartiet og atomkraft.
                  Fremskrittspartiet som parti sier ikke at staten skal bygge kjernekraft. Dermed er
                  det helt meningsløst å påstå at Fremskrittspartiet skal ta stilling til hvor det
                  eventuelt skal bygges i Norge. Hvis statsråden hadde vært saklig, og vært
                  interessert i å forstå hva som faktisk diskuteres, ville han ha fått med seg at
                  det er forskning og utvikling, ressursbruk, vi er opptatt av når det gjelder
                  kjernekraft, ikke å bygge det i Norge. Det norske kraftmarkedet trenger ikke
                  kjernekraft. 

Så savner jeg litt rundt dette med internasjonale avtaler. Fremskrittspartiet
                  ønsker å få på plass en internasjonal avtale, men den må være bedre enn
                  Kyoto-avtalen, der kun 36 land har restriksjoner på sine utslipp og dermed bare
                  kan flytte sine utslipp til de 136 landene som har signert avtalen, men som ikke
                  har en eneste restriksjon. Og jeg frykter at statsrådens tilnærming i København –
                  men nå blir det ikke han som representerer oss der – det han ønsker, ville medført
                  at en fikk en kopi av Kyoto. Derfor mener Fremskrittspartiet at det er viktigere å
                  få til en bred avtale der USA og Kina er med, enn å få en mest mulig ambisiøs
                  avtale der ingen andre har råd til å følge med på det som SV tar seg råd til. Vi
                  må sørge for at vi får harmoniserte rammebetingelser, og ikke løser nasjonale
                  forpliktelser med å flytte. Det er en fordel for norsk skips- og luftfart hvis en
                  klarer å få et globalt rammeverk for utslipp fra de sektorene, men det er ikke i
                  vår industris interesse å få til en særnorsk greie på dette. 

Så vil jeg til slutt ta opp dette med at flere her prøver å bruke Obama til sin
                  fordel. Se på hva slags politikk Obama lanserer. Han vil ha sikker kjernekraft.
                  Det er statsråden imot. Han vil bygge gassrørledning fra Alaska ned til de 48
                  sammenhengende statene. Det er en politikk statsråden er imot. Han vil ha økt
                  utvinning av egen olje og gass. Og han vil kjempe for kvotehandel som sitt fremste
                  virkemiddel, som riktignok statsråden nå sier er en grunnmur i klimapolitikken,
                  men da SV stod alene, var de imot kvotehandel. Det er også verdt å merke seg at
                  Obama, akkurat som Fremskrittspartiet, snakker om energi og CO

2

, han
                  snakker ikke om klima. Han har tre hovedvirkemiddel som han skal satse på, og det
                  er utdanning, helse og energi, og der hans tilnærming til energi og klima som en
                  del av energispørsmålet, som er måten å tilnærme seg dette på hvis man skal løse
                  det, ikke er den tilnærmingen som vi har sett fra statsråden. 

 Det kunne vært artig å reflektere litt over hvor vi hadde vært i dag hadde vi ikke
                  satt oss ambisiøse mål i tidligere tider. I et historisk perspektiv kunne det vært
                  riktig og viktig å foreta en sånn faktisk analyse. Ja, selv om målene ble satt i
                  1989, og selv om de kanskje var litt vel ambisiøse, tror jeg det er liten tvil om
                  at de har hatt sin virkning, og at situasjonen i dag ville vært langt verre dersom
                  vi ikke hadde hatt en stor samling om ambisiøse mål. 

En annen parallell en kan trekke, er jo situasjonen rundt utslipp av andre
                  miljøgifter enn nødvendigvis CO

2

, bl.a. var det en sterk grad av lokal
                  forurensing. Betydelige forbedringer har skjedd. Det har blitt stilt strenge krav
                  til industri og utslipp. Det har blitt laget avtaler med industrien. Samlet sett
                  har altså de ambisiøse målene brakt Norge videre. Vi har fått en industri som
                  langt på vei er teknologiledende, i hvert fall innenfor mange områder i forhold
                  til det bildet vi ser i verden i dag. Og uten disse ambisiøse målene hadde Norge
                  utvilsomt ikke vært der vi er. 

Når Carl I. Hagen på en måte prøver å framstille Fremskrittspartiet som
                  sannhetsvitne på at en har satt for ambisiøse mål, kunne en jo stilt spørsmål ved
                  hvor en hadde vært i dag hvis vi hadde fulgt det som har vært Fremskrittspartiets
                  poenger og beslutninger knyttet til miljø, klima osv. Vi hadde i hvert fall ikke
                  hatt en ledende industri, og vi hadde ikke vært ledende når det gjelder tiltak mot
                  lokal forurensing og utslipp. Ja, situasjonen hadde vært langt verre. 

Det å sette ambisiøse mål, å jobbe for å innfri dem, er dristig, fordi en kan bli
                  tatt i ettertid, men disse ambisiøse målene har brakt oss videre, og det er det
                  som er viktig. Den refleksjonen utelater Hagen fullstendig i sitt perspektiv og
                  sin raljering over mål som er satt, og som de selv ikke har vært en del av. 

 Jeg er klar over at tidligere president Bush er en relativt negativ fyr sett med
                  SVs øyne, men tidligere president Bush har vel ikke ansvaret for at alle andre
                  partier i Det norske storting ikke har iverksatt de nødvendige norske tiltak for å
                  redusere de norske CO

2

-utslippene, i samsvar med de ikke «vel
                  ambisiøse», det er et for mildt uttrykk, men de helt urealistiske drømmemål som de
                  øvrige partier satte i 1989. Det kan da vel ikke sies å være tidligere president
                  Bushs ansvar. Det norske storting og alle de øvrige partier har stått helt fritt
                  til å gjennomføre de nasjonale norske tiltak som ville være nødvendige for å
                  gjennomføre de målsettingene som jeg nevnte, og som er frembrakt av Stortingets
                  utredningsseksjon, basert på Innst. S. nr. 273 for 1988–1989 og debatten i 1989. 

Så er det helt riktig at jeg var litt overoptimistisk i 1997. Jeg sa at om 10–15
                  år ville også flere oppdage det hysteriske i dette. Men jeg har fremdeles et par
                  år å gå på, siden jeg sa 15 år. Og det er i hvert fall over 20 000 vitenskapsfolk
                  med teknisk-naturvitenskaplig bakgrunn – altså ikke økonomisk, slik som vel Stern
                  er, ikke naturvitenskapelig i det hele tatt – som også har kommet med en del ting.
                  Det er jo ikke så mange med teknisk-naturvitenskapelig bakgrunn som er med i det
                  interstatlige klimapanelet, ikke FN-panelet, men det interstatlige klimapanelet.
                  Men jeg har da noe å gå på, og det er altså over 20 000 vitenskapsfolk som har
                  skrevet under opprop både til FN og andre med de samme synspunktene, om at det er
                  enorme overdrivelser når det gjelder dette med menneskeskapt CO

2

. Men
                  der vil fremtiden vise. Jeg har tillatt meg senere å si at det jeg kommer til å
                  savne når jeg nå trer ut av Stortinget, er at jeg ikke kan være med på eventuelt
                  den debatten, hvor flertallet må vise til at det var store overdrivelser her, og
                  ikke sånn som man trodde på 1990-tallet og på 2000-tallet. 

Elbiler har vært mye fremme. Ja, tenk om vi alle sammen begynte å kjøre elbil.
                  Hvor får vi kraften fra? Jo, vi må vel importere kullkraft. Og da det var
                  kraftforsyningsproblemer på Vestlandet, ville jo den sittende regjering ha et
                  meget sterkt forurensende mobilt kraftverk for å sikre strøm. Det er ikke slik at
                  elbil automatisk er ren energi. Det kommer an på hvor den energien er produsert,
                  og det kan hende den kommer fra kullkraft. 

 Denne debatten om den klimapolitiske redegjørelsen burde vært en debatt om hvordan
                  vi kan sette oss djervere mål, hvordan vi kan intensivere virkemiddelbruken for å
                  nå de utslippsmålene som vi har satt oss. Regjeringens strategi har vært at når en
                  blir konfrontert med at utslippene går opp i Norge, til tross for at Regjeringen
                  sier at de skal gå ned, så har en brukt den politiske rømningsveien å gå til
                  angrep på Høyre og Fremskrittspartiet. Det er åpenbart mye enklere for Regjeringen
                  å angripe en slik konstellasjon enn å forsvare egen klimapolitikk og manglende
                  ambisjoner i den. 

Nå er det slik at Høyre har sagt at de ønsker Fremskrittspartiet og Høyre i
                  regjering dersom en slik konstellasjon skulle få flertall. Det verken tror eller
                  håper jeg den vil få. Det ville være en dårlig løsning for klimapolitikken. Erna
                  Solberg sa etter Høyres landsmøte at den mest naturlige konstellasjonen trodde hun
                  var Høyre, Venstre og Kristelig Folkeparti. Venstre er skuffet over den retning
                  som Høyres landsmøte tok i miljøspørsmål, men vi har god erfaring fra samarbeid
                  mellom Høyre, Kristelig Folkeparti og Venstre. Stortinget vet at disse partiene
                  for kort tid siden sammen la fram et mye mer ambisiøst opplegg for klimapolitikken
                  enn det Regjeringen la fram for Stortinget. Så det er altså mulig å se for seg
                  alternativer som er mer ambisiøse i klimapolitikken enn dagens regjering er. 

Det som i alle fall er helt sikkert, er at disse spørsmålene står øverst på
                  Venstres dagsorden. Det som Carl I. Hagen har påpekt, er at det ikke er samsvar
                  mellom det partiene sier er målsettingen, og det de setter øverst på den politiske
                  dagsordenen. Venstre har helt siden 1970-tallet satt miljø- og klimaspørsmål
                  øverst på den politiske dagsordenen. De første forslagene, fra Hans Hammond
                  Rossbach på 1970-tallet, ble latterliggjort. Vi har hatt en rekke forslag som har
                  blitt nedstemt, og som ville bidratt til en annen utvikling enn den vi har sett. 

Jeg registrerer også at det i debatten har kommet fram at Regjeringen ikke ønsker
                  å starte forhandling om et nytt klimaforlik, et skjerpet klimaforlik, før i 2010,
                  fordi en skal vente på en anbefaling fra SFT om hva en skal gjøre. Det foreligger
                  god dokumentasjon på mulige og effektive tiltak som kunne gjort at en hadde spart
                  ett år i forhold til Regjeringens opplegg. Det er nok et eksempel på at en har
                  hastverk i det internasjonale arbeidet, men altfor god tid på hjemmebane. 

 La meg starte med å kvittere ut til Gunnar Kvassheim at SV og Venstre har jo
                  kanskje historisk vært de to partiene som har vært mest enige i klimapolitikken og
                  miljøpolitikken, men det har vist seg til fulle nå at det SV, Senterpartiet og
                  Arbeiderpartiet har klart å gjennomføre i fellesskap, er kolossalt i forhold til
                  hva Venstre klarte da de var i allianse med Høyre. Det er to forskjellige
                  verdener, selv om vi ofte er enige i enkeltsaker. 

La meg så kvittere ut til Carl I. Hagen at på ett punkt er jeg enig. Jeg vil også
                  savne Carl I. Hagen i Stortinget – veldig sjelden savne synspunktene, men veldig
                  ofte savne den friskheten, tøffheten og direktheten i debatten som liver opp
                  Stortinget, og som gjør det til et forum som folk flest lytter til, og som bringer
                  oss ut av ofte litt byråkratiske debatter. Så hvis dette er siste sjanse til å
                  takke for det direkte, vil jeg gjerne gjøre det. 

Så tar Carl I. Hagen som vanlig feil i det meste av det hans sier. Når det gjelder
                  elbiler, f.eks., har amerikanerne regnet ut at de kan lade 70 millioner elbiler om
                  natta bare som følge av at strømforbruket er mye lavere om natta enn om dagen. Og
                  de fleste vil jo lade elbilen sin om natta. De trenger altså ikke bygge ut noe
                  kraft for å kunne lade 70 millioner elbiler. Biler er jo en potensiell måte å
                  håndtere nettopp de fluktuasjonene i ledningsnettet på som Carl I. Hagen er
                  bekymret for, fordi elbiler kan lade inn på nettet, de kan ta strømmen ut når det
                  er mye strøm på nettet, og de kan lade strøm inn på nettet når det er lite, i det
                  amerikanerne kaller et smartnett. Så disse problemene bør vi se lyst på – vi
                  klarer å løse dem – istedenfor, som vanlig, å svartmale og se alle
                  vanskelighetene. 

Men så til sakens viktigste kjerne. Carl I. Hagen holdt et innlegg i Stortinget i
                  desember i fjor hvor han sår tvil om hvorvidt det er menneskeskapte
                  klimaendringer, ja, mer enn det: Hele innlegget går ut på at det er ikke
                  menneskeskapte klimaendringer, det er bare naturskapte klimaendringer. Dette er jo
                  et kjernepunkt, for hvis det ikke eksisterer menneskeskapte klimaendringer, er det
                  jo en helt ufattelig forakt for det norske folk å sette i gang tiltak mot det. Det
                  er en grenseløs forakt for folk flest, for menneskene i Norge, å mene at de tar
                  feil alle sammen – alle de som observerer i sine daglige liv, ulike sider ved
                  klimaendringer. Vi får massevis av henvendelser fra dem. De tar altså alle feil!
                  Fremskrittspartiet vet det: Det er bare naturskapte klimaendringer. Alle – ikke
                  bare i Norge, men over hele kloden – tar feil. 

Men mer enn det: Hva i all verden skal vi med havmøller hvis det ikke er
                  menneskeskapte klimaendringer? Enhver doktor må jo starte med en diagnose av
                  pasienten før han skriver ut medisinen. Og maken til forakt overfor befolkningen:
                  å fortelle den norske befolkningen at det er nødvendig med store oppofrelser, vi
                  skal utvikle masse teknologier – men vi vet ikke om problemet eksisterer! Det er
                  jo bare hvis problemet er stort det gir mening å bruke milliarder av kroner på
                  karbonrensing eller på havvindmøller. Derfor er selve kjernen å starte med en
                  diagnose av pasienten. Pasienten er veldig syk, og Fremskrittspartiet tar feil i
                  sin forakt for den alminnelige mann og kvinne. 

 Jeg synes sakens alvor kanskje tilsier at statsråd Solheim burde dempe retorikken
                  litt. Han burde kanskje ikke glemme at det faktisk var Fremskrittspartiet som var
                  det eneste politiske parti her i Norge som omfavnet Miljøverndepartementets
                  klimamelding da den kom, men kanskje ha det i bakhodet i den videre debatt – en
                  debatt som jeg synes bærer preg av at vi nå er på et nivå hvor angrep er det beste
                  forsvar. Det er ikke sikkert at det er det som denne debatten vil tjene mest på. 

Jeg hadde nok også, i likhet med representanten Kvassheim, trodd at redegjørelsen
                  – som jeg på mange måter synes var god og innholdsrik – i større grad hadde vært
                  en gjennomgang av hva slags resultat vi har oppnådd så langt i denne perioden, som
                  nå nærmer seg slutten, og som definitivt ikke er slik som statsråden beskriver i
                  sin omgang med fakta når det gjelder klimapolitikk. Han definerer det som at
                  klimapolitikken til SV – og Venstre, som han tar med – tilhører en helt annen
                  verden enn den verden som bl.a. Høyre befinner seg i. Vi befinner oss fortsatt i
                  den virkelige verden. Og i den virkelige verden er det slik at klimautslippene
                  nasjonalt har gått opp i denne perioden. Det gjorde de ikke i den forrige
                  perioden. Hva kom det da av at SVs miljøpolitiske talskvinne bad Høyre om hjelp
                  for å dra klimapolitikken i riktig retning? Hvis man er opptatt av nasjonale
                  resultat, må man finne en annen retorikk, og da tror jeg man vil stå seg på
                  kanskje å jobbe mer konkret med tiltak. 

Dessverre er det slik at representanten Solvik-Olsen har helt rett i at
                  klimapolitikk og produksjon av ny fornybar energi må gå hånd i hånd. Her burde
                  statsråd Solheim bruke atskillig mer tid på å levere resultater, for det er nå
                  dokumenterbart at det nesten er full stans i Norge på dette området. 

Jeg håper ikke dette blir en debatt som nå dreier seg over på Fremskrittspartiets
                  hjemmebane, for det er det Fremskrittspartiet ønsker. Men det er ikke helt opplagt
                  at det er det som utfordringene fremover vil tjene på. I hvert fall er det tid for
                  handling og tid for måloppfyllelse. 

Helt til slutt har jeg lyst til å si at i perioden fremover må vi konsentrere oss
                  om tiden etter Kyoto, hva slags innhold vi skal ha i en klimaavtale. Jeg vil også
                  advare mot det gammeldagse sjekkheftediplomatiet som man nå gir seg i kast med når
                  det gjelder regnskogen. Man må i hvert fall sørge for å ha hele Stortinget med seg
                  på dette før man går videre, for å ha robuste ordninger gjennom FN og
                  Verdensbanken som kan … (presidenten klubber). 

 Det er ofte ikke så veldig produktivt å sitere fra debatter i 1989, men
                  Fremskrittspartiet valgte å gjøre det. Jeg ble engasjert i politikken akkurat på
                  den tiden, og da var det klima, fordeling og miljø som liksom var de store sakene
                  som vekket et ungt hjerte. Det er ett sitat som sitter igjen fra klimadebatten i
                  1989, og det var fra Øystein Hedstrøm. Jeg vet ikke om jeg husker helt rett, men
                  jeg mener at han sa at han ikke var bekymret for drivhuseffekten, fordi det ikke
                  var så mange drivhus i Østfold. 

Jeg tror vi kan slå hverandre i hodet med veldig mange forskjellige sitater – og
                  gode intensjoner – fra den debatten, og jeg vet ikke hvem som har mest å skamme
                  seg over. Jeg skammer meg ikke over at Senterpartiet har hatt høye ambisiøse mål
                  og har vært en del av de grønne partiene i Norge som har hatt klare og tydelige
                  mål over tid i energi- og miljøpolitikken. Nå, klokka tolv, har det skjedd noe
                  knyttet til klimaet. Enova har lagt ut en liste – det gjelder de 400 millionene
                  som gikk til enøktiltak i forbindelse med tiltakspakken. Man har lovt at 650 ulike
                  offentlige bygg rundt omkring i hele Norge skal få satt inn nye vinduer,
                  etterisoleres, få dører – man skal ta mange konkrete klimagrep. Det er det jeg
                  synes er så bra med denne regjeringen. Den har ikke bare ambisiøse mål, men den
                  tar konkrete, praktiske grep. Noe av problemet i klima- og miljødebatten har vært
                  at man har hatt veldig mange store ord, bekymrede miner og litt for lite praktiske
                  løsninger. Akkurat nå settes det i gang praktiske løsninger i over 600 bygg i
                  Norge takket være den tiltakspakken som Regjeringen la fram i vinter. 

Det jeg synes er noe av det mest positive ved den tiltakspakken som er lagt fram,
                  er at man i en finanskrise så at man kunne ikke bare bygge seg ut av problemene
                  som går på tradisjonell økonomisk vekst. Man måtte også ta miljøet og
                  klimautfordringene på alvor, bl.a. ved å bevilge 400 mill. kr mer til enøktiltak
                  som i disse dager, akkurat nå, blir iverksatt. Det er meget bra. 

En kan bli ganske optimistisk på klimaets vegne når en ser hva folk er villige til
                  å gjøre, bare en legger til rette for det. Når det gjelder kildesortering i mitt
                  eget fylke, sorterer folk sju–åtte produkter i alle mulige kasser og er
                  kjempefornøyd med å gjøre det. Det er det som er politikkens oppgave. Det handler
                  om å tenke globalt, men handle lokalt. Hvis vi legger til rette for en praktisk
                  miljøpolitikk, er jeg sikker på at vi skal få det til. Det er det Regjeringen
                  gjør. Derfor er jeg så enig i at vi ikke øker vrakpanten nå, for teknologien
                  ligger der om noen få år. Hvis vi da lager et avgiftssystem, lager
                  stimuleringsordninger når teknologien er der, kommer folk til å kjøpe de
                  miljøvennlige bilene, for folk vil handle miljøvennlig hvis de kan. Folk tar
                  klimaproblemene på alvor. Vi skal legge til rette for det, og det gjør vi bl.a.
                  akkurat nå ved å gi masse penger til enøktiltak rundt i offentlige bygg i hele
                  Norge. 

 Jeg er veldig glad for at jeg fikk med meg innlegget til Senterpartiets nestleder,
                  som er bekymret for at en økning i vrakpanten vil føre til at det blir så mange
                  nye biler på norske veier. Statsråd Solheim peker tvert imot i sitt svarbrev til
                  komiteen på at det er så få biler som er over 20 år at det forslaget ikke har noen
                  hensikt – så der er det åpenbart en uenighet. Solheim mener at det er få biler, og
                  Vedum mener at det vil gjelde for for mange biler. Det er vel symptomatisk for
                  Regjeringens noe sprikende ambisjoner i en del av disse spørsmålene. Statsråd
                  Solheim latterliggjør Fremskrittspartiet for at vi enkelte ganger tør å sette
                  spørsmålstegn ved den for så vidt blinde tilnærmingen jeg opplever at noen av
                  Regjeringens talsmenn har i denne saken. Man kan jo spørre seg hvor mange år
                  temperaturen i verden skal gå ned før Solheim åpner for en debatt også om
                  vitenskapen. 

Jeg er glad for at det ikke gikk like ille med Fremskrittspartiet som det gikk med
                  dem som først hevdet at jorden var rund – jeg har iallfall ennå ikke opplevd noen
                  trusler om vold. Det er mange grunner til både å endre forbruksmønsteret og
                  redusere bruken av fossile energier. En vakker vårdag er det uansett slik at en
                  del av de fossile energikildene er borte. Det kommer mange av oss til å få
                  oppleve. Per i dag er vi ikke forberedt på det, og derfor er det viktig at Norge
                  som nasjon forbereder seg på en situasjon hvor fossile brennstoff ikke lenger kan
                  være det vi genererer inntektene våre fra, eller det vi driver industrien og
                  bilene våre med. 

Når det gjelder oljesandprosjektet i Canada, kommer det forhåpentligvis til å
                  stoppe opp en gang. Jeg håper i hvert fall at man klarer å finne andre måter å
                  produsere energi på som er billigere og bedre. 

Så har vi en situasjon i den delen av landet som heter Midt-Norge. Jeg har lyst
                  til å ta det opp, for det mangler ikke på visjoner. Det prates veldig mye. Erik
                  Solheim og resten av Regjeringen ønsker tilsynelatende primært å overbevise
                  Fremskrittspartiet om at de har en god klimapolitikk. Kanskje burde man ha brukt
                  mer energi på å fortelle dem som skal produsere den fornybare energien i Norge, at
                  man har en god klimapolitikk. De som produserer fornybar energi i Norge, er ikke
                  overbevist om at Regjeringens klimapolitikk faktisk fungerer. 

 Jeg tar ordet fordi jeg stusser litt over at Carl I. Hagen er så fortørnet over at
                  man ikke har lyktes med å nå de ambisiøse målsettingene man satte seg på
                  1980-tallet, om å redusere CO

2

-utslippet. Når han mener at det var
                  basert på hysteri, burde han jo glede seg over at man ikke har lyktes i å
                  iverksette tilstrekkelige tiltak – for det er iverksatt en del tiltak – at man
                  ikke har brukt ressurser på å iverksette tilstrekkelige tiltak mot dette
                  «hysteriet». Hvis det er slik at Carl I. Hagen fortsatt mener – som han nå
                  bekreftet – at økningen i oppvarmingen er menneskeskapt, hvorfor har da
                  Fremskrittspartiet som politikk at de også vil kutte i utslippene? Hvorfor ønsker
                  man da å bruke skattebetalernes penger på å subsidiere tiltak som havvindmøller
                  eller andre gode tiltak, for å få inn ny, fornybar industri? 

Så her lurer jeg på om det er Carl I. Hagens analyse som gjelder i
                  Fremskrittspartiet, eller om Carl I. Hagen er utdatert i forhold til sitt eget
                  parti? 

 Denne debatten begynner å bli ganske interessant, også for dem av oss som ikke var
                  her i 1989. 

På en måte er det godt å få Carl I. Hagens bekreftelse på at han fortsatt mener at
                  de som er opptatt av klimaproblemet, de som tar FNs klimapanel på alvor, er
                  hysterikere. Og ikke nok med det: Han går langt i å insinuere at FNs klimapanels
                  konklusjoner ikke er vitenskapelig basert. 

Representanten Hagen nevnte økonomen Stern. Det kan jo være greit å vite at han
                  ikke er medlem av klimapanelet – han har aldri vært det, og han har aldri hevdet
                  at han har vært det – men han har laget en egen rapport hvor han har regnet ut
                  hvor mye de ulike scenarioene med hensyn til temperaturøkning vil koste. Og ikke
                  så veldig overraskende kom han fram til at det blir veldig mye dyrere å vente med
                  å betale for endringene, enn å hindre at de skjer. 

Så er det slik at alle som har brukt litt tid på å sette seg inn i klimadebatten,
                  vet at det finnes ulike meninger. Forskere har ulike innfallsvinkler, noen er
                  uenige med FNs klimapanel – selvfølgelig, sånn er vitenskap. Det fantes også
                  veldig mange forskere en gang i tiden som kunne fortelle oss at røyking ikke var
                  noe farlig – og uten å komme med altfor mange insinuasjoner kan det være verdt å
                  reflektere litt over hvem som i all hovedsak finansierte de forskerne. Så sier
                  ikke jeg at det ikke finnes noen uavhengige forskere som tviler på klimapanelets
                  konklusjoner, men når Hagen ganske utilslørt beskylder klimapanelet for å være
                  uvitenskapelig, går han altfor langt. 

Jeg foreslår at representanten Hagen spaserer – det er jo klimavennlig – de få
                  kilometerne opp til Meteorologisk institutt og snakker med f.eks. våre forskere på
                  is som jobber der, og som har bidratt til FNs klimapanel. Da kan han jo etterpå
                  gjøre seg opp en mening om det de driver med der, er vitenskap eller ikke. 

I vitenskap vil det alltid være rom for tvil – det er jo det som er vitenskap, det
                  er vitenskapens vesen. Derfor er det veldig kraftfullt når de aller fremste
                  forskerne på dette i verden er så samstemte som de er om konklusjonene i FNs
                  klimapanels siste rapport. 

 Representanten Carl I. Hagen har hatt ordet to ganger tidligere i debatten og får
                  ordet til en kort merknad, på inntil 1 minutt. 

 Det var da voldsomt til reaksjoner på mitt lille treminutters innlegg. Jeg bare
                  påpekte hva de øvrige partier som har hatt flertall siden 1989, hadde av
                  målsettinger i 1989, og hvorfor de partiene som har hatt dette flertallet, ikke
                  har gjennomført den politikken de står for. Men jeg er ikke fortørnet. Jeg er
                  veldig glad for at de ambisiøse målene ikke er i nærheten av å bli nådd, for det
                  hadde virkelig vært sterke, negative tiltak for vanlige mennesker i dette land. Så
                  jeg gleder meg over det, men jeg er ikke fortørnet, slik Svein Roald Hansen mente.
                  Men – og jeg må gjøre det klart – det er ikke jeg som taler på vegne av
                  Fremskrittspartiets gruppe, det er det Ketil Solvik-Olsen som gjør. Jeg taler på
                  vegne av meg selv som en avdanket politiker. Men jeg respekterer faktisk
                  stortingsratifiserte, internasjonale avtaler, og når flertallet har ratifisert
                  Kyoto-avtalen, føler jeg og Fremskrittspartiet også en forpliktelse til å
                  gjennomføre det flertallet har forpliktet Norge til. 

 Jeg synes at dette er en viktig debatt. Når vi senere i dag skal behandle
                  perspektivmeldingen og de langsiktige utfordringene for landet, er det helt
                  åpenbart at klima er en av de aller, aller viktigste utfordringene. 

Jeg synes det er veldig ålreit og befriende – feiende flott, nærmest – å høre Carl
                  I. Hagen si og mene akkurat det han gjør, for det har vært Fremskrittspartiets
                  linje i all tid. For Carl I. Hagen sier: Jeg er veldig glad for at vi ikke har
                  nådd målene, for det hadde vært en ulykke for Norge – det hadde vært svært
                  kostnadskrevende og veldig negativt. 

Det er jo helt riktig som både Marianne Marthinsen og flere andre er inne på, at
                  FNs klimapanel er ikke 100 pst. sikre – de er mellom 90 og 95 pst. sikre på at
                  klimaendringene er menneskeskapte. Og, når man snakker om at man er 90–95 pst.
                  sikker på noe, da vil jeg ta en sammenligning: Det er is på Oslofjorden, og du
                  står på den ene siden og vurderer om du skal gå over til Nesodden. Om du er 90–95
                  pst. sikker på at isen holder, er det ikke sikkert at du ville ha sendt ungene
                  dine over den isen, for det kunne hende – det er faktisk 5 pst. sjanse – at isen
                  brister. Og den tvilen er det vesentlig å legge vekt på, for 90–95 pst. er såpass
                  mye at hvis man ikke tar hensyn til det, er man ganske kortsynt. 

Jeg hørte Tord Lien si at regjeringspartiene førte en blind klimadebatt. Vel,
                  Fremskrittspartiet har i en årrekke gjort dette til sitt mantra: Først sa
                  Fremskrittspartiet det, deretter kommer alle andre etter. La oss si det slik at i
                  denne saken er ikke Fremskrittspartiet så kjepphøye. Man er faktisk ikke ute og
                  sier: Dette har vi sagt hele tiden, og nå viser alle ting at vi hadde rett. Tvert
                  imot, det er flere og flere bevis på at Fremskrittspartiet hele tiden har hatt
                  feil. Valget til høsten står mellom Høyre og Fremskrittspartiet på den ene siden
                  og regjeringspartiene på den andre. Vi er sikre på at skal vi gjøre noe med de
                  største utfordringene, må vi gjøre noe med de største utslippene fra norsk side,
                  altså fra samferdsel, biltransport. Vi vet at Fremskrittspartiet er imot bompenger
                  til å sponse kollektivtrafikk – en suksesshistorie for Oslo, der det er færre
                  passeringer i bompengeringen og mange flere folk som velger kollektivtrafikken.
                  Det er altså Fremskrittspartiet imot. Det ville vært et viktig grep for å løse
                  problemet med klimautslipp fra Norge. 

Vi vet at Fremskrittspartiet er ubetinget tilhenger av all oljeutvinning. Vi fra
                  SVs side har vært veldig klar på at vi sier nei til boring i Lofoten og
                  Vesterålen, både av hensyn til fiskeriressursene der og av hensyn til klimaet.
                  Fremskrittspartiet er klokkeklar på at ressurser og klima gir man blaffen i. Her
                  vil man bare ha tut og kjør i økonomien. Det er en ulykke for landet. 

 Jeg fikk inntrykk av at Carl I. Hagen var både litt glad og smigret og litt
                  forundret over at hans innlegg vakte stor – hva skal man si – begeistring i denne
                  salen. Det er jo fordi det ikke finnes noe mer eklatant eksempel på hvordan
                  Fremskrittspartiet har tatt feil hele tiden. I enkelte andre saker har
                  Fremskrittspartiet hatt litt rett og tatt litt feil, men her har man tatt feil –
                  man har bare tatt feil. Debatten i 1989 ble nevnt. Jeg var relativt sentral som
                  Carl I. Hagens kanskje fremste motstander i klimadebatten den gangen. Da sa
                  Fremskrittspartiet at dette med klima var noe som SV hadde funnet på for å vinne
                  stemmer i valgkampen. Det ville gå over. Det var ikke bare i 1997 Carl I. Hagen sa
                  at dette ville gå over. Allerede i 1989 sa han at dette med klima ville gå over.
                  Det var noe SV hadde funnet på som et smart triks for å vinne stemmer i
                  valgkampen. Nå er det ikke én statsleder i hele verden av noe format som ikke er
                  enig i SVs diagnose på dette området. Man kan krangle om hva som er de rette
                  tiltakene, men alle er enig i det som SV sa i 1989, at dette er et gigantisk
                  problem for menneskeheten. 

Ingen kan utelukke at Siv Jensen blir statsminister. Det er det som er alvoret i
                  situasjonen. En statsminister fra et parti som har tatt feil hver dag og hver time
                  i 20 år i samtidas største spørsmål, skal reise til København og kanskje møte
                  Barack Obama, president Hu, Merkel, Sarkozy, Gordon Brown, Manmohan Singh – ikke
                  vet jeg. Samtlige statsministre fra hele verden, enten de er fra høyresiden, fra
                  sentrum eller fra venstresiden vil alle komme dit med ett tema: Hva skal man gjøre
                  med dette gigantiske problemet for menneskeheten? Og så skulle Norge sende en
                  statsminister som sier: Hei, jeg er ikke helt sikker på om vi har noe problem.
                  Mitt parti har ikke klart å bli enig om vi har et problem. Noen i partiet mitt,
                  som Solvik-Olsen, tror nok at vi antakelig har et problem, men andre, som Sandberg
                  og Carl I. Hagen, mener at vi har ikke et problem, så vi har ikke klart å stokke
                  kortene og engang finne ut før København om vi har et problem. 

Det ville være veldig flaut for Norge. Jeg tror ganske mange av oss ville ha behov
                  for politisk asyl, f.eks. i USA, i en slik situasjon. Det er det vi prøver å
                  unngå. Det er derfor vi er nødt til å få dette tydelig opp og fram i valgkampen,
                  slik at velgerne selv kan velge om de vil ha Jens Stoltenberg eller Siv Jensen til
                  å representere Norge i København. 

La meg til slutt si: Ja, jeg kommer til å savne Carl I. Hagen. Han har vært en
                  favorittmotstander. Jeg sier det nå, for jeg vet ikke om vi kommer til å delta i
                  noen felles debatt før Stortingets avslutning. Han har vært en favorittmotstander
                  i mange år. Vi har hatt mange friske sammenstøt. Jeg tror den typen sammenstøt
                  bidrar til å gjøre debatten mer interessant. Får vi ikke fortsette krangelen her,
                  tar jeg gjerne imot en invitasjon til Spania for å fortsette krangelen der. 

 Med fare for å bli beskyldt for å være en av dem i Fremskrittspartiet som
                  samarbeider med Carl I. Hagen som statsråden nevnte, har jeg lyst til å si litt om
                  IPCC, for det har vært mye snakk om at de tydeligvis, med 95 pst. sannsynlighet,
                  har rett. 

For ti år siden sa de at det kommer til å skje signifikante temperaturendringer
                  presumptivt i stigende retning. Jeg tror vi kan være enige om, hvis man kikker
                  litt på værstatistikk omkring i hele verden, at de tok feil. 

Så er det vel også slik at det iallfall er én statsleder som ikke har konkludert
                  like sterkt som Erik Solheim, nemlig presidenten i Tsjekkia. 

Men posisjonens medlemmer leser bare det de ønsker å lese av det som kommer både
                  fra IPCC og fra IEA. Begge konkluderer med at det store problemet er kull, mens
                  atomkraft er en del av løsningen. Olje og gass er en annen del av løsningen. Det
                  er nærmest litt søtt når Heikki Holmås med brask og bram proklamerer at SV er
                  garantisten for at det ikke skal bli oljeboring i Lofoten og Vesterålen. Det er
                  ikke mange år siden, om det er år siden, SV med like stor fynd erklærte at det
                  iallfall ikke blir noen oljeboring kystnært utenfor Finnmark – da forutsetter jeg
                  at SV kommer til å stemme mot det Regjeringen nå har lagt fram om utbygging av
                  Goliat-feltet. Så hvor troverdig SV er når det gjelder olje- og gasspørsmål, vet
                  ikke jeg. Men jeg vet at IEA og IPCC legger stor vekt på at man må fase ut kull i
                  Europa. En viktig måte å gjøre det på, er å eksportere mer gass fra Norge. 

Så til hysteri. Når det gjelder artsmangfold, har jeg også lest litt. Det hadde
                  også representanten Marthinsen. Hun sa at 30 pst. av artene ville bli utryddet med
                  den temperaturendringen som hun skisserte. Hvor kommer den informasjonen fra? Hvor
                  er det sitatet fra? Det sitatet fra IPCC som jeg har lest, er at 30 pst. av artene
                  vil få en mer utfordrende situasjon enn i dag. Det er altså slik i det hierarkiet,
                  som kanskje ikke er så relevant i klimadebatten, at det er seks kategorier – en av
                  dem er ikke truet, og for en annen er det behov for overvåking. Det er altså ikke
                  slik at 30 pst. av artene vil bli utryddet. Det er slik at vi må passe på disse
                  artene noe bedre. 

Så til Midt-Norge. I Midt-Norge har det siden 2005 vært en lang rekke med fornybar
                  energi-prosjekter som har vært fullstendig gryteklare. Det eneste Regjeringen har
                  gjort i Midt-Norge for å korrigere energisituasjonen, er å bygge tre midlertidige
                  gasskraftverk. Hvor er troverdigheten til Regjeringen i denne debatten? 

Lodve Solholm hadde her teke over presidentplassen. 

 Gunnar Kvassheim har hatt ordet to gonger og får ordet til ein kort merknad,
                  avgrensa til 1 minutt. 

 Miljøvernministeren har brukt dagen til å si nei til Venstres invitasjon om å gå i
                  gang med klimaforhandlinger tidligere enn i 2010. Han har heller ikke åpnet for
                  nye tiltak som kan redusere utslippene. Tvert imot har regjeringen han tilhører,
                  nylig levert forslag til Stortinget som vil øke utslippene, bl.a. gjennom
                  Goliat-utbygging. Det hører med at SV er det eneste partiet i denne sal som hadde
                  en programformulering om at de var mot 

all

 oljeaktivitet
                  i nordområdene. For å skygge over dette har han valgt å gå til angrep på
                  Fremskrittspartiet, som står på sidelinjen i norsk klimapolitikk. Det har ikke
                  brakt klimaarbeidet i Norge en millimeter framover. 

En har altså misbrukt anledningen til å få en mer offensiv miljøpolitikk og
                  klimapolitikk sammen med gode medspillere i Stortinget. Det har betydd at denne
                  debatten, istedenfor å bringe dette arbeidet framover, har brakt det inn på et
                  sidespor, og det er forstemmende at det åpenbart var statsrådens strategi. 

 Jeg har ikke noe sterkt ønske om å forlenge debatten. Men jeg har sittet og lyttet
                  til hele debatten i dag, og jeg må si jeg er overrasket over den debattform som
                  miljøvernministeren velger. Jeg har stor respekt for statsrådens miljøengasjement,
                  som jeg også har fulgt gjennom veldig mange år, men forsøket på å skaffe seg en
                  fiende som ikke har noen realitet over seg, finner jeg veldig forunderlig. På den
                  måten er jeg enig med Gunnar Kvassheim i at man bringer hele miljødebatten inn på
                  et sidespor. 

Høyre har gjort det veldig klart at vi oppfatter klimaforliket som et minimum,
                  ikke som et maksimum. Enhver regjering i Norge må forholde seg til et
                  stortingsflertall. Det betyr at skulle det bildet som statsråden forsøker å tegne,
                  hatt noen realitet, måtte Fremskrittspartiet hatt rent flertall i dette huset.
                  Høyre har hele tiden gjort det klart at vi oppfatter klimaforliket som en
                  minimumsløsning. Vi var med på å presse den rød-grønne regjeringen til å føre en
                  mer offensiv miljøpolitikk, og vi er på ethvert tidspunkt rede til å sette oss ned
                  og diskutere løsninger som vil kunne innebære at Norge fører en mer offensiv
                  miljøpolitikk. Så jeg vil ha meg frabedt den måten som statsråden forsøker å
                  stemple Høyre på, i miljøpolitikken. Vi er opptatt av en offensiv miljøpolitikk,
                  og vi er på ethvert tidspunkt rede til å diskutere også konkrete løsninger, ikke
                  bare retoriske øvelser. 

 Ketil Solvik-Olsen har hatt ordet to gonger og får ordet til ein kort merknad,
                  avgrensa til 1 minutt. 

 De som ønsker å se Fremskrittspartiets helhetlige klimapolitikk, må lese Dokument
                  nr. 8:97 for 2006–2007. Der framkommer Fremskrittspartiets standpunkter, som
                  partiet står bak i sin helhet. 

Fremskrittspartiet tar klimapolitikken på alvor, men vi tar avstand fra den
                  politiske korrekthet som påtvinges i debatten, bl.a. av statsråden. Vår uttrykte
                  skepsis til noen av miljøvernernes bastante dommedagsprofetier innebærer ikke at
                  vi fornekter problemstillingen. Vi ser at CO

2

 er en klimagass, men det
                  må være lov å påpeke uenigheten om størrelsen på temperatureffektene som vi får
                  ved å øke CO

2

-konsentrasjonen i atmosfæren. Her er det betydelig
                  debatt. Det er ikke sånn at vi framhever at CO

2

 ikke har en
                  klimaeffekt, men det er temperatureffektene vi mener en må jobbe mer med. Det har
                  vi også tatt til orde for tidligere. 

Samtidig har vi en føre var-holdning, fordi FNs klimapanels advarsler er såpass
                  strenge, og fordi konsekvensene kan være såpass omfattende. Derfor hadde vi i
                  Fremskrittspartiet den lange listen med tiltak som vi mener en bør sette inn, både
                  tiltak nå og forskning i framtiden. En må kunne se kombinasjonen av både debatt om
                  vitenskap og debatt om tiltak. 

 Fleire har ikkje bedt om ordet til sak nr. 1. 

(Votering, sjå side 3038) 





                    

 Presidenten vil foreslå at miljø- og utviklingsministerens redegjørelse i
                     Stortingets møte 12. mai 2009 om klimapolitikk vedlegges protokollen. – Det
                     anses vedtatt. 


                    
                    

 Etter ønske frå helse- og omsorgskomiteen vil presidenten gjere framlegg om at
                  taletida blir avgrensa til 5 minutt til kvar gruppe og 5 minutt til statsråden. 

Vidare vil presidenten gjere framlegg om at det blir gitt høve til
                  replikkordskifte på inntil fem replikkar med svar etter innlegg frå medlemer av
                  Regjeringa, innanfor den fordelte taletida. 

Vidare gjer presidenten framlegg om at dei som måtte teikne seg på talarlista
                  utover den fordelte taletida, har ei taletid på inntil 3 minutt. 

– Det er vedteke. 

 (ordfører for saken): Det er tverrpolitisk enighet om å satse på kvalitet og
                  sikkerhet i våre helsetjenester. Pasienter må oppleve det trygt og sikkert å bli
                  behandlet på norske sykehus. Det er dessverre ikke alltid tilfellet. Det viser
                  klager til Norsk Pasientskadeerstatning, og, enda mer alvorlig, det er store
                  mørketall. En rekke uheldige hendelser blir aldri rapportert. De fleste mennesker
                  som har vært på sykehus, kan fortelle om erfaringer som de ikke burde hatt, f.eks.
                  pasienter som får infeksjon i såret etter operasjon, røntgenbilder som blir
                  forvekslet, det gis feil medisin, osv. 

Sannsynligvis rammer uheldige hendelser så mange som 10 pst. av pasientene på
                  norske sykehus. Det vil sannsynligvis ikke bli færre i framtiden. 

Nye medisinske framskritt gjør at man kan forbedre behandling og behandle stadig
                  mer. Samtidig krever dette at helsetjenestene er faglig oppdatert, og at det
                  utvikles rutiner og retningslinjer, slik at beste behandling gis til alle. Kvinner
                  med eggstokkreft hadde fram til 2005 dobbelt så stor risiko for å dø dersom de
                  f.eks. ble operert ved det dårligste lokalsykehuset og ikke ved Radiumhospitalet. 

Representantforslaget fra Høyre er derfor et viktig forslag, og jeg er glad for at
                  Høyre har satt dette på dagsordenen. En samlet komité ser behovet for å styrke
                  arbeidet med kvalitet og sikkerhet i og utenfor sykehus. 

Komiteens flertall, bestående av medlemmer fra Fremskrittspartiet, Høyre,
                  Kristelig Folkeparti og Venstre, støtter forslaget om at Regjeringen skal
                  utarbeide en ny, helhetlig kvalitetsstrategi for sykehusene. Mindretallet foreslår
                  at forslaget vedlegges protokollen, med den begrunnelse at det allerede pågår et
                  kvalitets- og sikkerhetsarbeid fra Regjeringen, og at det er behov for et
                  kontinuerlig arbeid med de tiltak som er satt i gang. 

Jeg vil gå nærmere inn på enkelte av de konkrete forslagene i saken. 

Det fremmes forslag om å innføre en ordning med kvalitetssertifisering av alle
                  norske sykehus og helseforetak. Dette er systemer som er innført på enkelte
                  sykehus i Norge. Flere land har innført det i sine helsetjenester. Ifølge en
                  rapport fra Nasjonalt kunnskapssenter for helsetjenesten mangler vi et
                  kunnskapsgrunnlag for å kunne vurdere effekten av ISO-sertifisering og
                  akkreditering. 

Det foreslås også utarbeidelse og publisering av flere kvalitetsindikatorer,
                  herunder indikatorer for dødelighet og pasientens funksjon før, under og etter
                  behandling. Det foreslås å utarbeide og offentliggjøre rapporter som sammenlikner
                  kvalitet mellom ulike sykehus, helseforetak og regioner, at informasjon om
                  kvalitet må danne grunnlag for oppgavefordeling mellom sykehus for å gi pasientene
                  trygghet for at de får best mulig behandling, og til slutt at det utarbeides flere
                  faglige retningslinjer for å sikre behandling av best mulig kvalitet. 

Statsråden understreker i sitt brev til komiteen i sakens anledning at utvikling
                  av helseregistre og nasjonale kvalitetsregistre er avgjørende for utvikling av
                  kvalitetsindikatorer. 

Fra min side vil jeg presisere at utvikling og bruk av kvalitetsregistre for å
                  utvikle kvalitetsindikatorer må skje uten at personvernet settes til side. Målet
                  helliger ikke middelet, uansett hvor edelt målet er. 

Med dette anbefaler jeg flertallets innstilling. 

 Bedre kvalitet i sykehusene og i helsevesenet generelt er meget viktig med tanke
                  på den behandlingen som daglig gis i de ulike sykehusene og institusjoner i hele
                  landet vårt. Forslaget som reises av representantene, er viktig med tanke på
                  hvordan en skal finne ulike tiltak for å heve kvaliteten ytterligere på de ulike
                  områdene. I dag foregår det et betydelig arbeid for å bedre kvaliteten i landets
                  sykehus, også innenfor de fem innsatsområdene som forslagsstillerne nevner i sitt
                  forslag, og som ikke minst saksordføreren nevnte her. 

Helseforetakene utfører i dag mye godt arbeid når det gjelder å få på plass nye
                  systemer for kvalitetssikring og -sertifisering. Det er viktig at en skaffer seg
                  både kunnskap og erfaring med det som i dag utprøves, før en eventuelt etablerer
                  et nasjonalt system for sertifisering. 

Det er viktig at en tar utgangspunkt i en kvalitetsstrategi for hele
                  helsetjenesten, at en ikke stykker dette opp. Helseregistre er nødvendig som
                  grunnlag for indikatorer og retningslinjer og funksjonsfordeling. 

Regjeringen besluttet allerede våren 2008 å opprette et forprosjekt for et
                  nasjonalt helseregisterprosjekt. Prosjektets mål er å legge til rette for en bedre
                  utnyttelse og en mer sikker håndtering av data til de ulike registrenes formål.
                  Kvalitetsbedring av helsetjenester og pasientbehandling, forskning,
                  helseovervåking, forebygging, administrasjon og styring av helsetjenestene er noen
                  av disse områdene som skal belyses. 

Jeg mener at brevet fra helse- og omsorgsministeren gir et meget godt og
                  utfyllende svar på de spørsmål som reises. I tillegg vil den meldte
                  stortingsmeldingen om samhandling i helsetjenesten bidra til en forbedring av
                  kvaliteten mellom spesialisthelsetjenesten og primærhelsetjenesten. 

Vi har i dag gode erfaringer bl.a. med Kreftregisteret. Kvaliteten på det
                  registeret er meget godt og bidrar til god behandling gjennom erfaringsdata
                  knyttet til sykdomsforløp og behandling. Registeret er personidentifiserbart, uten
                  samtykke. Datakvaliteten er god og omfatter alle sammen. For å bedre kvaliteten
                  ytterligere i helsevesenet er det viktig at vi får på plass enda flere register
                  med samme kvalitet, som vil bedre behandlingen vesentlig innenfor ulike områder og
                  sykdomsgrupper. Det er viktig at andre sykdomsgrupper får den samme oppfølgingen,
                  for dette registeret har vist at den forskningen som foregår, og den behandlingen
                  som blir utført, har blitt bedre og mer treffsikker gjennom et slikt register.
                  Samtidig er det viktig at registeret har kvalitet med tanke på at det er
                  personidentifiserbart, slik at den som ikke har noe i registeret å gjøre, ikke får
                  innsyn. 

Jeg er glad for at Regjeringen og statsråden har tatt initiativ til å etablere nye
                  register, som vil gi enda bedre kvalitet i helsevesenet, og som kan komme alle
                  pasienter til gode. Jeg tar derfor opp forslaget fra mindretallet i komiteen om at
                  Dokument nr. 8:29 om bedre kvalitet i sykehus vedlegges protokollen. 

 Representanten Jorodd Asphjell har teke opp det forslaget han refererte til. 

 (komiteens leder): Representantene fra Høyre tar i sitt forslag opp svært viktige
                  problemstillinger. Jeg tror at alle politiske partier i denne salen ønsker en
                  helsetjeneste og en sykehustjeneste av høyest mulig kvalitet. Det er viktig. Det
                  man kanskje er litt uenig om, er hvilke virkemidler en skal bruke for å nå det
                  målet som vi alle har satt oss. 

Fremskrittspartiet er enig i det som står i dokumentet fra representantene. Det
                  har også sin bakgrunn i at Fremskrittspartiet i Dokument nr. 8:103 for 2006–2007
                  fremmet forslag om offentlige kvalitetsindikatorer for norske sykehus. Bakgrunnen
                  for det forslaget var at dersom en pasient bl.a. skulle kunne gjøre seg nytte av
                  fritt sykehusvalg, er det svært viktig at en både får vite hva en velger seg bort
                  fra, og hva en velger seg til. Informasjon er viktig. Etter at dette forslaget var
                  behandlet, er det faktisk kommet på plass noen kvalitetsindikatorer, men man har
                  dessverre ikke gått langt nok. Man trenger flere kvalitetsindikatorer, og jeg
                  håper at statsråden vil la Kunnskapssenteret fortsette arbeidet med nettopp å
                  utvikle indikatorer som gjør at den enkelte i helsetjenesten får mest mulig
                  kunnskap. 

Det er ikke til å komme bort fra at det er nettopp innenfor sykehus og helsevesen
                  vi er mest sårbare. Det er også der vi er utrolig avhengige av kvaliteten på den
                  tjenesten som ytes. Det går på medisinhåndtering, det går på renhold, på noe så
                  enkelt som det å vaske hendene på en skikkelig måte, det går på pasientsikkerhet i
                  sykehusene – det er en rekke forskjellige ting som er svært viktig. 

Jeg synes representanten Jorodd Asphjells innlegg var veldig bra. Det eneste som
                  ikke var like bra, var konklusjonen – ja, vi er enig i det som står i forslaget,
                  ja, vi mener dette er viktig, men nei, vi vil ikke stemme for det; vi vil vedlegge
                  det protokollen. Det er litt trist, for det å kunne ha et enstemmig storting bak
                  nettopp det med kvalitetssystemer, det som har med det å kunne følge opp disse
                  tingene å gjøre, ville vært svært viktig og ville også gitt statsråden all den
                  backing som statsråden faktisk kunne be om. Jeg håper likevel at dette arbeidet
                  går videre, for det er det helt nødt til. Vi er helt nødt til å bli flinkere på
                  kvalitet. Det viser faktisk tallene fra Norsk pasientskadeerstatning, som
                  saksordføreren var inne på. Det vises også stadig i rapporter om nesten-uhell og
                  uønskede hendelser i sykehusene. Dette er en organisasjon som er under stadig
                  press. Det går på at man skal få pasientene raskt igjennom et pasientforløp, fordi
                  det er kostbart å ha pasienten på sykehus. 

Det er også viktig å ha gode helseregistre på plass, men jeg er nok ikke enig med
                  representanten Jorodd Asphjell i at det er viktig å få på plass flest mulige
                  registre som ikke er samtykkebasert. Personvernet er viktig, og personvernet er
                  kommet under press på stadig flere områder. Det er det svært viktig at vi tenker
                  på også i helsevesenet. Jeg tror nok at hvis vi spør befolkningen om hvilke
                  opplysninger en er mest redd for at andre skal få kjennskap til, ville de aller
                  fleste sagt at helseopplysningene mine er for meg det aller, aller viktigste. Og
                  det skal vi ta inn over oss. 

Så har selvfølgelig Kreftregisteret vært en ubetinget suksess. Derfor er det
                  kanskje viktig at man også jobber videre med akkurat den biten, for man har jo
                  nettopp bedt om at det blir opprettet underregistre, slik at man kan få enda mer
                  kunnskap om de enkelte krefttypene. Det håper jeg statsråden griper fatt i, slik
                  at vi kan få det på plass. Da trengs det også noen midler og en permanent
                  organisering av dette registeret. 

Fremskrittspartiet ønsker også at det skal innføres en ordning med
                  kvalitetssertifisering av alle norske sykehus og helseforetak. Det er viktig at vi
                  har dette tiltaket i fokus. Det er viktig å tenke kvalitetssikring, for dette er
                  så uendelig viktig for borgerne våre. Det er viktig at du har den sikkerheten når
                  du kommer på sykehus, at du får den hjelpen du skal ha, at du vet hva som skal
                  skje rundt deg, at du vet at håndhygienen er ivaretatt, og at du vet at du blir
                  fulgt gjennom hele pasientforløpet. 

På denne bakgrunn tar jeg opp forslag nr. 2, fra Fremskrittspartiet og Høyre, som
                  er inntatt i innstillingen, og ser fram til debatten videre og håper at vi alle
                  kan enes om én ting, og det er at uansett hva vi gjør, skal kvaliteten ytterligere
                  opp. 

 Representanten Harald T. Nesvik har teke opp det forslaget han refererte til. 

 En samlet komité skriver i innstillingen at det er et klart behov for å styrke
                  arbeidet med kvalitet og sikkerhet. Det burde etter mitt skjønn også ha ledet til
                  at det var full samstemmighet og oppslutning om alle deler av det
                  representantforslaget vi har fremmet. 

Jeg er glad for at det er bred tilslutning fra et flertall i komiteen til alle
                  deler, minus det ene, som ligger i det nettopp refererte forslag fra Harald T.
                  Nesvik som bare har Fremskrittspartiet og Høyre som forslagsstillere, og som går
                  direkte på innføring av et akkrediterings- og sertifiseringssystem. 

Når det er full enighet om at det er et klart behov for å styrke arbeidet med
                  kvalitet og sikkerhet, og Helsetilsynet gang på gang på gang i sine rapporterer
                  konstaterer at det mangler oppfølging når det gjelder å rette de feil som
                  Helsetilsynet påpeker, er det vanskelig for meg å forstå at man er så kjølig og
                  reservert til forslag som går ut på nettopp å lage systemer, for vi er enige om at
                  det foregår massevis av godt arbeid, utvilsomt, i norske sykehus med å bedre
                  kvaliteten, men det som mangler, er systemer som sikrer at dette blir prioritert
                  på topp. 

Vi er også enige om, som de øvrige partier i komiteen skriver i innstillingen, at
                  når det kommer til stykket, er dette et ledelsesansvar – ja selvsagt – og det er
                  et lederansvar på alle nivå i spesialisthelsetjenesten. Men problemet er jo at
                  ledere kommer og går – i helsevesenet som i alle andre virksomheter. Hvis man ikke
                  skal gjøre dette personavhengig, må man nødvendigvis ha sikkerhetssystemer som,
                  uavhengig av hvem som i øyeblikket sitter som leder på det ene eller det annet
                  nivå, sikrer at kvalitetsarbeidet blir prioritert på topp. 

Grunnen til at vi i vårt forslag legger betydelig vekt på akkurat dette med
                  sertifisering, er at vi mener erfaringen fra andre samfunnssektorer og erfaringen
                  innenfor privat virksomhet av mange slag viser at slike systemer som er basert på
                  standardiserte kvalitetskrav, og som måler virksomheten permanent opp mot disse
                  definerte kvalitetsstandarder, er det sikreste virkemiddelet over tid for å trygge
                  at systemet ikke sovner av når det gjelder årvåkenheten på akkurat sikkerhet og
                  kvalitet i behandlingen av pasientene. 

La meg også føye til at en viktig side ved dette er at sykehusene også er de som
                  har ansvaret for opplæringen av alt fremtidig helsepersonell. Det gjelder
                  turnusordningene og praksisordningene for legestudenter og for
                  sykepleierstudenter. Vi vet at i dag er ikke kvalitetsoppfølgingen god nok der
                  heller. Det burde helt opplagt være slik at også den delen av sykehusenes
                  virksomhet virkelig er kvalitetssikret. 

La meg til sist også uttrykke min undring over statsrådens svarbrev til komitéen.
                  Den undringen går på to ting. For det første sies det at statsråden ikke ser noen
                  grunn til foreløpig å lage en enhetlig nasjonal strategi. Dette «foreløpig»
                  stusser jeg over – hva i all verden betyr det? Hvor lenge mener statsråden at man
                  kan vente med å igangsette det arbeidet? Det andre er den overmåte store vekt det
                  i statsrådens brev legges på helseregistre. Det fremsettes bombastiske påstander
                  om at det er en absolutt forutsetning at det eksisterer heldekkende helseregistre
                  – det nevnes også rusbehandling og psykiatri – som skal være
                  personidentifiserbare, og som for enhver pris ikke må være samtykkebaserte. Det
                  vil si, pasienten skal ikke ha et ord med i laget. Det er mulig å drive
                  kvalitetssikringsarbeid hvis man har det. Jeg håper, nær sagt, at statsråden ikke
                  har lest gjennom det brevet noen har skrevet før han satte navnet sitt under. 

 Kvalitet på sjukehustenestene er sjølvsagt veldig viktig. Derfor er det viktig at
                  ein kontinuerleg har fokus på kvalitet, noko som dette representantforslaget
                  bidreg til. Eg veit at sjukehusa er opptekne av kvalitet, men eg trur innsatsen og
                  arbeidet er for lite systematisk. Som nokre veit, har eg litt erfaring frå det.
                  Det må lagast betre system, men ikkje minst må det lagast betre kulturar. Eg trur
                  at systema er viktige, men også kulturen blant dei tilsette er utruleg viktig. Vi
                  har sett at Legeforeininga har nettopp etterlyst system for å skildre kva slags
                  kvalitet sjukehusa skal levere. Foreininga peikar på at kvalitetsdata ikkje blir
                  førte tilbake til organisasjonen, slik at dei kan lære av suksess, eventuelt av
                  uønskte hendingar. 

Ein samla komité har peika på at sjukehusa må bli lærande organisasjonar, og at
                  det er viktig at sjukehusa lærer av kvarandre. Men slik eg og Venstre ser det, er
                  det aller viktigaste at leiarnivået tek tak i arbeidet med kvalitet, og at det –
                  som sagt – må skapast ein sterk kultur hos alt personell på alle nivå som set
                  kvalitet i høgsetet. Sjukehuset er kanskje ein av dei mest kompliserte og
                  mangslungne organisasjonar, der alle – og samspelet mellom alle – er viktige. Det
                  er også kritisk for god kvalitet. 

Eg må seie eg er skuffa over at statsråden så sterkt koplar kvalitet i sjukehus
                  til trongen til personidentifiserbare helseregister, som han gjer i dette brevet,
                  som andre har nemnt. Dette brevet er lagt ved innstillinga. Omsynet til personvern
                  blir ikkje nemnt med eitt einaste ord. I staden hyllar statsråden Sverige og
                  Danmark, som har pasientregister som ikkje er baserte på samtykke. Venstre er både
                  overraska og skuffa over statsrådens appetitt på nye personidentifiserbare
                  helseregister. Men som vi høyrde frå representanten Jorodd Asphjell – det er i
                  alle fall ein eigen registerfanklubb i Arbeidarpartiet. Det må eg seie eg også er
                  veldig bekymra over. 

Derfor vil eg heilt til slutt spørje statsråden: Er ikkje vern av sensitive
                  personopplysningar og personvern viktig for helsestatsråden? 

 For meg er det viktig å starte med å si at vi jo har to nasjonale
                  kvalitetsstrategier som skal bidra til at pasienter og brukere får tjenester av
                  god kvalitet, uansett på hvilket nivå de søker hjelp for sine helseplager. Den
                  første er Nasjonal strategi for kvalitetsforbedring i sosial- og helsetjenesten
                  for 2005–2015, som kom i 2005. Også Nasjonal helseplan har en egen strategi for
                  kvalitet, pasientsikkerhet og prioritering. 

God kvalitet handler i høy grad om å gjøre de riktige tiltakene på riktig nivå til
                  riktig tid. I dag er det et altfor stort press på spesialisthelsetjenesten. For å
                  møte framtidens behov for helsetjenester må vi satse langt sterkere på
                  kommunehelsetjenesten og sørge for at flere får tilbud utenfor sykehus. Jeg mener
                  derfor fortsatt at det foreløpig ikke er behov for en ny kvalitetsstrategi for
                  sykehusene. Det er viktig å styrke arbeidet med kvalitet og sikkerhet både i og
                  utenfor sykehus, med utgangspunkt i de tiltakene som allerede er i gang. 

Komiteen trekker fram fire elementer som den mener må være med i en
                  kvalitetsstrategi. Jeg vil kommentere status for disse. Først noen ord om
                  kvalitetsindikatorer. Sverige og Danmark har, som flere har sagt, lenge hatt
                  personidentifiserbare pasientregistre og kvalitetsregistre. Det betyr etter min
                  mening at våre to naboland har et kunnskapsgrunnlag for forskning og
                  kvalitetsutvikling som Norge ikke har. Vi har bare to personidentifiserbare
                  registre. Det er Norsk pasientregister og Kreftregisteret. Nettopp det at vi har
                  Kreftregisteret, har til de grader styrket kvaliteten i kreftarbeidet i Norge. Jeg
                  mener at jo, jeg tar personvernutfordringene på største alvor, og så langt finnes
                  det – så vidt jeg vet – ikke ett eksempel på at personvernet har blitt rammet av
                  det faktum at vi har Kreftregisteret. Det er ingen motsetningsforhold mellom godt
                  personvern og gode kvalitetsregistre, som Kreftregisteret. 

Vi arbeider også med ulike endringer i helsepersonellloven – som vi vil komme til
                  Stortinget med, selvfølgelig – med sikte på at helseopplysninger kan brukes til
                  kvalitetssikring og styring av helsetjenesten, og ikke bare til forskning, som i
                  dag. For kvalitetsindikatorer, som dødelighet, må en ha tilgang til nok
                  opplysninger om pasientene til f.eks. å kunne justere for pasientsammensetningen.
                  Kvalitetssikring er ett av formålene i Norsk pasientregister, men vi tror ikke at
                  man pr. i dag har et tilstrekkelig hjemmelsgrunnlag for å få fram nødvendige data
                  for å få et riktig bilde av behandlingskvaliteten. Derfor må vi jobbe videre med
                  det. 

Helsedirektoratet vil i løpet av sommeren 2009 presentere alle de nasjonale
                  kvalitetsindikatorene på et eget nettsted, der man kan sammenlikne sykehus og
                  helseforetak, og vise utviklingen over tid. Den nye nettsiden vil nok først og
                  fremst være vinklet mot fagfolk, men den vil være åpen for alle. Vi tar sikte på
                  at de mer pasientrettede kvalitetsindikatorene fortsatt skal publiseres gjennom
                  nettstedet for fritt sykehusvalg. 

Vi har gitt de regionale helseforetakene et eksplisitt oppdrag om å legge god
                  kvalitet til grunn når det gjelder fordeling av oppgaver. 

Vi jobber intenst med å få utarbeidet flere faglige retningslinjer. I 2008 ble det
                  publisert fire nasjonale retningslinjer og over 20 nasjonale veiledere. Nå
                  arbeider vi med over 40 nye retningslinjer og veiledere på et bredt utvalgt
                  område. Jeg er enig med komiteen og forslagsstillerne i at dette er viktige
                  bidrag. 

Så jeg mener at det er bra og fint å oppleve at vi er enige om at vi har en jobb å
                  gjøre med hensyn til kvalitet. Norske sykehus er bra, men kan bli bedre. Vi står
                  midt oppe i arbeidet med å gjennomføre viktige strategier. Vi tror at vi mangler
                  noe faktagrunnlag for å gjøre den jobben godt nok, men det skal ikke være noen
                  hvilepute, og derfor skal vi jobbe intenst med det hver eneste dag. 

 Det blir replikkordskifte. 

 Jeg ønsker egentlig å stille statsråden to spørsmål. 

Spørsmål 1 går på den gledelige informasjonen statsråden gir om at det fra
                  sommeren av vil komme et nettsted knyttet til kvalitet ved sykehusene og med
                  kvalitetsindikatorer. Da er det viktig at innholdet i indikatorene også er slik at
                  folk faktisk forstår hva som står der, i og med at dette i første rekke er ment
                  for fagfolk. Det må bli enkle og greie løsninger, og – ikke minst – en direkte
                  link til siden knyttet til fritt sykehusvalg. Jeg håper statsråden kan bekrefte at
                  det vil bli en direkte link, slik at disse tingene henger i hop. 

Spørsmål 2 dreier seg om register. Undertegnede mener Kreftregisteret er et svært
                  godt register. Det har medført svært mye positivt, og har blitt håndtert på en god
                  måte, selv om enkelte unntak har skjedd der også. Mitt spørsmål til statsråden er:
                  Statsråden har varslet at det skal komme en sak om et hjerte- og karregister til
                  Stortinget i vår. Når kommer den? 

 Når det gjelder det første spørsmålet, å få en link mellom det nye nettstedet i
                  Helsedirektoratet og fritt sykehusvalg-nettstedet, vil jeg tro at det er
                  uproblematisk. Jeg tar det i hvert fall med meg som et ønske fra representanten
                  Nesvik, og synes personlig at det høres ut som en god idé. 

Til det andre spørsmålet, om når det kommer en sak om et hjerte- og karregister:
                  Selv om ryktet sikkert er at vi i Regjeringen er fullstendig lydhør overfor den
                  arbeidsbelastningen som Stortinget nå står overfor, stemmer ikke det. Derfor har
                  jeg og Regjeringen samlet sett at vi nå har levert mange saker til Stortinget, til
                  dels krevende saker. Jeg har vurdert det slik at saken om hjerte- og karregister
                  kan vi vente med til høsten. Derfor vil vi ikke fremme den saken i løpet av våren.
               

 Jeg har også to spørsmål til statsråden. Det første: Det vises til Nasjonal
                  helseplan 2007–2010, og der står det – det er også sitert i statsrådens brev til
                  komiteen – at man skal «vurdere akkreditering/sertifisering som nasjonalt
                  virkemiddel for kvalitet». Når vil denne vurderingen være ferdig, og når vil
                  Stortinget få meddelt resultatet av vurderingen? 

Det andre er registerspørsmålet. Jeg nevnte i mitt innlegg at det i statsrådens
                  brev legges stor vekt på at registre må være personidentifiserbare, og de må for
                  all del ikke være samtykkebasert, heller ikke når det gjelder så følsomme områder
                  som psykiatri og rusproblematikk. Hvorfor er det livsviktig at pasientene selv
                  ikke skal ha et ord med i laget når det gjelder spørsmålet om hvilke
                  personopplysninger som skal lagres om pasientene? 

 Til det første spørsmålet: Jeg må si at jeg har en grunnholdning til det
                  spørsmålet, som jeg tror er veldig lik den holdningen som representanten Lønning
                  har. Hvis jeg blir overbevist om at sertifisering er en vei å gå for å få bedre
                  kvalitet på sykehus, vil jeg være veldig positiv til det. Derfor har vi spurt
                  Helsedirektoratet, som igjen har spurt Kunnskapssenteret om det finnes noe
                  dokumentert kunnskap om at sertifiserte sykehus har en bedre kvalitet enn
                  usertifiserte. Så langt viser de svarene vi får, at det ikke kan dokumenteres en
                  slik sammenheng. Da er det fare for at sertifisering betyr mye permer og papir og
                  ikke bedre kvalitet, og det vil jeg helst ikke at vi skal bruke tiden til i norske
                  sykehus. Vi skal bruke tiden til å få bedre kvalitet, ikke flere permer og papir.
                  Den dagen vi ser en tydeligere sammenheng mellom sertifisering og bedre kvalitet,
                  vil jeg også være for det. 

Det andre spørsmålet fikk jeg dessverre ikke tid til å svare på. 

 Jeg vil gjerne få stille statsråden to spørsmål. Det ene går nesten på det samme
                  som det representanten foran meg tok opp. Hvorfor mener statsråden at
                  helseregistre med personidentifiserbare ikke-samtykkebaserte opplysninger er «en
                  forutsetning for kvalitetsindikatorarbeidet», slik han skriver i brevet? 

Mitt andre spørsmål er: Når så mange som 10 pst. av pasientene på norske sykehus
                  pr. i dag opplever å bli rammet av uheldige hendelser, hvor lenge vil statsråden
                  vente når han sier at det foreløpig ikke er aktuelt med en ny helhetlig
                  kvalitetsstrategi i sykehusene? 

 Svaret på det siste spørsmålet må jo være den dagen jeg føler at de strategiene vi
                  har, ikke er fruktbare i forhold til å jobbe med de utfordringene vi har. Men
                  fortsatt mener jeg at de strategiene vi har, er relevante for de utfordringene vi
                  har. Da trenger vi å bruke tiden på å løse utfordringene, ikke lage nye planer, så
                  lenge de planene vi har, er relevante. 

Til det andre spørsmålet vil jeg si: Kreftregisteret er et personidentifiserbart
                  register. Alle havner der – vi får kunnskap om alle pasienters forløp. Så vidt jeg
                  vet, kan det ikke vises til ett eksempel der personverninteresser knyttet til
                  Kreftregisteret er misbrukt. 

Nå er selvfølgelig jeg klar over at det er jeg som får spørsmålene, men retorisk
                  sett kunne jeg ha tenkt meg å stille et spørsmål tilbake: Har vi ikke hatt stor
                  glede av Kreftregisteret, nettopp på den måten det har fungert? Jo, det mener
                  alle. Skal vi ikke da bygge på de erfaringene når det gjelder andre alvorlige
                  utfordringer dette helsevesenet står overfor? 

 Eg vil også snakke litt om registeret. Eg veit i alle fall at dersom vi skal få
                  nytte av registeret, er det jo slik at det som kjem ut av registeret, er avhengig
                  av det ein får inn. Dersom ein skal ha tillit mellom pasient og fastlege, er det
                  viktig at pasientane veit at dei kan vere fortrulege med fastlegen sin og ikkje
                  risikere at heilt sensitive opplysingar kjem på avvege. At det kjem på avvege,
                  trur eg absolutt vi må erkjenne, det er ikkje noko system som er perfekt. 

Vi har jo hatt ei rekkje lovendringar i dei seinare åra, og vi held for så vidt på
                  med nokre forslag i komiteen vår. Det er utvatning av teieplikta, og det er
                  utvatning av personvernomsynet. Personvernomsynet må stadig vike. Mitt spørsmål er
                  enkelt: Er ikkje statsråden bekymra for denne utvatninga av teieplikta og
                  personvernomsynet? 

 Jeg er veldig uenig i at vi utvanner taushetsplikt og personverninteresser. Jeg
                  mener at det er en feil virkelighetsbeskrivelse. Jeg mener at vi skal kombinere to
                  ambisjoner, både gode kvalitetsregistre som forbedrer helsevesenet, slik som vi
                  har gjort i forbindelse med Kreftregisteret, og en streng ivaretakelse av
                  personverninteressene. 

Som sagt: Jeg mener at jeg har god dokumentasjon gjennom de personidentifiserbare
                  kvalitetsregistre vi har i Norge, på at det er mulig å nå begge mål.
                  Kreftregisteret har ikke svekket personvernet i Norge, men det har forbedret
                  kreftbehandlingen i Norge. Den erfaringen vil jeg nå ta med meg videre, først og
                  fremst til et hjerte- og karregister, da jeg mener svært mange norske pasienter
                  får en for dårlig behandling, særlig i forbindelse med hjerneblødning. Jeg ønsker
                  å bruke samme metodikk som vi har i forbindelse med Kreftregisteret, for å få det
                  samme kvalitetsløftet på hjerte/kar-området som vi har fått på kreftområdet,
                  gjennom samme gode type personvernivaretakelse. 

 Jeg vil gjerne benytte anledningen til å videreføre den samtalen vi begynte på i
                  sted, men som ble avbrutt av klokken. 

Det ene spørsmålet mitt er: Skal jeg forstå statsrådens svar slik at han mener at
                  den vurderingen som er lovet i Nasjonal helseplan 2007–2010, er fullført, og at
                  konklusjonen – den negative konklusjonen – er statsrådens endelige konklusjon?
                  Eller gjenstår det en vurdering av de erfaringene som vinnes i Norge av de sykehus
                  som på eget initiativ har innført dette? 

Det andre er det springende punkt når det gjelder diskusjonen om registre, som jeg
                  har følelsen av at statsråden går utenom, nemlig spørsmålet: Hvorfor er det
                  livsviktig at pasienten ikke skal ha noe ord med i laget, men at det er systemet
                  som på paternalistisk vis skal overstyre pasientens rett til så å si å eie sine
                  egne helseopplysninger? 

 Svaret på det første spørsmålet er: Nei, den konklusjonen som er trukket, at jeg
                  nå ikke vil anbefale sertifisering av alle norske sykehus, er ikke et endelig,
                  evigvarende standpunkt. Det er ikke et ideologisk standpunkt, det er et praktisk
                  standpunkt. Hvis norske sykehus som har prøvd sertifisering, gjennom sine
                  erfaringer kan vise til at dette vil føre til bedre kvalitet, bedre rutiner på
                  kvalitetsarbeid, mener jeg vi absolutt må lytte til det. Da kan det godt være at
                  Regjeringen på egen hånd kan komme tilbake til Stortinget med noen forslag om det.
                  Og neste gang Høyre fremmer et slikt forslag, mener jeg vi bør være for det. 

Til det andre spørsmålet: Det viktige med denne type registre er at nettopp alle
                  pasienthistoriene er med. Jeg opplever at Kreftregisteret understreker veldig
                  sterkt at det er viktig at vi har helheten i alle pasienthistoriene med i
                  registeret for å lære av det. 

Og som sagt: Så langt har ingen kunnet vise til personvernkonflikter knyttet til
                  Kreftregisteret. 

 Dermed er replikkordskiftet over. 

Fleire har ikkje bedt om ordet til sak nr. 2. 

(Votering, sjå side 3038) 





                    

 Under debatten er det satt frem to forslag. Det er 

forslag nr. 1, fra Jorodd Asphjell på vegne av Arbeiderpartiet, Sosialistisk
                        Venstreparti og Senterpartiet 

forslag nr. 2, fra Harald T. Nesvik på vegne av Fremskrittspartiet og Høyre
                     

Det voteres først over forslag nr. 2, fra Fremskrittspartiet og Høyre. Forslaget
                  lyder: 

«Stortinget ber Regjeringen innføre en ordning med kvalitetssertifisering av
                     alle norske sykehus og helseforetak.» 

Votering:

Forslaget fra Fremskrittspartiet og Høyre ble med 65 mot 37 stemmer ikke
                  bifalt.

(Voteringsutskrift kl. 18.43.03)

 Det voteres så alternativt mellom komiteens innstilling og forslag nr. 1, fra
                     Arbeiderpartiet, SV og Senterpartiet. Forslaget lyder: 

«Dokument nr. 8:29 (2008–2009) – representantforslag fra
                     stortingsrepresentantene Erna Solberg, Inge Lønning og Sonja Sjøli om bedre
                     kvalitet i sykehus – vedlegges protokollen.» 

Komiteen hadde innstilt: 

Stortinget ber Regjeringen utarbeide en ny, helhetlig kvalitetsstrategi for
                  sykehusene, herunder 

utarbeide og publisere flere kvalitetsindikatorer for sykehus, herunder
                        indikatorer for dødelighet og pasientens funksjon før og etter behandling,
                     

utarbeide og offentliggjøre rapporter som sammenlikner kvalitet mellom ulike
                        sykehus, helseforetak og helseregioner. 

Informasjon om kvalitet må danne grunnlag for oppgavefordeling mellom sykehus for
                  å gi pasientene trygghet for at de får best mulig behandling. 

Det må utarbeides flere faglige retningslinjer for å sikre behandling av best
                  mulig kvalitet. 

Votering:

Ved alternativ votering mellom komiteens innstilling og forslaget fra
                  Arbeiderpartiet, Sosialistisk Venstreparti og Senterpartiet ble forslaget bifalt
                  med 54 mot 49 stemmer.

(Voteringsutskrift kl. 18.44.13)


                    
                    

 Etter ønske fra finanskomiteen vil presidenten foreslå at taletiden blir begrenset
                  til 5 minutter til hver gruppe og 5 minutter til statsråden. 

Videre vil presidenten foreslå at det ikke blir gitt anledning til replikker etter
                  de enkelte innlegg, og at de som måtte tegne seg på talerlisten utover den
                  fordelte taletid, får en taletid på inntil 3 minutter. 

Det anses vedtatt. 

 (ordfører for saken): Stortinget behandler i dag Regjeringens forslag om at
                  Stortinget gir Finansdepartementet fullmakt til å stille statsgaranti for lån fra
                  Norges Bank til den islandske sentralbanken, Seðlabanki Islands. 

Vi kjenner alle til hvor dramatisk situasjonen var på Island i fjor høst. Jeg
                  valgte sjøl å reise til Island både før og etter nyttår for bedre å forstå
                  situasjonen på sagaøya. Der så jeg byggeplasser hvor kranene stod stille, erfarte
                  både oppgitthet over dårlig politisk lederskap samt store demonstrasjoner for
                  endringer. Gjennom møter med representanter for både politiske organisasjoner,
                  akademia og ulike næringslivsinteresser kom alvoret sterkt fram. På vegne av
                  Senterpartiet uttalte jeg meg den gang på Island svært positivt til å medvirke til
                  at Norge kan hjelpe sitt broderfolk på Island økonomisk på fote igjen. Island fikk
                  senere i vår en enda større politisk utfordring gjennom en dramatisk
                  regjeringskrise. Deres nye regjering la denne uka fram anslag for islandsk
                  økonomi: I år spås et fall i BNP på hele 10,6 pst. Neste år ventes et fall på 0,5
                  pst. – noe bedre enn tidligere nullanslag. 

Stabilisering av den økonomiske situasjonen er avgjørende for å starte nedbetaling
                  av Islands enorme statsgjeld, ved at folk er i arbeid og ikke arbeidsledige, samt
                  at spesielt ungdom finner en framtid på Island og ikke emigrerer. 

Island har inngått en avtale med Det internasjonale valutafondet om et
                  stabiliseringsprogram for islandsk økonomi. 

Regjeringen ber om Stortingets fullmakt til å stille statsgaranti for et lån fra
                  Norges Bank til Seðlabanki Islands på 675 mill. US dollar. Basert på valutakursen
                  9. mars i år tilsvarer dette om lag 4,8 milliarder kr. Av finansieringsbehovet IMF
                  har avdekket, skal 2,9 av 5 milliarder US dollar dekkes av bilaterale kreditorer. 

Finansdepartementene i de nordiske nasjonene Sverige, Danmark, Finland og Norge
                  har tidligere sagt de vil gi mellomlangsiktige lån til Island i størrelsesordenen
                  2,5 milliarder US dollar. 

De nordiske nasjonene Danmark, Finland, Norge og Sverige har satt som forutsetning
                  for lånet at Island følger stabiliseringsprogrammet som er avtalt med IMF. I dette
                  ligger bl.a. at Island overholder sine internasjonale forpliktelser. Det legges
                  opp til at lånevilkårene i hovedsak skal følge prinsippene for IMFs lån til
                  Island. 

De administrative kostnadene vil i hovedsak falle på Norges Bank som långiver, men
                  kredittrisikoen faller på staten som garantist. Det legges til grunn at Norges
                  Bank vil betale en garantiprovisjon til staten ved Finansdepartementet som antas å
                  være tilstrekkelig til å dekke forventet tap. 

De tre største bankene på Island ble i oktober 2008 satt under administrasjon. Da
                  utgjorde finanssektorens balanse nesten ti ganger BNP, en tidobling fra 2003. I
                  denne oppgangsperioden, som var tungt basert på rikelig og rimelig kredittilgang
                  fra utlandet, økte islandske husholdninger sine lån tilknyttet utenlandsk valuta.
                  Jeg vil understreke at husholdninger som tar opp lån i utenlandsk valuta, påføres
                  en ekstra usikkerhetsfaktor: valutakursendringer. Den kraftige svekkelsen av den
                  islandske kronen har medført en vesentlig økning for de husholdninger som tok opp
                  lån i utenlandsk valuta. Dette har skapt svært store problemer for både islandske
                  husholdninger og næringsliv. 

Videre er situasjonen den at Island i henhold til avtalen med Det internasjonale
                  pengefondet kan opprettholde noen restriksjoner på kapitalbevegelse mot utlandet
                  fram til november 2009. Jeg vil understreke at islandsk økonomi, med en særegent
                  høy styringsrente – nå på 13 pst. p.t., som er over 11,5 pst. høyere enn norsk
                  styringsrente – kombinert med store kortsiktige kapitalplasseringer fra utlandet,
                  er avhengig av restriksjoner på kapitalbevegelser for å bidra til
                  valutakursstabilitet og en lavere styringsrente. For Island er en lavere
                  styringsrente nødvendig for å kunne stimulere islandsk økonomi gjennom
                  pengepolitikken. 

Stabiliseringsprogrammet har to hovedformål: å restrukturere bankene som er satt
                  under administrasjon og å konsolidere Islands statsfinanser på mellomlang sikt.
                  Komiteen understreker at Norge er villig til å bidra med støtte på andre områder,
                  eksempelvis ekspertbistand dersom islandske myndigheter kommer med slike
                  forespørsler. 

Finanskomiteens innstilling er enstemmig på alle punkter, og man tilrår at
                  Stortinget gir Finansdepartementet omsøkte fullmakter. 

Til slutt ønsker jeg bare å uttrykke at Senterpartiet er villig til å bidra
                  ytterligere dersom islandske myndigheter kommer med forespørsel om tiltak for å
                  stabilisere islandsk økonomi og islandske kroner, enten slike forespørsler rettes
                  direkte til den nordiske embetsmannsgruppen eller direkte til norske myndigheter.
                  Senterpartiet vurderer det også slik at nasjonen Norge er tjent med sjøl å ta
                  initiativ til samtaler om ytterligere bidrag fra norsk og nordisk side, framfor
                  passivt å avvente forespørsler fra Island eller IMF. 

 Flere har ikke bedt om ordet til sak nr. 4. 

(Votering, se side 3039) 

Den reglementsmessige tid for formiddagsmøtet er over om to minutter. Presidenten
                  vil foreslå at dette møtet heves, og at det settes nytt møtte kl. 18 for å
                  behandle de gjenstående saker. Første taler i sak nr. 5 vil være Hilde Magnusson
                  Lydvo, ordfører for saken. 





                    

 Etter ønske fra justiskomiteen vil presidenten foreslå at taletiden blir begrenset
                  til 5 minutter til hver gruppe og 5 minutter til statsråden. 

Videre vil presidenten foreslå at det blir gitt anledning til tre replikker med
                  svar etter innlegg fra medlemmer av Regjeringen innenfor den fordelte taletid. 

Videre foreslår presidenten at de som måtte tegne seg på talerlisten utover den
                  fordelte taletid, får en taletid på inntil 3 minutter. 

– Det anses vedtatt. 

 (ordfører for saken): En samlet komité mener det er viktig å se på hvordan en best
                  mulig kan hjelpe personer som utsettes for vold og trusler, på en slik måte at de
                  føler seg trygge. Norge har i dag ulike nivåer for oppfølging og beskyttelse av
                  disse personene. Komiteen mener det som utgangspunkt bør benyttes tiltak som gir
                  god nok sikkerhet på lavest mulig nivå. 

I arbeidet for å øke tryggheten for ofre for vold og trusler, særlig i saker om
                  vold i nære relasjoner, mener komiteen det er behov for forsterkede virkemidler.
                  Disse virkemidlene bør i større grad rettes inn mot å innskrenke trusselutøverens,
                  ikke den truedes, bevegelsesfrihet. Typisk vil dette dreie seg om besøksforbud og
                  bruk av elektronisk merking – omvendt voldsalarm. Dette er tiltak
                  Justisdepartementet nå jobber aktivt med. 

Når det gjelder forslaget om å senke terskelen for innvilgelse av fiktiv
                  identitet, er det et flertall som ikke ønsker det. Fiktiv identitet er svært
                  omfattende for den det gjelder. En må bryte fullstendig med sitt tidligere liv, og
                  siden Norge er et lite land, medfører det ofte at man må flytte utenlands. 

Fiktiv identitet reiser en rekke problemstillinger. Dette beskyttelsestiltaket er
                  åpenbart den mest effektive form for beskyttelse, da vedkommende ikke lenger vil
                  kunne spores i offentlige registre og slik vil være «slettet». For at fiktiv
                  identitet som beskyttelsestiltak skal ha den tilsiktede effekt, er det imidlertid
                  påkrevd at den som skal beskyttes, bryter enhver kontakt med tidligere liv,
                  omgangskrets og familie. 

Flertallet i komiteen ser det som krevende totalt å måtte endre på sitt liv, og
                  konstant tenke på å ikke avdekke sitt tidligere liv for nye venner og bekjente.
                  Der det også er barn involvert, blir det ekstra utfordrende for de berørte. 

En slik total endring av livsutfoldelsen representerer et betydelig inngrep. Svært
                  få er innstilt på å bære en slik belastning, og tiltaket bør derfor kun benyttes i
                  helt ekstraordinære tilfeller der alle andre beskyttelsestiltak er funnet ikke å
                  kunne gi tilstrekkelig beskyttelse. Bredden av de tiltak man kan iverksette, vil i
                  mange tilfeller kunne skreddersys som fullt ut tilstrekkelige beskyttelsestiltak. 

Flertallet mener at på denne bakgrunn bør man generelt ikke senke terskelen for
                  bruk av fiktiv identitet, men heller se på hvilke andre tiltak som kan oppnå samme
                  beskyttelsesgrad for den volds- eller trusselutsatte. 

Tall fra Politidirektoratet viser at fra 2004 til i dag er 16 søknader om fiktiv
                  identitet, med hjemmel i politiloven kapittel IIa, mottatt fra politidistriktene.
                  Av disse er sju søknader innvilget, tre er trukket, og fire søknader er avslått,
                  mens to søknader pr. i dag er til behandling. 

Når det gjelder forslaget om å opprette en offentlig instans med spesialister for
                  å ivareta personer som lever på skjult adresse og med fiktiv identitet, mener et
                  flertall i komiteen at dette forslaget er ivaretatt i de endringene som er
                  foreslått av departementet. 

En rapport utarbeidet på oppdrag av Justisdepartementet i 2007, «Skjerming av
                  trusselutsattes personopplysninger», viser at det forekommer «lekkasjer» i
                  ordningen med adressesperre. Opplysninger som i utgangspunktet ikke skulle være
                  tilgjenglige for andre enn en svært begrenset krets, såkalt kode 6, er allikevel
                  gitt ut, både til offentlige og private aktører gjennom folkeregisterbasen.
                  Omfanget av dette er ikke kjent, men uansett er dette et alvorlig problem som
                  svekker adressesperre som beskyttelsestiltak. 

Rapporten «Å leve på sperret adresse» ble utarbeidet på oppdrag fra
                  Justisdepartementet. 

De to nevnte rapportene følges opp gjennom tiltak i handlingsplanen mot vold i
                  nære relasjoner, «Vendepunkt». En sentral del av denne oppfølgingen innebærer å
                  overføre beslutningsmyndigheten for vedtak om adressesperre fra Sentralkontoret
                  for folkeregistrering til politiet. Det er verken hensiktsmessig eller ønskelig at
                  dagens ordning videreføres der det er Sentralkontoret for folkeregistrering som
                  foretar vurderinger av trusselbildet rettet mot en person og innvilger eller
                  avslår søknaden om adressesperre. Beslutningsmyndighet bør tilligge politiet, både
                  fordi spørsmålet om adressesperring må vurderes i sammenheng med andre mulige
                  beskyttelsestiltak som besøksforbud, voldsalarm o.l., og fordi det er mest
                  hensiktsmessig at én myndighet gjør en samlet vurdering av hvilke tiltak som bør
                  iverksettes. 

Det tredje forslaget går på å gjennomgå myndighetenes metoder for å skjule
                  personer og sikre at vernet deres er godt nok. 

En samlet komité ser at overføringen av beslutningsmyndighet til politiet vil
                  bidra til at rutiner for informasjon og oppfølging fra politiets side, f.eks. ved
                  tildeling av voldsalarm, også vil kunne gjøres gjeldende ved bruk av
                  adressesperre. Jeg vil understreke at Regjeringen har utvidet tiden fra når man må
                  søke på nytt om å beholde beskyttelsen, fra ett til tre år. 

Når det gjelder det fjerde forslaget om å utvide vitnebeskyttelsesprogrammet til
                  også å gjelde i nordisk sammenheng, mener et flertall i komiteen at det ikke er
                  påtrengende behov for en slik utvidelse av vitnebeskyttelsen som forslaget legger
                  opp til. 

Flertallet rår Stortinget til å vedlegge Dokument nr. 8:45 for 2008–2009
                  protokollen. 

 Dette er en viktig sak som ikke kan debatteres ofte nok. Selv om vi hadde en
                  veldig god og grundig debatt under interpellasjonen fra Odd Einar Dørum for bare
                  et par uker siden, viser enkelte hendelser at dette er et tema som det er uhyre
                  viktig å fokusere på. Men det er viktig at det ikke bare blir med debatt, men at
                  vi også trenger handling. 

Media har belyst hverdagen for mennesker i Norge som er på flukt og lever i skjul.
                  Det er en hverdag som for mange av oss er helt utenkelig. Vi tror ofte, eller
                  lever i den troen, at folk som lever i skjul, og har adressesperre og disse
                  tiltakene rundt seg, er såpass skjult at ingen finner dem. 

«Jeg elsker deg og jeg finner deg uansett» er tittelen på en bok. Når vi kan lese
                  at personer går i dekning og media klarer å finne dem på én dag, viser det at det
                  er store hull i systemet. De flykter fra eksmenn, og får ikke fiktiv identitet.
                  Disse menneskene vi snakker om, lever et liv i konstant frykt for å bli oppdaget
                  av dem de skjuler seg for. Det er store psykiske belastninger for dem det gjelder,
                  også for barn som er involvert. 

Når flertallet argumenterer mot en lavere terskel for fiktiv identitet med at det
                  er så alvorlig og så stor inngripen i livet, må vi også tenke på at disse
                  personene som søker om fiktiv identitet, har tenkt nøye gjennom hva dette
                  innebærer. Det er et problem når bare 7 av 16 som søker, har fått fiktiv
                  identitet. De som trenger det, må få det. 

Når man tvinges til å leve på flukt og i skjul, er man ikke i nærheten av å ha et
                  normalt privatliv til tross for at Norge er en av de frieste statene i verden. Det
                  er ikke noen tvil om at overgriperne har bedre rettssikkerhet enn ofrene. Jeg vil
                  også vise til at Krisesentersekretariatet har klaget Norge inn for FNs
                  kvinnekommisjon. Overgriperne har det faktisk bedre enn det ofrene har. Det er
                  viktig at vi nå begynner å tenke på ofrene. 

Et stort tankekors i denne saken er at de som lever i skjul, ofte opplever store
                  utfordringer i møte med offentlige etater. Det framstår som det offentliges
                  representanter ikke helt vet hvordan de skal behandle mennesker som lever i skjul,
                  og at rettighetene deres derfor blir svekket. En av dem det gjelder, sier at
                  tilværelsen faktisk er en heldagsjobb i seg selv. 

Igjen vil jeg si at dette er viktig. Vi må få dette på plass, slik at de som
                  trenger det og ønsker det, får det vernet de trenger. At én blir funnet, er én for
                  mye. En grundig gjennomgang av hvordan dagens ordning fungerer, er et viktig
                  skritt i riktig retning. Jeg er likevel glad for at Regjeringen innrømmer at
                  dagens ordning ikke fungerer godt nok. At politiet nå skal overta, er av de
                  viktigste tingene som skjer, men likevel er det viktig å få en evaluering også av
                  det arbeidet som politiet gjør. 

Så vil jeg vise til forslag nr. 3. Til det sier flertallet at Regjeringen varsler
                  en ny lov om hvordan politiet skal ivareta og håndtere sine forskjellige registre.
                  Det er nå litt over en måned til Stortinget skal gå fra hverandre, og Stortinget
                  har ennå ikke fått denne loven til behandling. 

Det er viktig at en kvalitetssikrer disse metodene så fort som mulig. Derfor vil
                  jeg anmode flertallet om å stemme for forslag nr. 3 fra mindretallet. 

Jeg vil da ta opp de forslagene som Fremskrittspartiet og Fremskrittspartiet og
                  Høyre sammen har fremmet i saken. 

 Representanten Solveig Horne har tatt opp de forslagene hun refererte til. 

 Jeg vil takke forslagsstillerne for å sette søkelys på en svært viktig og alvorlig
                  problemstilling. Å sørge for sikkerheten og tryggheten til mennesker som lever
                  under trusler eller vold, må være en prioritert oppgave for velferdssamfunnet. 

Dessverre opplever mange mennesker i dagens Norge en hverdag preget av vold og
                  trusler. Kvinner er særlig utsatt innenfor parforhold eller etter traumatiske
                  samlivsbrudd, der tidligere partnere opptrer truende. 

Selv om det ikke er et stort antall personer som har behov for beskyttelse hvert
                  år, er det desto viktigere for dem dette gjelder, at beskyttelsestiltakene
                  fungerer optimalt. For Høyre er det sentralt at beskyttelsesinstituttet samfunnet
                  stiller opp med, skal gi maksimal trygghet og legge grunnlag for å leve et liv
                  uten frykt. 

Høyre støtter den gjennomgangen av det nasjonale beskyttelsesprogrammet som
                  foreslås av representantene Horne og Ellingsen. Uten inngående kunnskap om hvordan
                  beskyttelsesprogrammet fungerer i dag, kan verken vi som politikere eller politiet
                  som skal iverksette og håndheve programmet i praksis, tilpasse ordningen til de
                  behovene som finnes. Høyre mener imidlertid at vi bør avvente konklusjonen fra en
                  slik gjennomgang før det konkluderes hvorvidt terskelen for innvilgelse av fiktiv
                  identitet bør senkes. 

Det er viktig å sikre hemmeligholdet av identiteten til personer som lever på
                  skjult adresse og med fiktiv identitet. Høyre ser argumenter som taler for en
                  samling av landets kompetanse i ett organ, eller én offentlig instans. Mange som
                  lever i skjul, vil, uansett organisering og oppgavefordeling innad i det
                  offentlige, måtte forholde seg til politiet på flere måter. Det er politiet som
                  foretar trusselvurderingene beskyttelsen gis på bakgrunn av, det er politiet som
                  kjenner det kriminelle miljøet eller enkeltpersoner truslene kommer fra, og ikke
                  minst er det politiet som vil håndtere eventuelle akutte trusselsituasjoner som
                  måtte oppstå. Høyre mener derfor det er en hensiktsmessig løsning med en samling
                  av oppgaver knyttet til personer som lever i skjul, hos politiet. 

Fra Høyres side er det underlig at regjeringspartiene ikke går inn for den
                  foreslåtte gjennomgangen av myndighetenes metoder for å sikre personer som lever i
                  skjul. Det ville ha sendt et kraftfullt og etterlengtet signal til alle som lever
                  i skjul i Norge i dag, at et samlet storting hadde gått inn for en slik
                  gjennomgang. 

Dagens kriminalitet er grenseoverskridende. Den stoppes ikke av landegrenser.
                  Derfor er det viktig at trusselutsatte også kan flyttes over landegrenser der
                  dette anses nødvendig av hensyn til personenes sikkerhet. Slike tiltak vil i de
                  fleste tilfeller ha store konsekvenser for den som må flyttes. Dette virkemiddelet
                  bør derfor begrenses til de situasjoner hvor alle andre tiltak er vurdert og
                  prøvd, og der disse ikke vil kunne gi den nødvendige sikkerhet. 

Helt avslutningsvis: Dette er et saksområde som alltid vil ha høy prioritet fra
                  Høyres side, fordi beskyttelsesinstituttet er avgjørende viktig for dem som
                  trenger beskyttelsen, og en forutsetning for at politi og rettsvesen kan forfølge
                  alvorlig kriminalitet. 

På vegne av Høyre tar jeg herved opp forslag nr. 5. 

 Representanten Elisabeth Aspaker har tatt opp det forslaget hun refererte til.
               

 Det er rett, som flere har pekt på, at vi hadde en interpellasjonsdebatt som jeg
                  valgte å legge åpen. Det var en redelig og skikkelig debatt, men her behandler vi
                  konkrete forslag. 

Jeg føler meg nesten hensatt til serien om «Yes Minister» og Sir Humphrey når jeg
                  leser forslag nr. 2. Jeg trodde faktisk – i all beskjedenhet – at jeg som
                  justisminister hadde bedt om at det skulle lages et nordisk
                  vitnebeskyttelsesprogram. Jeg har vært i den tro til denne dag at vi har gjort
                  det. Jeg konstaterer ved å lese teksten at det er en arbeidsgruppe som er nedsatt
                  for å vurdere hvordan det skal skje. 

For å markere overfor den Sir Humphrey som er ansvarlig overfor dette, stemmer jeg
                  høylytt for forslag nr. 2. Jeg må innrømme at man må bygge på, også i et
                  forvaltningssystem, at tillit gjelder inntil det motsatte er bevist. Det er ikke
                  slik at man nærmest skal springe rundt som en operativ uteleder for å sjekke om
                  alle ting skjer. Jeg er dypt forundret over det som står. Jeg har vært med på så
                  mange konferanser om organisert kriminalitet at jeg trodde faktisk at det nordiske
                  programmet var på plass. Ja, enda mer, jeg trodde at vi faktisk hadde et europeisk
                  program på plass, fordi vi vet at det kan inntreffe uheldige hendelser, og vi har
                  ingen garanti for – bank i denne stortingstalerstolen – at vi ikke får søskenbarna
                  til Nokas-saken dukkende opp. Det vet vi ikke. Vi kan være glad for at det ikke
                  har skjedd så langt. Vi kan håpe alt vi kan på at det ikke skjer – men det skjedde
                  i Norge. Og vi har hatt kopi av den hendelsen senere, bl.a. i Göteborg for ikke så
                  lenge siden – rett og slett en kopi av hele opplegget – hvor man brukte omtrent
                  alle virkemidlene som ble brukt i Stavanger i april 2004. 

Jeg vet at statsråden på mange måter svarte meg skikkelig i interpellasjonen, men
                  jeg synes det er riktig å gjennomgå myndighetenes metoder for å skjule folk. Det
                  skjer noe bra når politiet skal ha et ansvar, slik som også andre har vært inne
                  på, men jeg har møtt for mange borgere som har henvendt seg til meg som en
                  Nikodemus om natten, for å si det på den måten. De skal ha respekt for sin
                  anonymitet, men det tyder på at systemet ikke fungerer som det skal. 

Vi klarer altså, som jeg sa i interpellasjonsdebatten, å lage lukkede systemer for
                  å beskytte våre etterretningsagenter – i hvert fall får jeg legge til grunn at vi
                  gjør det, for jeg har ikke mottatt noe signal om at vi ikke gjør det. Vi fikk vite
                  i forbindelse med interpellasjonsdebatten, og også her, at det er sju personer i
                  alt som er kommet inn på fiktiv identitet. Og politiet sier tørt: Det er ingen
                  lekkasjer. Nei vel, men da må vi kunne lage systemer på datasiden som er slik at
                  de som er under kode 6, ikke skal få lov til å vandre med mappa si fra den ene til
                  den andre. Det er for mange som har gjort det, og jeg markerer mitt standpunkt ved
                  å stemme for forslag nr. 1. 

Jeg forstår hvorfor Fremskrittspartiet har fremmet forslag nr. 3, men jeg er ikke
                  enig i det. Jeg tror terskelen for å få fiktiv identitet skal være streng, men jeg
                  synes det kan være grunn til på en skikkelig måte å få en gjennomgang. Derfor
                  stemmer jeg for forslag nr. 5, fra Høyre, for i denne saken var det jo slik at
                  pressen måtte jobbe hardt for å få ut informasjon. Til slutt var det statsråden –
                  han skal ha ros for det – som skar igjennom og sørget for at vi fikk vite hvor
                  mange som er omfattet av det. Men før det hadde vi hatt den svarte situasjonen –
                  Justisdepartementet sa at dette er tilgjengelig, Politidirektoratet syntes ikke
                  det var tilgjengelig, og til slutt uttrykte statsråden seg så klart at det ble
                  tilgjengelig. Vi kan ikke ha et forvaltningssystem som på noen områder mener at
                  politikere er rusk som kommer og går, mens forvaltningen består. Vi kan rett og
                  slett ikke ha det slik. Og jeg synes det er bra at statsråd Storberget gjorde det
                  han gjorde, men det er jo dypt forunderlig at man en lang stund ikke kunne
                  fortelle antallet på dem som har et vitnebeskyttelsesprogram. Jeg skjønner jo på
                  mange måter veldig godt at man ikke skal fortelle hvem det er, men det er noe ved
                  den saken som i ettertid har seget på meg, og jeg må innrømme at det som fikk meg
                  til å skvette, var det jeg leste om det nordiske vitnebeskyttelsesprogrammet. Jeg
                  har vært sterkt opptatt av det. Jeg har sittet i nordiske justisministermøter. Jeg
                  har vært statsråd i Justisdepartementet noen år, og jeg har sittet i europeiske
                  møter. Så leser jeg en komitéinnstilling – og som norsk borger driver jeg jo ikke
                  etterforskning av ting som skjer i forvaltningen, jeg forholder meg til at
                  Stortinget får den kunnskapen man skal ha. 

Dette ble et litt annerledes innlegg enn jeg trodde det skulle bli da jeg kom i
                  salen og tok opp papirene og leste dem. Men det ble akkurat så oppriktig som jeg
                  nå har sagt det. Jeg synes det er trist og leit å måtte konstatere at det faktisk
                  akkurat nå er noen som arbeider med det som jeg trodde jeg hadde gått inn for for
                  ganske mange år siden. 

Så har jeg sagt hvilke forslag jeg stemmer for på vegne av Venstre: Det er de
                  forslagene som Fremskrittspartiet og Høyre har felles, og det er det siste
                  forslaget, fra Høyre alene. 

 Som det også ble uttrykt i interpellasjonsdebatten om dette temaet for ikke så
                  lenge siden, tror jeg det er tverrpolitisk enighet om viktigheten av disse
                  tiltakene. Og det at man her skiller lag i forhold til hvordan man håndterer
                  forslagene, betyr ikke for noen, tror jeg, at man har forskjellig oppfatning av
                  viktigheten av disse tiltakene. Men det er et par av områdene jeg har lyst til å
                  kommentere kort. 

Først og fremst er det slik at det er gjort et arbeid i forhold til å se på
                  hvordan disse virkemidlene virker, og det er i ferd med å bli gjort et arbeid i
                  forhold til hvordan man mener man skal organisere dette. Det er det redegjort for
                  i innstillingen, bl.a. at man flytter beslutningsmyndighet til politiet. Det betyr
                  jo ikke at man har sluttet å vurdere effekten av tiltakene. Jeg tror snarere tvert
                  imot, at den løpende vurderingen som skal gjøres, bl.a. i Politidirektoratet, men
                  som også må gjøres i Justisdepartementet, blir viktigere når man flytter
                  beslutningsmyndighet for faktisk å følge opp og se at dette virker bra. Når man nå
                  ikke stemmer for disse forslagene, betyr ikke det at man ikke er observant på de
                  problemstillingene som er. Jeg oppfatter det snarere tvert imot slik at her er man
                  i prosess i forhold til de viktige tiltakene som man faktisk ønsker skal ha mest
                  mulig effekt. 

Så litt til spørsmålet om det å senke terskelen for å bruke så alvorlige og
                  inngripende virkemidler. Vi har fra Regjeringens side gitt uttrykk for at det
                  ønsker vi ikke å gjøre, og det er ene og alene først og fremst fordi vi mener at
                  den terskelen man har i dag, er den rette, og hovedutfordringen for oss er at
                  virkemidlene – innenfor denne terskelen og når man bruker så tøffe virkemidler som
                  fiktiv identitet – faktisk gir effekt, at det fungerer. Det er der utfordringen
                  etter vår mening ligger, og det er, som det også framgår av innstillingen, ganske
                  så inngripende, ganske så alvorlig, å iverksette denne typen virkemidler, og det
                  ville ikke tjene ofrene om det politiske trykket ble av en slik art at det eneste
                  som liksom var saliggjørende i forhold til kvinner og menn som sliter, og som har
                  behov for beskyttelse, var å senke terskelen for å bruke så sterke virkemidler. Da
                  mener jeg faktisk at man kanskje raskt fritar seg sjøl for ansvar i forhold til
                  alle de andre typer virkemidler vi kan bruke, og skal bruke, som vi må ha politisk
                  fokus på. Det gjelder omvendt voldsalarm. Det gjelder de ordinære voldsalarmene,
                  men det gjelder også alle andre typer tiltak som bidrar til at vi får ned
                  spenninger, får ned temperaturen i små og store saker, og som bidrar til at man
                  demper konflikt istedenfor å øke konflikt. Jeg mener at mye av den politiske
                  utfordringen faktisk ligger der. Når Regjeringen har valgt å gjøre det den har
                  gjort med offertilnærmingen, ikke bare i straffeprosess, men også utenfor
                  straffeprosess, er det med det formål å kunne bidra til at konflikt dempes. 

Til slutt har jeg lyst til å kommentere spørsmålet om offentlighet, siden
                  representanten Dørum trakk det opp nå. Det gjorde jeg også under
                  interpellasjonsdebatten. Det er Regjeringens holding at det nettopp på denne type
                  felt i høy grad er viktig å vise offentlig, få fram, at man har en metode som kan
                  anvendes. Det var en av hovedgrunnene til at jeg mente at man skulle vise dette
                  offentlig. Men det er ikke slik at man i alle disse tilfellene kan gå langt i
                  forhold til offentlighet. Når man får en forespørsel fra pressen om hvor dette
                  skjer, hvem som blir underlagt dette osv., må man selvfølgelig alltid nøye vurdere
                  hvorvidt man krenker den sikkerheten som disse tiltakene faktisk er ment å
                  ivareta. 

Vi har offentliggjort at man fra politiets og Kripos’ side siden 2004 har
                  behandlet 16 søknader om fiktiv identitet. Sju er innvilget. Fire er avslått, to
                  er under behandling, og tre er trukket. Det er nyttige opplysninger å ha for den
                  politiske debatten, først og fremst i forhold til hvor nivået ligger og hvor
                  avansert dette er, at en del får avslag, og at man her står overfor en metode som
                  skal kunne gå an å håndtere når omfanget er såpass lite. Vi er optimister når det
                  gjelder å kunne få dette til å fungere bedre, bl.a. i forbindelse med at
                  beslutningsmyndigheter flyttes. 

 Det blir replikkordskifte. 

 I innstillingen står det: 

«Komiteens flertall (…) viser også til at Justisdepartementet i løpet av våren
                     vil legge fram en ny lov om hvordan politiet skal håndtere sine forskjellige
                     registre. Dette går blant annet på tilgang til sporbarhet i registrene. Dette
                     vil også begrense hvem i etaten som har tilgang til hvilke registre.» 

Fremskrittspartiet mener at de ofrene som innvilges en eller annen form for
                  beskyttelse, har krav på at metodene kvalitetssikres så fort som mulig. Statsråden
                  sa i sitt innlegg nettopp at han er «observant på problemstillingen». Mitt
                  spørsmål til statsråden blir: Vil statsråden gjennomgå metodene for de personer
                  som har skjult adresse, og sikre at vernet deres er godt nok? 

 Jeg mener at det arbeidet som er gjort i arbeidsgruppe og i forbindelse med
                  forslag til tiltak, og det arbeidet vi skal gjøre, fordrer at vi politisk sett
                  alltid har stor årvåkenhet overfor disse metodene. I så måte er det få tilfeller
                  der vi står overfor et analysebehov. Vi vil gjennom dette arbeidet selvfølgelig
                  til enhver tid evaluere virkemidlene. 

 Flere har ikke bedt om ordet til replikk. 

Flere har ikke bedt om ordet til sak nr. 5. 

(Votering se side 3039) 





                    

 Under debatten er det satt frem fem forslag. Det er 

forslagene nr. 1 og 2, fra Solveig Horne på vegne av Fremskrittspartiet og
                        Høyre 

forslagene nr. 3 og 4, fra Solveig Horne på vegne av Fremskrittspartiet 

forslag nr. 5, fra Elisabeth Aspaker på vegne av Høyre 

Så vidt presidenten erindrer, var det forslagene nr. 1, 2 og 5 Venstre vil gi sin
                  støtte til. 

 (fra salen): Det er korrekt, president! 

 Det voteres først over forslagene nr. 3 og 4, fra Fremskrittspartiet. 

Forslag nr. 3 lyder: 

«Stortinget ber Regjeringen vurdere å gjennomgå det nasjonale
                     beskyttelsesprogrammet slik at terskel for innvilgelse av fiktiv identitet
                     senkes.» 

Forslag nr. 4 lyder: 

«Stortinget ber Regjeringen opprette en offentlig instans med spesialister for
                     å ivareta personer som lever på skjult adresse og med fiktiv identitet.» 

Votering:

Forslagene fra Fremskrittspartiet ble med 81 mot 22 stemmer ikke
                  bifalt.

(Voteringsutskrift kl. 18.46.39)

 Det voteres så over forslag nr. 5, fra Høyre. Forslaget lyder: 

«Stortinget ber Regjeringen om en gjennomgang av det nasjonale
                        beskyttelsesprogrammet for innvilgelse av fiktiv identitet.» 

Fremskrittspartiet har varslet at de støtter forslaget subsidiært, og Venstre
                     støtter også forslaget. 

Votering:

Forslaget fra Høyre ble med 59 mot 44 stemmer ikke bifalt.

(Voteringsutskrift kl. 18.47.04)

 Det voteres så over forslagene nr. 1 og 2, fra Fremskrittspartiet og Høyre.
                  

Forslag nr. 1 lyder: 

«Stortinget ber Regjeringen gjennomgå myndighetenes metoder for å skjule
                        personer og sikre at vernet deres er godt nok.» 

Forslag nr. 2 lyder: 

«Stortinget ber Regjeringen utvide vitnebeskyttelsesprogrammet til også å
                        gjelde saker i nordisk sammenheng.» 

Venstre har varslet at de vil støtte forslagene. 

Votering:

Forslagene fra Fremskrittspartiet og Høyre ble med 58 mot 45 stemmer ikke
                  bifalt.

(Voteringsutskrift kl. 18.47.29)

Komiteen hadde innstilt: 

Dokument nr. 8:45 (2008–2009) – representantforslag fra Solveig Horne og Jan Arild
                  Ellingsen om bedre oppfølging og beskyttelse for personer som lever i skjul –
                  vedlegges protokollen. 

Votering:

Komiteens innstilling ble enstemmig bifalt.


                    
                    

 Stortinget går til votering. 





                
                
                

Voteringen i en sak finnes i slutten av referatet for hver enkelt sak.


            


            

  Det foreligger ikke noe referat. 

Dermed er dagens kart ferdigbehandlet. 

Forlanger noen ordet i henhold til forretningsordenens § 37 a før møtet heves? –
                  Møtet er hevet. 





                    
                    
                    

