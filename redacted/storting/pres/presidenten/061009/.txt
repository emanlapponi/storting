 Ærede medrepresentanter! Tidligere statsminister,
president i Lagtinget og stortingsrepresentant
for Østfold Kristelig Folkeparti

 Lars
Korvald 

døde natt til 4. juli, 90 år gammel.
Et langt og innholdsrikt liv i landets tjeneste, i Kristelig
Folkepartis tjeneste og i kristen tjeneste er avsluttet.

Lars Korvald var født 29. april 1916
i Nedre Eiker i Buskerud. Han var utdannet fra jordbrukslinjen ved
Norges Landbrukshøgskole. I sitt yrkesliv var han lærer
ved Tomb jordbruksskole fra 1943 og senere rektor fra 1952. Fra
1948 til 1952 arbeidet han som sjefskonsulent i Landslaget for Norske
Jordbruksklubber, som nå er Norske 4H.

Da Lars Korvald ble valgt inn på Stortinget
som representant for Østfold Kristelig Folkeparti
i 1961, hadde han ikke vært politisk aktiv tidligere.
I sine fire første år
på Stortinget var han medlem av finans- og tollkomiteen. Resten
av tiden var han medlem i utenriks- og konstitusjonskomiteen. Han
var delegat til FNs generalforsamling og medlem av Stortingets delegasjon
til Nordisk Råd. Han var også medlem
av Riksrevisjonen fra 1973 til 1981.

Som stortingsrepresentant
gjorde Lars Korvald seg raskt bemerket med sine velformulerte
innlegg og sine klare standpunkter. Han var en kjent og
avholdt forkynner i Indremisjonen før han ble politiker,
og talegavene fra bedehuset tok han med seg til Stortinget.
Han skal me få høyra meir til, var Bent
Røiselands kommentar etter Korvalds første
innlegg i Stortingets finansdebatt høsten 1961. Allerede
i 1965 ble han parlamentarisk leder, et verv han hadde hele
resten av sin stortingstid fram til 1981. I 1967 ble han også valgt
til partileder i Kristelig Folkeparti, et verv han hadde
fram til 1975, og deretter igjen fra 1977 til 1979.

Da Trygve Brattelis regjering gikk av etter
nederlaget ved folkeavstemningen om EF den 25. september 1972, fikk
Lars Korvald i oppdrag å danne den nye regjeringen. Han
ble dermed den første statsministeren fra Kristelig Folkeparti,
og han stod i spissen for den første sentrumsregjeringen etter
krigen. Den bestod av Senterpartiet, Kristelig Folkeparti
og den delen av Venstre som var imot EF. Med støtte
fra bare 38 av 150 stortingsrepresentanter hadde Korvald-regjeringen
etterkrigstidens smaleste parlamentariske basis til da.

Mange trodde Korvald-regjeringen bare
ville bli et mellomspill, nærmest et forretningsministerium
som skulle skaffe landet en handelsavtale med EF. Men det viste
seg snart at både regjeringen og regjeringens
sjef ønsket å sette sitt preg på det
samfunnet regjeringen skulle lede. Korvald-regjeringens langtidsprogram
var en visjonær melding, der ikke minst miljøpolitikken
ble satt på dagsordenen på en ny og offensiv måte.

I 1981 trakk Lars Korvald seg fra Stortinget etter
20 år. Samme høst startet han som fylkesmann i Østfold
og satt i dette embetet til han fylte 70 år. Som pensjonist
vendte han hjem til Nedre Eiker. Han førte en aktiv pensjonisttilværelse
og var en etterspurt taler både i partisammenheng og
på kristne møter. Fra 1992 til 1996 var han også medlem
av Statens eldreråd. Som fylkesmann ledet han det offentlige
utvalget som så på frivillige organisasjoners
vilkår, et saksområde som han var opptatt av.

I historiens lys er Lars Korvald blitt stående
som en av de ruvende personligheter både i norsk
politikk generelt og i Kristelig Folkeparti
spesielt. Lars Korvald ønsket å formidle
til neste generasjon den verdibasisen som han brant for at det norske
samfunnet skulle være preget av. Han var en kunnskapsrik
person, og han var en brobygger. Han var nøktern på egne
vegne og oppnådde å bekle politikkens fremste
posisjoner fordi andre skjøv ham fram, ikke
fordi han selv kjempet for dem. Slik ble han et forbilde på et
tjenende lederskap for de mange som fikk lov til å arbeide
sammen med ham.

Lars Korvald vant folkets hjerter og fikk venner
i alle leirer over hele landet. Han nøt
stor respekt på tvers av partigrenser. Et langt liv i landets
tjeneste, i Kristelig Folkepartis tjeneste og i kristen
tjeneste er nå avsluttet.

Tidligere stortingsrepresentant 

Gunnar Skaug

 er død, 66 år
gammel.

Gunnar Skaug representerte Østfold
fylke på Stortinget i hele perioden fra 1969
til 2001. I perioden 1973 til 1977 møtte han som første
vararepresentant. I denne perioden var han for øvrig også sekretariatsleder
for Arbeiderpartiets stortingsgruppe. Gunnar Skaug var odelstingspresident
fra 1993 til han forlot Stortinget høsten 2001.

I sin stortingsperiode var Gunnar Skaug medlem
i sju ulike fagkomiteer. Han var leder i tre av disse
komiteene: kontrollkomiteen
fra 1990 til 1992, utenriks- og konstitusjonskomiteen fra 1991 til
1993 og kontroll- og konstitusjonskomiteen fra 2000 til høsten
2001.

Gunnar Skaug var en samarbeidets mann, en mann som
alltid sa ja til nye oppgaver. Han var en mann med mange venner, ikke
minst her på Stortinget blant kolleger og ansatte. Han
hadde et smil og et vennlig ord til alle og var mer opptatt
av kommunikasjon, forhandlinger og kompromisser enn av konflikt
og konfrontasjon.

Gunnar Skaugs bumerke i politikken var i alle år
lojalitet, både overfor Arbeiderpartiet
og overfor hjemfylket, Østfold. Én eneste gang
har han gått imot eget parti. Det var under den dramatiske
flyplassvoteringen i 1988 da han stemte med mindretallet for å legge
flyplassen til Hurum.

Han var østfolding på sin
hals og bodde i fylket hele sitt liv, bortsett fra de
to årene på 1960-tallet da Haakon Lie bad ham
ta fylkessekretærjobben for Arbeiderpartiet
i Finnmark.

Gunnar Skaugs sivile yrke var journalist.
Han arbeidet bl.a. i Østfold-Posten, Moss Dagblad, Finnmark
Dagblad og Fritt Slag, der han var redaktør.

Gunnar Skaug hadde en rekke tillitsverv både
innenlands og utenlands. To ganger var han delegat til FNs generalforsamling.
Han var medlem av Stortingets delegasjon til NATOs parlamentariske
forsamling og representerte Norge i Europarådet.
Han var også med i KSSE og var bl.a. delegasjonsleder
for Stortingets delegasjon for forbindelser med Europaparlamentet.

Gunnar Skaug var også aktiv
i lokalpolitikken og var bl.a. medlem av formannskapet i Moss i
to perioder.

Etter at han gikk ut av Stortinget, stilte
han seg i 2003 nok en gang til rådighet for lokalpolitikken.
Da han døde, var han medlem av bystyret i Moss og leder
av helse- og sosialutvalget ved siden av flere andre lokale
verv.

Vi takker Gunnar Skaug for en lang arbeidsdag
for parti og samfunn.

Vi lyser fred over Lars Korvalds og Gunnar
Skaugs minne.

Representantene påhørte stående
presidentens minnetaler.

Eirin Faldet overtok
her presidentplassen.

 Representantene Åse Gunhild Woie 

Duesund

, Vidar 

Bjørnstad

, Lise 

Christoffersen

, Trygve Slagsvold

 Vedum

, Karin S. 

Woldseth

,
Bjørn 

Jacobsen

, Øyvind 

Vaksdal

 og Jorodd 

Asphjell

,
som har vært permittert, har igjen tatt sete.

Fra representantene Børge 

Brende

, Laila 

Dåvøy

 og Gjermund

 Hagesæter

 foreligger
søknad om permisjon i tiden fra og med 9. oktober
til og med 11. oktober – alle for å delta
i møter i EFTA-parlamentarikerkomiteene og Den felles EØS-parlamentarikerkomiteen
i Brussel.

Disse søknadene foreslås
behandlet straks og innvilget. – Det anses vedtatt.

Første vararepresentant for Sør-Trøndelag
fylke, Linda Cathrine 

Hofstad

, er forhindret
fra å møte i Stortinget under representanten Børge
Brendes permisjon, på grunn av fødselspermisjon.

Etter forslag fra presidenten ble enstemmig
besluttet:

Følgende vararepresentanter innkalles
for å møte i permisjonstiden:

For Hordaland fylke: Georg 

Indrevik

 og Torill Selsvold 

Nyborg

For Sør-Trøndelag fylke:
Michael 

Momyr

 Georg Indrevik, Torill Selsvold Nyborg og
Michael Momyr er til stede og vil ta sete.





                    
                    
                    

 Under debatten er det satt fram to forslag.
Det er

forslag nr. 1, fra Carl I. Hagen på vegne
av Fremskrittspartiet

forslag nr. 2, fra representanten Magnhild Meltveit Kleppa

Forslaget fra Fremskrittspartiet
er inntatt på side 4 i innstillingen, mens forslaget
fra representanten Magnhild Meltveit Kleppa er omdelt
i salen.

Det voteres over forslag nr. 1, fra Fremskrittspartiet. Forslaget
lyder:

«Innst.
S. nr. 241 sendes tilbake til Presidentskapet med anmodning om å foreta
en fornyet vurdering av det prinsipielle spørsmål
om et regelverk som innskrenker stortingsgruppenes rett til selv å disponere over
tildelte midler.»

Votering:

Forslaget fra Fremskrittspartiet
ble med 80 mot 23 stemmer ikke bifalt.

(Voteringsutskrift kl. 13.06.37)

 Det voteres så over innstillingens
I, § 1 til § 4 første og annet
ledd.

Presidentskapet hadde innstilt:

I

Følgende retningslinjer gjøres
gjeldende for all bruk av tilskudd fra Stortinget til stortingsgrupper
og uavhengige representanter:

§ 1 Virkeområde
og formål

Disse reglene gjelder all bruk av tilskudd
fra Stortinget til stortingsgrupper og uavhengige representanter.

Gruppetilskudd skal bare brukes til
stortingsrelevant arbeid, herunder til drift av et nødvendig
politisk og administrativt støtteapparat for stortingsgruppene,
samt til anskaffelse av varer og tjenester som gruppene finner nødvendig
for å ivareta sine funksjoner i Stortinget.

Hvert år mottar gruppene et tilskuddsbrev
som fastsetter

tildelt bevilgning

formål og vilkår for tilskuddet

regler for rapportering og revisorberetning

Det er gruppenes ansvar å påse
at tilskuddsmidlene blir brukt som forutsatt i retningslinjene.
Er man i tvil, forelegges saken for Presidentskapet.

§ 2 Rettslig stilling

Partienes stortingsgrupper og uavhengige representanter
er å betrakte som egne juridiske enheter med
ansvar for eget personell og egen økonomi.

Stortingsgruppene vedtar selv regler for sin økonomistyring.

§ 3 Tilskuddets størrelse

Gruppetilskuddets størrelse beregnes
ut fra et grunntilskudd og et tilskudd pr. representant. Grupper
som er i opposisjon, dvs. grupper som ikke er med i regjering
og har mer enn 5 representanter, får i tillegg et ekstra
grunntilskudd. Grupper i opposisjon
og med 3– 4 representanter får et halvt
ekstra grunntilskudd, mens grupper i opposisjon
og med 1–2 representanter ikke får tillegg.
Den gruppen som har presidentvervet, får i tillegg dekket
et beløp tilsvarende 50 pst. av en rådgiverstilling.

Gruppetilskuddet utbetales månedlig,
med ca. 1/12 av årsbeløpet inkl. ev.
opposisjonstillegg.

Gruppetilskuddet reguleres årlig tilsvarende årslønnsveksten
i staten slik den framgår fra Det tekniske beregningsutvalget.

Ved regjeringsskifter vil opposisjonstillegget
falle bort for de partier som går inn i regjering,
og komme i tillegg for de partier som går over
i opposisjon, fra den 1. i måneden etter at regjeringsskiftet
har funnet sted.

Representanter som trer ut av sin stortingsgruppe
og blir uavhengige, mottar 50 pst. av det til enhver tid gjeldende
representantbaserte tilskuddet. Representanter som går
over fra én gruppe til en annen, tar med seg 50 pst. av det
representantbaserte tilskuddet. Tilskuddet til den stortingsgruppen
de har trådt ut av reduseres med 100 pst. av det representantbaserte
tilskuddet.

Grupper som reduseres etter et stortingsvalg,
opprettholder sitt grunn- og representantbaserte tilskudd ut året. Deretter
korrigeres tilskuddet i henhold til det nye antall representanter.

Grupper som faller helt ut av Stortinget etter
et stortingsvalg, opprettholder sitt grunn- og representantbaserte tilskudd
ut året. Deretter stoppes tilskuddet. Grupper som faller
helt ut, skal tilbakebetale til Stortinget de tilskuddsmidlene som
står ubrukt etter at alle avviklingskostnader er
dekket.

§ 4 Forhold til egen partiorganisasjon

Det skal være et klart skille mellom
den offentlige støtten som går til partiorganisasjonene,
og den støtten som bevilges over Stortingets budsjett
til stortingsgruppene.

Som hovedregel skal ingen midler kunne overføres
til partiorganisasjonen sentralt, heller ikke i form av
kjøp av tjenester fra eget parti.

Votering:

Presidentskapets innstilling ble enstemmig bifalt.

Videre var innstilt:

Unntatt herfra er lønnskjøring
og regnskapsføring som kan kjøpes fra egen partiorganisasjon etter
vanlige satser. Honorarets størrelse skal presiseres i
egen note i regnskapsrapporten til Presidentskapet.

 Her foreligger et alternativt
forslag fra representanten Magnhild Meltveit Kleppa. Forslaget
lyder:

«§ 4
3. ledd skal lyde:
Unntatt herfra er lønnskjøring, regnskapsføring
og internettsidetjenester som kan kjøpes fra egen partiorganisasjon etter
vanlige satser. Honorarets størrelse skal presiseres i
egen note i regnskapsrapporten til Presidentskapet.»

Votering:

Ved alternativ votering mellom Presidentskapets
innstilling og forslaget fra representanten Magnhild Meltveit Kleppa
ble forslaget fra representanten Magnhild Meltveit Kleppa
enstemmig bifalt.

Videre var innstilt:

Ansatte i stortingsgruppene skal ha sin arbeidsplass
i Stortinget og ikke i partiorganisasjonen sentralt eller
ved partikontorer lokalt i distriktene.

Det er likevel anledning til å disponere
personell noe friere noen uker i forbindelse med valgkamp.

§ 5 Reiser og arrangementer

Stortingets administrasjon
dekker representantenes utgifter til reiser og arrangementer i samsvar
med Bestemmelsene om stortingsrepresentanters godtgjørelser
mv. Utgifter knyttet til deltakelse i valgkamp og rene
partiarrangementer for øvrig dekkes av gruppene/ partiorganisasjonene.
Vedkommende representant attesterer for utgifter som skal belastes
gruppen.

Ved kombinerte oppdrag, der utgifter skal deles mellom
gruppen og Stortinget, skrives forklarende note på reiseregningen.

Det skal benyttes de samme satser og stilles
de samme krav til dokumentasjon som i statens reiseregulativ.

§ 6 Godtgjørelser
og naturalytelser til representanter

Bortsett fra eventuell tilleggsgodtgjørelse
til parlamentarisk leder og nestleder
skal tilskuddsmidler ikke utbetales som godtgjørelse eller
benyttes til naturalytelser til stortingsrepresentanter. Innberetningspliktige
ytelser skal spesifiseres i egen note i regnskapsrapporten,
slik at det framgår hva hver enkelt har mottatt. Det legges
til grunn at de ytelser det her er snakk om må ha karakter
av faste ordninger som kan ses som en form for godtgjørelse
til vedkommende representant, og at situasjonsbestemte ytelser,
som for eksempel åremålsgaver/tilstelninger
og lignende, faller utenfor.

§ 7 Regnskapsføring
og revisjon

Stortingsgrupper og uavhengige representanter
skal føre regnskap. Årlig regnskapsrapport sendes
til Presidentskapet innen 15. mai påfølgende år.
Antall ansatte i stortingsgruppen skal framgå av regnskapsrapporten. Regnskapsrapporten
skal følge kontantprinsippet og vise påløpte
utgifter. Presidentskapet gir nærmere bestemmelser om regnskapsrapportens
utforming, slik at rapportering kan skje etter en ensartet
mal.

Regnskapene til stortingsgruppene og uavhengige
representanter skal årlig revideres av en statsautorisert
revisor oppnevnt av Stortingets presidentskap. Revisjonsberetningen
for hvert grupperegnskap framlegges for Presidentskapet sammen med
regnskapsrapportene.

Revisor skal kunne bistå partigruppene
med nødvendige avklaringer.

Revisor fakturerer hver enkelt gruppe direkte
for sine tjenester.

Regnskapsrapporten og revisjonsberetningen
gjøres offentlig tilgjengelige når de fremmes
for Presidentskapet.

§ 8 Ikrafttreden

Retningslinjene og ordningen med én
felles revisor trer i kraft fra 1. januar 2007.

II

Stortingets presidentskap kan utfylle disse
retningslinjene.

III

Med virkning fra regnskapsåret 2007
skal bruken av tilskudd som gis til Stortingets partigrupper og
uavhengige representanter, revideres av én statsautorisert
revisor oppnevnt av Stortingets presidentskap.

Votering:

Presidentskapets innstilling ble enstemmig bifalt.





                
                
                

Voteringen i en sak finnes i slutten av referatet for hver enkelt sak.


            


            

 Det foreligger ikke
noe referat.

Dermed er dagens kart ferdigbehandlet.





                    
                    
                    

