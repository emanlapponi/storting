 Presidenten vil be representantene forholde seg til taletiden.




 Det er viktig at dette spørsmålet blir tatt opp, og det er jo hyggelig å høre at det er bred enighet om at de private avtalespesialistene vil være viktige i årene som kommer. Jeg blir litt bekymret når jeg hører at noen er redd for at de private avtalespesialistene skal bli en sovepute. Dit tror jeg aldri vi kan komme, snarere tvert imot. Det er nettopp det at man har de private avtalespesialistene, som gjør at det offentlige helsevesenet må skjerpe seg. Det at man har noe å sammenligne seg med, at man har noen andre som kan gjøre den samme jobben, er veldig viktig. Jeg ser heller ikke noen stor fare ved det om dette skulle bli mye større. Det er ikke noe som tilsier at de private gjør en dårligere jobb, eller at de gjør det dyrere, snarere tvert imot, og da kan jeg ikke se den helt store faren ved at dette skal bli større. Vi skal ha et offentlig betalt helsevesen, og så er det viktigste at pasientene får den aller beste behandlingen.




Det som er en fare, slik det har vært nå, er at det er veldig stor usikkerhet. Det gjelder dette området, det gjelder også andre områder hvor helseforetakene har avtaler. Det gjelder klinikker de har avtaler med, det gjelder rehabiliteringsinstitusjoner, og det gjelder avtalespesialistene. Dette fører jo til at mange kvier seg for å opprette et nytt tilbud og komme med tilbud som det offentlige kan nyttiggjøre seg. Det fører jo også til at veldig mange dyktige spesialister ikke tør å søke seg til disse stedene, og det er en stor fare. Vi hadde en sak her i forrige uke angående Lillestrømklinikken og en privat avtalespesialist innenfor psykiatri, Leif Roar Falkum, som tok opp en sak med at de ikke fikk jobb. De hadde opprettet et tilbud med høy kompetanse og stod klare til å yte tjenester, men de fikk ikke jobb. Og det er klart, hvem er det som tør å satse på noe slikt i framtiden hvis man skal ha signaler fra Regjeringen som er så uklare at man ikke vet om man skal kunne få avtaler i ett år, et halvt år eller hvor mye man får å gjøre? Det går ikke. Vi må ha forutsigbarhet og stødige rammebetingelser som gjør at spesialister tiltrekkes, enten det er det offentlige helsevesenet eller privat. Disse må kunne jobbe om hverandre og få gode avtaler. Det er en skjerping for det offentlige helsevesenet at man har gode private tilbud i tillegg.




Jeg vil også få lov til å ta med, selv om ikke det er saken nå, dette med rehabiliteringsinstitusjonene som nå på slutten av året sitter og ikke vet om de får avtaler neste år. Dette går selvfølgelig utover de ansatte der, det gjør at man ikke tør å satse og bygge opp tilbudet som det skal være, og det går også utover pasienter som er inne i behandlingssituasjoner, som ikke vet om de får et tilbud neste år. Jeg tror det er viktig nå at Regjeringen setter seg ned og tenker seg om når det gjelder hva slags helsevesen vi skal ha. For det er ikke bra, og det har vært en storm av henvendelser dette året både fra pasienter og fra dem som driver med spesialiteter, om at det er for mye usikkerhet. Så det hjelper ikke så veldig mye at man sier at det private skal være en del av det, nå skal man ha ting ut på høring osv. Det må skje noe, og det må komme mye klarere signaler, slik at vi får et helsevesen hvor spesialister tør å satse, hvor de tør å opprette gode tilbud, alternativer, og kan være med og bidra så vi får et så godt helsevesen i Norge som mulig, og så rimelig som mulig . Gode rimelige tjenester og forutsigbarhet er det vi vil ha.




 Det er betryggende å høre at statsråden er opptatt av å integrere avtalespesialistene mer i spesialisthelsetjenesten og i helseregionene, for det er viktig for å få utnyttet den kapasiteten de har, og den kompetansen de har. Statsråden sa videre at hun var opptatt av å utnytte det offentlige først og så ha det private som supplement, og spørsmålet er jo om statsråden vil bygge opp det offentlige på bekostning av det vi har i dag av private tilbud, for å redusere det private innslaget. Vi har fått mange bekymringsmeldinger fra mange private tilbydere rundt omkring i landet, bl.a. fra Feiringklinikken, om at det er i ferd med å skje. Jeg kunne tenke meg å høre statsrådens vurdering av det.




Høyre legger vekt på at pasientene skal få helsehjelp av høy kvalitet når de trenger det. Det offentlige skal sørge for nødvendige helsetjenester til alle, uavhengig av den enkeltes økonomi, bosted og bakgrunn. For pasientene er det av mindre betydning om nødvendig helsehjelp utføres av private eller offentlig aktører, så lenge helsehjelpen er betalt av det offentlige. Høyre har vært pådriver for at det offentlige skal utnytte ledig kapasitet hos private aktører for å bidra til at pasientene får rask helsehjelp og større valgfrihet.




Men vi ser at den ideologiske kampen regjeringspartiene fører mot private aktører som yter nødvendig helsehjelp, fører til økt ventetid. Tall fra Norsk pasientregister viser at bruken av private aktører er redusert med 12 pst. Statsråden viser stadig vekk til at den gjennomsnittlige ventetiden går ned, men det er jo en liten trøst for pasienter som faktisk opplever at ventetiden for den behandling de selv trenger, går opp. Ifølge tall fra Fritt sykehusvalg er medianventetiden for innleggelse og behandling f.eks. for cervikal prolaps 16 uker, mens det private sykehuset Aleris har en ventetid på tre uker. Jeg mener at en slik ideologisk motstand fører til en klassedelt helsetjeneste, der de rike kan kjøpe seg rask behandling, mens de som har dårlig råd, må stå i en offentlig kø. Det synes jeg er uverdig, jeg synes det er uansvarlig, og jeg synes det er uakseptabelt. Jeg skal ikke gå så langt som Tore Tønne og si at det er kriminelt, men det er fristende.




Regjeringen har presisert at det er de private kommersielle virksomheter de ønsker å bekjempe, og ikke de ideelle. Men jeg mener at skillet mellom ideelle og kommersielle aktører er en naiv og dogmatisk forestilling som ikke kan praktiseres i helsepolitikken.




Høyre legger til grunn at alle som jobber i helsetjenesten, må få et rimelig utbytte for den jobben de gjør, enten man er sykepleier på et offentlig sykehus eller privatpraktiserende lege med driftsavtale. De regionale helseforetakene må selvsagt sikre at avtaler med private aktører ikke gir en urimelig høy fortjeneste for dem som utfører helsetjenester på vegne av det offentlige.




Det er alarmerende at ventetiden for barn som trenger psykisk helsevern, øker. Nå er gjennomsnittsventetiden 96 dager, altså mer enn tre måneder. Opptrappingsplanen for psykisk helse hadde som målsetting å øke antallet avtalespesialister innen psykisk helsevern med 50 pst. Men den har økt med bare 4 pst. de siste årene. Derfor er det viktig å få kartlagt om det finnes ledig kapasitet hos private aktører som kan bidra til å redusere ventetiden.




En kartlegging utført av SINTEF i 2004 på oppdrag fra Helse Øst viser at de private avtalespesialistene innen barne- og ungdomspsykiatrien i gjennomsnitt har fire konsultasjoner pr. dag, mens tallet for voksne er seks konsultasjoner pr. dag. Til sammenlikning utføres gjennomsnittlig 1,8 konsultasjoner pr. ansatt i offentlige poliklinikker. Dette viser at private aktører yter et viktig bidrag for å gi pasientene et bedre tilbud. Det er åpenbart god ressursbruk å benytte tilbudet fra private avtalespesialister. I en tid da prioriteringsutfordringene blir stadig mer krevende, er det viktig å sikre at vi får mest mulig helse for hver krone. Høyre går inn for å sammenlikne ressursbruk i de offentlige og private helsevirksomheter for å få et grunnlag for å vurdere forbedringspotensialet i de ulike tjenestene.




Selv om private avtalespesialister gjør en god innsats for norske pasienter, er det også behov for å sikre god styring med deres virksomhet. I nevnte undersøkelse fra Helse Øst framgår det at det foreligger for liten og dårlig informasjon om hvilket innhold som utøves i avtalepraksis. Dette mener jeg de regionale helseforetakene må ta tak i for å sikre gode helsetjenester for befolkningen.




I tillegg er det nødvendig å sikre god samordning mellom avtalespesialistene og offentlig virksomhet. Fra Høyres side vil vi legge vekt på at statsråden følger opp dette arbeidet i sin eierstyring overfor de regionale helseforetakene.




 Helseministeren har gitt et dekkende bilde av hva de rød-grønne partiene på Stortinget mener. Som hun sa, står det i Nasjonal helseplan at departementet vil sette i gang et arbeid med sikte på å endre rammebetingelsene, for å få en bedre integrering av avtalespesialistene i de regionale helseforetaks oppfyllelse av sørge for-ansvaret og for å videreføre ordningen med privatpraktiserende avtalespesialister.




Det er liten tvil om at vi i dag er avhengige av at private bidrar til helsetilbudet i Norge. Når det gjelder psykiatrien, er det faktisk en utfordring å få nyutdannede psykologer og spesialister til å ville inngå avtale med det offentlige, fordi flere og flere etablerer seg uten avtale som privatpraktiserende psykoterapeuter i sentrale strøk, særlig Oslo vest. Dette må vi møte på flere plan, men jeg tror en viktig utfordring er å ansette flere, særlig psykologer, innen kommunene, for bl.a. å gi barn og unge rask hjelp når de får problemer. Det krever også at vi ser på utdanningene.




Jeg har lyst til å bruke litt tid på spørsmålet om bruk av private sykehus. Regjeringa har et annet syn på bruk av private kommersielle tilbydere enn det Nesvik og Fremskrittspartiet har.




I Soria Moria-erklæringa sier vi både at vi ønsker å sikre at sykehus eid og drevet av frivillige organisasjoner skal sikres gode vilkår gjennom avtaler med det offentlige, og at vi ønsker at omfang av avtaler mellom regionale helseforetak og private kommersielle sykehus må begrenses. Ledig kapasitet i de offentlige sykehusene skal utnyttes, slår vi fast.




For oss i SV er dette sjølsagt. Offentlige midler skal i minst mulig grad gå til å måke penger rett i lomma på privatpersoner. Det er også derfor vi ønsker en opprydding i statseide selskapers lønns- og bonuspolitikk f.eks. Det er egentlig forunderlig at ikke Fremskrittspartiet er mer opptatt av hvordan offentlige midler brukes. Hvorfor er det mer fornuftig å satse på private kommersielle tilbud som skal ha et overskudd til sine eiere, enn å bruke alle pengene på å utvikle et godt tilbud i offentlig regi? Vi vet jo at noen av disse aktørene, både eiere og en del leger, har tjent fett på en ukritisk bruk av offentlige midler. Det er også bakgrunnen for at vi ønsker å rydde opp. Denne utviklinga skjøt fart under den forrige regjeringa, hvor antall private sykehus på kort tid økte fra sju til 24. I tillegg skjedde det en utbredt sammenblanding av roller, hvor offentlig ansatte leger jobbet deltid i private, konkurrerende sykehus. Jeg husker en avisleder som beskrev situasjonen slik: Det er som om journalister i Dagbladet skulle jobbe deltid i VG. – Altså helt utenkelig.




Å tillate et for stort innslag av private kommersielle interesser i stedet for å bygge opp kapasiteten i det offentlige er ufornuftig, og det kan føre til større sosial og regional ulikhet. Det ønsker ikke vi. Vi ønsker et like godt tilbud til alle, uavhengig av bosted, uavhengig av lommebokas størrelse. En politikk som stimulerer til etablering av flere kommersielle sykehus, gir mindre mulighet til å prioritere mellom pasientgrupper, det fører til økt press på lønninger, særlig blant leger, og det kan gi et bilde av det offentlige som mindre effektivt, rett og slett fordi det offentlige til slutt blir sittende igjen med de tyngste pasientene, i tillegg til de mange forpliktelsene de har, som de private ikke har. Altså: Det er en konkurranse på ulike vilkår.




Dette betyr ikke at det ikke er rom for forbedringer innenfor det offentlige systemet, det er helt klart. Når det gjelder samhandling, brukermedvirkning og arbeidstakerinnflytelse f.eks., har vi store utfordringer. Men løsninga på dette er ikke økt privatisering.




Jeg vil avslutte med å si at mange private gjør en kjempeviktig jobb. Private avtalespesialister, private ideelle tilbud – ikke minst innen rehabilitering, som Sonja Sjøli var inne på, og også Fremskrittspartiet – private som har bygd opp kompetanse som det offentlige mangler, er viktig for at pasientene skal få et godt tilbud. Jeg har sjøl jobbet for å få en pasient med alvorlig anoreksi inn i et privat tilbud i Fredrikstad, nemlig Capio, og det var fordi vi så at det ikke var et godt nok tilbud innenfor det offentlige. Men jeg var samtidig veldig ærlig på at det beste ville vært om vi hadde brukt disse pengene til å utvikle et godt tilbud innenfor det offentlige, slik at man slapp å bruke deler av disse midlene til å bygge opp et overskudd for eierne av disse tilbudene.




Vi har et ansvar for å bruke de private aktivt der de utgjør et verdifullt supplement, men vi må samtidig passe på at vi utvikler og øker det offentlige tilbudet, fordi et offentlig tilbud er det beste virkemidlet for å gi befolkninga et trygt og likeverdig tilbud.




Helt til slutt i forhold til Høyre: Det er veldig bra hvis Høyre er blitt mer opptatt av klasseskiller i Norge. Men den vridningen fra offentlig velferd til privat forbruk som skjedde med Høyre i regjering – langt mindre satsing på sykehus f.eks. enn det denne regjeringa faktisk har fått til, kutt i kommunene og romslige tilbud til det private – ville skutt fart på en utvikling mot økende klasseskiller i Norge.




 Historisk sett startet den mer organiserte behandlingen av sykdom og hjelp til folk i nød i kirkene våre. Det er så mange hundre år siden at vi nesten har glemt det. Men etter hvert som ansvaret for helsetjenestene i større grad har blitt overtatt av det offentlige, har Kristelig Folkeparti støttet en slik utvikling. Likevel ser vi at de private tilbyderne innen helsetjenestene er viktige og nødvendige supplement, på vilkår av at kvaliteten på tjenestene er tilfredsstillende. Derfor synes også Kristelig Folkeparti at det er bekymringsfullt når Regjeringen har som mål å redusere det private supplementet.




Vi vet at etter at sykehusreformen ble innført for noen få år siden, er det bare ett av foretakene som driver i balanse. Ja, vi er også kjent med at de har opparbeidet seg et betydelig akkumulert underskudd på mange milliarder kroner. Er det da slik at når pengene ikke strekker til, prioriterer de regionale foretakene seg selv og sin egen drift – selvsagt med fare for lengre ventetid etter hvert? Kronisk syke må vente på behandling. Rehabiliteringsventetiden blir lengre, og ventetiden, som på enkelte DPS-er nå er nærmere to år, kan bli enda lengre.




Kristelig Folkeparti setter pasienten i fokus. Vi må sørge for at de får den faglige hjelpen de trenger når de er syke eller har plager, enten det skjer hos private eller offentlige helsetjenesteaktører.




 Eg skal prøve å halde meg til den saka det dreier seg om i dag, altså privat avtalepraksis.




Interpellasjonen startar jo med at avtalepraksis er ein viktig del av helsevesenet vårt. Dette er Venstre einig i. Dei private avtalespesialistane er ein særs viktig del av helsetenestekjeda.




For å få ei lita avklaring av kva avtalepraksis inneber, vil eg seie at det inneber ein avtale mellom den enkelte spesialist og helseføretaket. Eg oppfatta statsråden sitt innlegg slik at også statsråden er einig i at vi skal ha eit slikt system, vi skal ha eit slikt supplement, og det må eg seie eg er veldig fornøgd med å høyre.




Elles går eg litt til Helse Vest. Eg fekk opplyst her om dagen at i Helse Vest er det om lag 230 årsverk for avtalespesialistar. 50 pst. av dei er innan psykiatrien. Verksemda til desse spesialistane blir jo godkjend av dei regionale helseføretaka. Det er altså dei regionale helseføretaka som har ansvar for forvaltinga av avtalepraksisen, noko som inneber at RHF-ane bestemmer fagområde, geografisk kvar avtalepraksisen skal utførast, volum og av kven. Pasientane skal då i utgangspunktet prioriterast etter gjeldande nasjonale normer, slik vi høyrde. Det er altså ein del av det totale biletet at prioriteringa i prinsippet skal skje etter gjeldande nasjonale normer. Eg skal komme litt tilbake til det. I prinsippet har altså dei ansvarlege helsemyndigheiter full styring med kva slags og kor mykje helsetenester dei private avtalespesialistane skal yte, og kvar dei skal utførast.




Sånn sett vil eg seie at systemet eigentleg er førebiletleg rammestyrt, utan statleg detaljstyring. Eg meiner det er veldig bra at ein ikkje driv og tuklar med detaljane her frå toppnivået. Men det som eg meiner kan vere bekymringsfullt, er at praksis viser at dei spesialistane som får avtale, klumpar seg saman i storbyane. Dette betyr jo, som nokre har vore inne på før i dag, at det tilbodet til det norske folket som desse spesialistane representerer, er ulikt fordelt utover landet.




For å gå tilbake til Helse Vest: Av dei 230 årsverka i Helse Vest, Helse Bergen, er 130 årsverk med avtalepraksis i Bergen. Då kan ein jo tenkje seg kor få det er i resten av området. Eg har tala, men eg vil berre seie at det er svært få. Det er urimeleg.




Eit anna moment er om desse spesialistane verkeleg følgjer dei nasjonale retningslinjene for prioritering av pasientane. Eg høyrde statsråden snakke om at no skulle ein jobbe med å sjekke ut dette. Eg trur det er eit svært viktig moment å sjekke ut om intensjonane eigentleg er følgde.




Eg forstår det slik at myndigheitene ikkje har god nok oversikt over denne problemstillinga, og ut frå desse to momenta vil eg spørje statsråden: Vil statsråden bidra til at den geografiske fordelinga av avtalespesialistane blir betre? Og kan statsråden seie noko meir om dei private avtalespesialistane prioriterer å behandle pasientar i tråd med nasjonale føringar eller ikkje?




 Norge har i flere år blitt kåret til ett av verdens beste land å bo i. En av årsakene til det tror jeg er at vi har et godt velferdstilbud. Vi har et godt helsetilbud til hele befolkningen, om en skulle bo her i Oslo, i Finnmark eller langs vestkysten vår.




Et godt offentlig helsevesen er fundamentet i Velferds-Norge. Det å ha lik tilgang til gode helsetilbud uansett hvor en bor, er viktig. Men som representanten fra Venstre her påpeker, ser vi at privatspesialister har en tendens til å etablere seg i tettbebygde områder og i større byer, slik at det er liten tilgang til privatspesialister i Distrikts-Norge. Å ha en kombinasjon av offentlige og private helsetjenester er viktig, men det private helsetilbudet må og skal være et supplement til et godt offentlig helsetilbud.




I et land som Norge er det ikke tilfredsstillende at en har lange ventelister. Derfor gjorde denne regjeringen, med statsråd Sylvia Brustad, en ekstra satsing i forhold til den forrige regjeringen. Vi plusset på 600 mill. kr i budsjettet for 2006, og ikke bare det, vi plusset på 390 mill. kr til for å videreføre en større aktivitet enn hva Bondevik-regjeringen, med Høyre, la opp til.




Det kan være mange årsaker til at vi har lange ventelister. En årsak er at vi gir et bedre medisinsk tilbud, vi har bedre utstyr, og vi kan behandle nye pasientgrupper som før ikke hadde et tilbud i helsevesenet. Vi ser i mange sammenhenger at det ikke bare er de private som er effektive. Vi ser at også mange offentlige sykehus er effektive hvis de kan ha elektive tjenester og områder. Vi ser Røros sykehus, som har ortopedi, og som er meget effektivt. Vi ser også at ved et privat sykehus her i Oslo, Lovisenberg Diakonale Sykehus, tar de ikke ut utbytte av det offentlige. Alle de pengene som skytes inn, føres tilbake enten gjennom pasientbehandling eller til investeringer i bygninger og utstyr.




Det er viktig at helseforetakene som har ansvaret for å drive sykehusene og helsevesenet rundt omkring, har et godt samarbeid med alle de private avtalespesialistene. Det synes jeg helseministeren har gitt et godt svar på.




Oppgavefordeling er også viktig når man snakker om å bygge opp enten det offentlige eller det private tilbud. Vi ser at det er mange lokalsykehus i dag som kanskje kan få tilført nye oppgaver. Da kan elektive tjenester innenfor områder hvor vi ser at ventelistene er lange, tilføres dem. På den måten ivaretar en viktig kompetanse og viktige arbeidsplasser, og ikke minst et viktig helsetilbud også ved lokalsykehusene og mange steder ute i distriktene.




Når det gjelder de investeringene vi har gjort, både ved å bygge opp kompetanse i det offentlige og ved å investere i bygninger og utstyr, er det viktig at vi utnytter denne kapasiteten bedre i det offentlige istedenfor å bygge opp en større privat andel her.




Jeg føler at det er ganske store forskjeller mellom det å drive ideelle, frivillig baserte sykehus og helsetilbud og det å drive kommersielt. Vi har sett at ved Klinikk Stokkan og Moxness Klinikken er det store private overskudd som går tilbake til eierne istedenfor å føres tilbake til helsebehandling og investeringer i bygninger og utstyr.




Denne regjeringen, med statsråd Brustad, har i forhold til den forrige regjeringen økt satsingen innenfor norsk helsevesen. Det er meget bra og meget viktig. Vi har sett det innenfor både somatikken og psykiatrien. En slik satsing bidrar til et bedre tilbud og mindre forskjeller mellom landsdeler og befolkningen.




Carl I. Hagen hadde her gjeninntatt presidentplassen.




 Det hender at man står overfor et lite dilemma når man skal delta i en interpellasjonsdebatt, nemlig hvorvidt man skal holde et innlegg om det interpellasjonen dreier seg om, eller om man skal delta i alle de andre debattene som representanter finner grunn til å reise i tilknytning til interpellasjonen. Med det siste sikter jeg særlig til innlegget fra representanten Thorkildsen, som i sin helhet dreiet seg om noe annet enn de spørsmål interpellanten har reist. Jeg skal gjøre begge deler.




Først noen ord om statsrådens svar, som jeg i mange henseende synes var gledelig klart. Jeg oppfattet statsråden dit hen at hun slo fast at private avtalespesialister er et innslag i den norske helsetjenesten som er kommet for å bli, et nødvendig innslag, et viktig innslag, og at det ikke er noen ting i dette som skaper problemer i forhold til en overordnet prioritering innenfor norsk helsetjeneste. De styringsredskapene vi har, kan med like stor effekt brukes til å inkludere dette elementet som når det gjelder å få de offentlige institusjonene til å innrette seg etter de overordnede prioriteringskriterier som er fastlagt politisk. Så langt er det full enighet, og det synes jeg er positivt.




Det som er viktig å føye til, er at all tilgjengelig statistikk viser at produktiviteten innenfor det som utføres av de private avtalespesialistene, er vesentlig høyere, til dels himmelvidt mye høyere, enn det som skjer i det offentlig organiserte systemet. Det burde selvfølgelig oppta oss ganske mye å forsøke å finne ut av hvorfor det er slik, og hva det er som skaper disse særdeles store forskjellene – ikke minst innenfor det psykiske helsevern. Når forskjellene er så store som representanten Sjøli riktig refererte til fra tilgjengelig statistikk, må det være grunn for statsråden til å forsøke å initiere undersøkelser for å finne ut av hvorfor forskjellene er så store.




Så til det andre temaet. Representanten Thorkildsen holdt et gjennomført ideologisk innlegg. Hennes ideologiske kart kan sikkert være greit å hygge seg med til innendørs bruk, men hvis noen skulle forsøke å ta det med seg ut i terrenget, i dagens helsepolitiske virkelighet, er jeg ganske overbevist om at man ville komme til å gå seg alvorlig vill.




Jeg skal ta opp et konkret og meget aktuelt eksempel, som ikke ble nevnt av representanten Thorkildsen. Den ideologisk begrunnede retningslinje om at man skal begrense, som det heter i Soria Moria-erklæringen, bruken av private tilbydere, har bl.a. ført til en radikal nedtrapping av kapasiteten når det gjelder rehabilitering, ikke minst for svært mange eldre mennesker som, etter at de har fått gjennomført en operasjon, er helt avhengig av å få den nødvendige hjelp til å mestre sin daglige hverdag. Statistikken viser at det har vært en drastisk nedgang i kapasiteten. Samtidig vet vi at den døgnprisen som man opererer med i en rekke av de private rehabiliteringsinstitusjonene – faglig sett velrenommerte institusjoner med ledig kapasitet – ligger på under fjerdeparten av det et tilsvarende tilbud koster når det organiseres i offentlig regi. Da må det være tillatt å spørre om ikke helsepolitikkens overordnede formål er å sørge for at flest mulig som har bruk for helsehjelp, får det med best mulig kvalitet og med kortest mulig ventetid. Hvis svaret på det er ja, at det er det som er helsepolitikkens formål, bør representanten Thorkildsens kart forbli et kart til hjemmebruk, som ingen bør forsøke å ta med seg ut i den helsepolitiske virkelighet.




 På mange måter mener jeg at denne debatten synliggjør store ideologiske skillelinjer i norsk politikk. På den ene siden har vi dagens regjering, som på mange måter snakker om en velferdsstat. Veldig mange andre snakker om et velferdssamfunn, og et velferdssamfunn er mye mer inkluderende enn det en velferdsstat noen gang kan bli. Et velferdssamfunn inkluderer også de private på et hvilket som helst område, herunder helse.




Tidligere i debatten var Jan Bøhler på talerstolen og pratet om at offentlige sykehus nå også skulle operere etter kl. 15. Det er flott, og det er fint, men helseforetakenes verden er mye mer nyansert enn det. Ved UNN i Tromsø, Helse Nord, hvor det offentlige har desidert størst eierskap innen helse, står man altså i fare for å måtte gå fra femdagersdrift til firedagersdrift – dette som en konsekvens av at helseforetakene i Norge er underfinansiert og har vært det i lang tid.




Det er klart at når mangelen på penger i helseforetakene blir så voldsom som den er i dag, går holdningene i helseforetakene helt klart ut på å beskytte seg selv. Så faren for at man på mange måter ønsker å skvise de private foretakene ut, er både reell og riktig, og vi ser det hver eneste dag. Når man vet at den private spesialisthelsetjenesten er mye mer effektiv og kostnadsriktig og utfører mer tjeneste for hver krone, er det veldig synd og trist at denne tjenesten ikke blir prioritert mer enn det den faktisk blir.




 Jeg må si at dette har blitt en underlig debatt. Jeg reiste denne interpellasjonen for å prøve å få klarlagt de private avtalespesialistenes plass i spesialisthelsetjenesten. Av og til blir jeg forundret. Statsråden holdt et godt innlegg, og på mange måter beroliget hun meg. Så kommer enkelte andre fra regjeringspartiene sveivende inn i salen, midt under debatten, og går på talerstolen og holder dundrende innlegg. Man åpner med å si at statsråden på en ypperlig måte har klargjort Regjeringens standpunkt, men holder så et innlegg om en helt annen sak, om et klassedelt helsevesen og det som det medfører – alt tatt fullstendig ut av sammenhengen. Representanten Jan Bøhlers innlegg hadde ikke noe med de private avtalespesialistene å gjøre i det hele tatt. Men jeg skal prøve å forholde meg til fakta.




Statsråden slo fast i sitt innlegg at private avtalespesialister er en viktig del av spesialisthelsetjenesten. Hun klargjorde det. Men samtidig sier man – det er jeg litt bekymret over – at man i enda større grad skal integrere de private avtalespesialistene i de regionale helseforetakenes sørge for-ansvar. Det det kan medføre, er muligens en del av det som vi har sett bl.a. innenfor rehabilitering og opptrening, at man først ivaretar sitt, og så, når man skal kjøpe tjenester fra andre, eller sende det videre, kan man ha – jeg sier ikke at man gjør det, men man kan ha – en annen agenda enn nødvendigvis å være mest mulig effektiv.




Videre har vi en uttalt målsetting i Norge om at vi skal drive dette etter det såkalte Leon-prinsippet – det laveste effektive omsorgsnivået. Da må man faktisk bruke dem som er mest effektive på kostnadssiden, og ikke minst få redusert ventetiden som mange opplever i dag. Ventetiden i seg selv er en belastning for dem som er syke. Da er det viktig at vi på en best mulig måte og mest mulig effektivt får på plass skikkelige ordninger som gjør at pasienter kan føle trygghet for behandling.




Jeg skal komme med et eksempel på hvordan dette kan gjøres. Jeg vil vise til Hamar Øyelegesenter. Følgende stod i Legekunsten nr. 1/2006:







«Vi har nå faktisk så godt som erstattet hele øyeavdelingen ved Sykehuset Innlandet, Hamar, sier privatpraktiserende øyelege, Kjell Morten Sætrom, som startet Hamar Øyelegesenter sammen med fire kolleger vel et halvt år etter at øyeavdelingen ble nedlagt i mai 2004. Etter ett års drift kan det konstateres at køene er borte.»




Dette er et viktig supplement. Det skal ikke erstatte det som er, men vi må bruke det på en riktig og fornuftig måte, til beste for norske pasienter.




 Jeg har forsøkt å være veldig klar til det som interpellanten tok opp, nemlig de private avtalespesialistene. Derfor er jeg noe forundret når representantene Giltun og Fredriksen prøver å si at det har vært uklare signaler, og at det nå er stor usikkerhet.




Vi er i gang med å se nærmere på hvordan vi skal integrere de private avtalespesialistene bedre i spesialisthelsetjenesten for å ivareta sørge for-ansvaret. Da skal vi forsøke å svare på noe av det som representanten Ludvigsen er opptatt av. Prioriteres det riktig? Hvordan ser fordelinga ut rundt om i landet? Jeg er selvfølgelig også veldig interessert i å se på de forskjeller som måtte være i effektivitet mellom offentlige og private. Det gjelder spesielt innenfor psykiatri, der vi nå ser, særlig når det gjelder barn og unge, at det er på veg opp. Det bekymrer meg og Regjeringa like mye som det bekymrer alle andre, både representanter og partier.




Så bare litt til representanten Giltun: Det er klart at vi har utfordringer i det norske helsevesenet. Men jeg håper at en ikke svartmaler det bildet mer enn det som faktisk er nødvendig. Vi har altså et av verdens beste helsevesen. Vi har aldri behandlet så mange pasienter som vi nå gjør i Norge. Vi har aldri brukt så mye penger. Vi opererer i dag langt flere ting enn vi f.eks. kunne gjøre for bare ti år tilbake. Det er situasjonen. Det betyr ikke at det ikke er utfordringer. Det har flere vært inne på, og det er alle sammen klar over, men jeg håper i hvert fall at vi ikke bidrar til å gjøre dette verre enn det faktisk er.




Så til representanten Sjøli, og for så vidt også representanten Lønning: Jeg mener det er for enkelt å sette likhetstegn ved den noe begrensning denne regjeringen har gjort i forhold til private aktører, og at ventetiden på noen områder nå øker. Det er en for enkel framstilling. Jeg er opptatt av at vi skal kunne utnytte det private og det offentlig på best mulig måte, at det er noe å lære av hverandre. Det er også derfor jeg har dialog med de private aktørene for å se på hvordan vi best mulig kan utnytte det beste i hverandre, for å kunne prioritere dem som trenger hjelp aller mest og aller først. Det er det aller viktigste.




Så til representanten Nyborg: Det kunne vært fristende å ha et langt foredrag om hvordan situasjonen er i sykehussektoren, og ikke minst hvordan det var under den forrige regjering, som har hoveddelen av ansvaret for hvordan det har blitt et så stort akkumulert underskudd. Men den debatten kommer vi tilbake til. Jeg vil bare presisere at når det gjelder spørsmålet interpellanten tok opp, skal vi ha en grundig prosess med høring. Jeg kommer selvfølgelig også tilbake til Stortinget, hvis det skulle være endringer av en slik art at det er nødvendig.




 Interpellasjonsdebatten er dermed over.





                    
                    
                    

