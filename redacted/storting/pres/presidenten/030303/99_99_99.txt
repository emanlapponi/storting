 Arne Sortevik har tatt opp det forslaget han refererte til.




 Venstre har den samme holdningen som Fremskrittspartiet til folkeavstemning. Vi synes det brukes altfor lite, og at det absolutt burde ha vært brukt i mange sammenhenger, spesielt lokalt.




Noen har sagt at poenget med demokratiet er ikke at flertallet har makten, men at mindretallet har noe å si. For Venstre som et liberalt parti er det viktig at man faktisk skiller mellom hva det er man kan legge ut til folkeavstemning, og hva man ikke kan legge ut til folkeavstemning. Vi mener at klare ting knyttet til menneskerettigheter f.eks. ikke kan legges ut til folkeavstemning. Fremskrittspartiet har jo tatt til orde for folkeavstemning når det gjelder spørsmålet om man i det hele tatt skal ta imot asylsøkere. Asylinstituttet er et institutt som er nedfelt i menneskerettighetene, og det er ikke noe man legger ut til folkeavstemning.




For Venstre er spørsmålet om et skille mellom kirke og stat strengt prinsipielt. Det er snakk om hvorvidt flertallet kan påtvinge mindretallet en statskirke. Dermed mener jeg at det er et så prinsipielt spørsmål at det ikke er et folkeflertall som kan avgjøre om man skal påtvinge et mindretall en statskirke. Det er faktisk et prinsipielt spørsmål som politikere må ta stilling til, hvorvidt flertallet skal påtvinge mindretallet dette. Derfor mener vi prinsipielt at dette er et klart menneskerettsspørsmål. Og et klart menneskerettsspørsmål er ikke noe man legger ut til folkeavstemning. Dette er ikke snakk om ølpol eller ikke ølpol, eller nynorsk i grunnskolen eller ikke nynorsk i grunnskolen. Det er her snakk om en veldig viktig prinsipiell holdning som staten skal ha til religion.




 Flere har ikke bedt om ordet til sak nr. 1.





                    

 Under debatten har Arne
Sortevik satt frem et forslag på vegne av Fremskrittspartiet
og representanten Jan Simonsen. Forslaget lyder:

«Stortinget
ber Regjeringen organisere en folkeavstemning om hvorvidt statskirkeordningen
skal videreføres eller om det skal forberedes
og gjennomføres et skille mellom stat og kirke.»

Det vil bli votert alternativt mellom
dette forslaget og innstillingen fra komiteen.

Komiteen hadde innstillet:

Dokument nr. 8:54 (2002-2003) – forslag
fra stortingsrepresentantene Arne Sortevik og Ursula Evje
om å gjennomføre folkeavstemning hvor spørsmålet
om et eventuelt skille mellom stat og kirke
avgjøres – vedlegges protokollen.

Votering:

Ved alternativ votering mellom komiteens innstilling og
forslaget fra Fremskrittspartiet og
representanten Jan Simonsen bifaltes innstillingen med 75 mot 14
stemmer.

(Voteringsutskrift kl. 12.19.03)


                    
                    

 Flere har ikke bedt om ordet i sak nr. 2.





                    

