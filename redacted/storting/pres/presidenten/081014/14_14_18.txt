 Da er debatten i sak nr. 7 slutt. 




Vi er nå kommet til sak nr. 8, innstilling fra finanskomiteen om endringer i Stortingets vedtak av 27. november 2007 om avgift til statskassen på arv og gaver for budsjetterminen 2008. 




Før vi går til behandling av denne saken, vil presidenten vise til at innstillingen ikke har ligget ute i den reglementsmessige tid, som er 48 timer. Med hjemmel i forretningsordenens § 32 vil presidenten foreslå at Stortinget likevel behandler denne saken nå. 




Carl I. Hagen – presidenten regner med at det er til saksbehandlingen. 




Ad behandling av sak nr. 8




 Det er selvsagt til saksbehandlingen. 




Jeg kan jo begynne med å fremme forslag om at saken ikke tas under behandling i dagens møte, men henvises til behandling i samsvar med forretningsordenens § 32, altså den såkalte 48‑timersregelen. Jeg vil gjerne få lov til å begrunne dette og si litt om saksbehandlingen hittil. 




Det er slik at finanskomiteen drøftet denne saken på sitt møte den 8. oktober og da vedtok en fremdriftsplan basert på at finanskomiteen skulle avgi innstilling i går, og at saken skulle føres på dagens kart. I forbindelse med finanskomiteens møte er det til sak nr. 8 gjort følgende protokolltilførsel – selv om den står på galt sted i protokollen: 







«Medlemmene fra Fremskrittspartiet, Høyre, Kristelig Folkeparti og Venstre motsetter seg sterkt måten saken er behandlet på, særlig i forhold til Grunnlovens § 97. Ved avstemming var det 9 mot 8 stemmer for fremdriftsplanen.» 




Det var ikke 9–9, fordi et medlem var fraværende i møtet, noe som man kanskje kan komme tilbake til i en annen sammenheng. 




Det ble da også sendt et skriv fra finanskomiteen til Presidentskapet. Dette ble behandlet i Presidentskapets møte sist torsdag. Der heter det at det var skriv av 7. oktober d.å. fra finanskomiteen – altså datert dagen før finanskomiteen drøftet og behandlet saken. Selve det formelle skrivet til Presidentskapet ble altså skrevet i henhold til disse papirene dagen før finanskomiteen behandlet det. Det stod imidlertid intet – og det er kanskje det som er årsaken, at man ikke regnet med noen dissens – i brevet fra finanskomiteen ved finanskomiteens leder til Presidentskapet om at det hadde vært en debatt i finanskomiteen, og at finanskomiteen var delt på midten. Jeg synes det hadde vært forsvarlig å gjøre Presidentskapet oppmerksom på det. 




Når Stortinget skal ta stilling til dette, synes jeg også at det hadde vært naturlig om presidenten i sin innledning til fremsettelse av forslaget hadde opplyst om at det var til behandling i Presidentskapet, og at det der er gjort følgende protokolltilførsel: 







«Presidentene Hagen, Lønning og Lånke ønsket F.O. § 32 («48‑timers‑regelen») lagt til grunn for behandlingen av saken.» 




Jeg har derfor fremmet forslag om at man følger vanlig saksbehandling. Jeg vil også si at vi har et regelverk med tidsfrister i forretningsordenen nettopp for at de skal overholdes når det er vanskelige og omdiskuterte saker. Av og til, når hele Stortinget er enig om å kunne fravike fordi det er en bagatellmessig sak, kan jeg akseptere dette, og har gjort det i flere tilfeller. Men når Stortinget er delt på midten, og regjeringspartiene til de grader overkjører og til de grader tar det for gitt at man ikke skal ta hensyn til andre, har flere av oss reagert ganske kraftig. Det er bakgrunnen for mitt alternative forslag til behandlingsmåte. 




 (leiar for komiteen): På bakgrunn av det som representanten Hagen nettopp sa, vil eg understreke at den skriftlege oppmodinga som gjekk til Presidentskapet, var signert og send etter at finanskomiteen vedtok sin framdriftsplan. Eg vil presisere dette, slik at det ikkje skal rå noka misforståing. 




Det er òg slik at stortingspresident Jagland er gjord kjend med at det har vore ulike vurderingar i finanskomiteen om denne saka, slik at vi frå komiteen si side har spelt med opne og ryddige kort. 




Så er det rett som representanten Hagen seier, at det har vore ulike synspunkt i komiteen, mellom opposisjonen på den eine sida og fleirtalet i komiteen på den andre sida, om tempoet i behandlinga. Fleirtalet avgjorde då at vi skulle ha ei rask behandling av denne saka. St.prp. nr. 3 for 2008–2009 er forslag frå Regjeringa om strakstiltak som det er viktig å få vedteke raskt, for å unngå tilpassingar. Eg vil ikkje gå inn på realiteten, men understrekar at det er grunnen til at vi har lagt opp til ei så rask handtering. 




Eg vil til slutt be representantane frå regjeringspartia om å følgje presidentens oppmoding om at vi tek saka under behandling i dette møtet. 




 Presidenten finner grunn til å understreke det representanten Sandal sa: Jeg ble informert om at det i denne saken var et mindretall i finanskomiteen, og jeg informerte Presidentskapet om det da vi behandlet den. Jeg la også til grunn at det var kontakt mellom de forskjellige representanter i Presidentskapet og deres partier. 




 Det kan jo ikke være slik at Stortingets finanskomite ikke skal ha tilstrekkelig behandlingstid for sine saker. Vi hører nå komiteens leder si at dette var fordi Regjeringen ønsket å gjøre det på denne måten. Regjeringen har andre måter som de kan fremme saker på for å øke skattebelastningen. Men det er en annen historie. 




Det er veldig bra at man i Presidentskapet har vært våkne og sett på denne saken. Det var ikke bare et mindretall i finanskomiteen, det var et stort mindretall. Jeg tror det ble protokollført med lederens dobbeltstemme at man ikke skulle følge en vanlig og forsvarlig saksgang. Det hadde ikke vært noe i veien for at saken kunne ha vært behandlet raskt, men forsvarlig. 




Det var en samlet opposisjon i komiteen, og Høyre kommer til å stemme for forslaget fra representanten Hagen som er fremmet her. 




 Siden Venstre ikke er representert i Presidentskapet, finner jeg det rett å presisere vårt syn på denne saksbehandlingen. 




Jeg vil først slutte meg til det representantene Hagen og Flåtten har gitt uttrykk for. Jeg vil supplere med å si at i en så komplisert og sammensatt sak har finanskomiteen i realiteten utenom helgen hatt en fredag og noen morgentimer på en mandag til å jobbe med saken. Vi fikk ikke anledning til å gå grundig inn i dette. Vi fikk selvsagt anledning til å stille spørsmål til Finansdepartementet. Alle som leser de svarene, ser at det på godt norsk er «Goddag, mann!» «Økseskaft»‑svar. Vi går altså nå til behandling, kanskje, med dispensasjon fra 48‑timersregelen, av en sak der jeg er helt sikker på at Stortinget ikke overskuer konsekvensene av det man nå er i ferd med å gjøre. Ja, makta ter seg tydeligvis også når det går på bekostning av grunnleggende saksbehandlingsprinsipper og – jeg vil si – demokratiske rettigheter for et mindretall. 




Jeg vil be Venstres representanter stemme imot at dette tas til behandling i dagens møte. 




 Kristelig Folkeparti vil også stemme for det framsatte forslaget fra representanten Hagen. 




Opposisjonen mener at man i to omganger ikke har fått tid til å vurdere denne konkrete saken godt nok. For det første mener vi fortsatt at vi ikke fikk tid nok i komiteen til en forsvarlig saksbehandling og til å overskue konsekvensene av de vedtakene som muligens skal fattes senere i dag, og for det andre at heller ikke Stortinget har fått den tilmålte tid til å sette seg inn i saken og dens konsekvenser. Men vi registrerer også at makta rår. 




 La meg først si at jeg er helt enig med representanten Hagen i at den generelle dispensasjonsadgang som finnes i den vanlige forretningsorden, ikke kan være slik å forstå at man i saker hvor det er grunnleggende, substansielle problemer, har anledning til å dispensere. Den generelle bruk av dispensasjonsadgang må være forbeholdt de ganger da det å holde seg pinlig til formalia, ville føre til meningsløse konsekvenser. Det er så langt jeg kan skjønne, ikke tilfellet i denne saken. 




Den viktigste grunnen til at jeg fant det nødvendig å be om ordet, er at jeg innstendig vil advare mot at den behandling regjeringspartiene her har lagt opp til, skulle skape presedens for fremtiden. Det ville være meget uheldig. 




I brevet Presidentskapet mottok fra finanskomiteen, var det ikke sagt et eneste ord om begrunnelsen for at man ønsket å fravike forretningsordenens bestemmelser. Det synes jeg er meget kritikkverdig. Men jeg har forstått at grunnen er at Regjeringen vil forebygge skattetilpasning. Vi har jo gode prosedyrer i Stortinget når dét er motivet. Det pleier man å behandle i hemmelige møter. Da har man en effektiv metode for å forebygge uhensiktsmessige former for skattetilpasning. I denne sak vil jeg mene at dette blir det rene spillfekteri. De som holder seg med gode skatterådgivere, har skjønt tegningen for lenge siden. De har formodentlig truffet de nødvendige disposisjoner for lengst, slik at hele begrunnelsen for å fravike Stortingets eget regelverk egentlig ikke er til stede. 




 Diskusjonen om hvordan denne saken skal behandles, henger nøye sammen med hva som er sakens innhold, og flere av dem som har tatt ordet, har også vært inne på spørsmålet om sakens innhold. Det kommer vi behørig tilbake til etter at vi har bestemt behandlingsformen her nå. 




Det har vært et klart behov fra Regjeringens side og hos regjeringspartiene på Stortinget å sørge for at denne saken, som dreier seg om å begrense mulighetene for skattetilpasning for de aller rikeste her i landet i et lovverk som ville komme til å gi skattelettelser til 90–95 pst. av landets befolkning i forbindelse med arv. Det har vært nødvendig å sørge for å sikre den behandlingen raskt. 




Så har det fra posisjonens side, altså fra regjeringspartienes side, vært viktig å sørge for at det i behandlingen av denne saken ble gitt mest mulig tid i forkant av avgivelsen av saken for å sørge for at alle nødvendige spørsmål som opposisjonen hadde behov for å stille til Regjeringen, var mulig å få stilt. Derfor har vi sagt at det var bedre å spørre Presidentskapet om denne saken kunne bli behandlet med kortest mulig frist i etterkant av komiteens avgivelse, som altså skjedde i går. 




Vi kommer som sagt nærmere inn på innholdet i behandlingen her, men jeg vil bare poengtere at i andre saker der vi ønsker å unngå skattetilpasning, har Regjeringen i sin framleggelse sørget for at odelstingsproposisjonen var utformet sånn at vedtaket trådte i kraft fra det tidspunktet den ble fremlagt. Dette er ikke mulig i forbindelse med arveavgiftsaken. Derfor har vi bedt om å få den behandlingen som vi i dag har lagt fram forslag om. Dette er godt begrunnet, og jeg tror resultatet vil bli godt. 




 Dersom Regjeringen hadde hatt det samme synspunkt som Heikki Holmås nå gav uttrykk for, ville Regjeringen nettopp benyttet den alternative metoden som lagtingspresident Inge Lønning nå refererte til, nemlig ikke å legge det fram i åpent møte, men i et hemmelig møte for hemmelig behandling til det var over – hvis det var hensynet, slik som Heikki Holmås nå har påpekt. Dette har jo vært kjent siden finanstalen og statsbudsjettet ble fremlagt, og så skal man knipe inn akkurat ett døgn, fordi det ene døgnet liksom skal være det som hindrer dem som eventuelt er i stand til å utnytte det. Det synes jeg er en meget dårlig begrunnelse for å gå bort fra 48‑timersregelen, som nettopp er å hensynta alle dem som er berørt av saker. Har Regjeringen vært bekymret for skattetilpasning eller at noen registrerte arv akkurat i dette tidsrommet, har man allikevel gått bort fra dette i og med at saken ikke ble fremlagt for Stortinget i hemmelig møte etter hemmelig komitemøte, og dermed ikke ble offentlig kjent før vedtaket var fattet. 




 Flere har ikke bedt om ordet til spørsmålet om saken skal komme til behandling i dag eller ikke. 




Da går vi til votering. 




Presidentens forslag er at Stortinget fraviker bestemmelsen i forretningsordenens § 32, slik at saken kommer til behandling nå. 




Carl I. Hagen har framsatt forslag om at saken ikke tas til behandling nå. 

Votering:

Ved alternativ votering mellom presidentens forslag og forslaget fra Carl I. Hagen ble presidentens forslag bifalt med 62 mot 51 stemmer. 

(Voteringsutskrift kl. 14.34.01) 





                    
                    
                    

