 Representantene Odd 

Eriksen

 og
Arne 

Lyngstad

, som har vært
permittert, har igjen tatt sete.

Den innkalte vararepresentant for Nordland
fylke, Arvid 

Falch

, har tatt
sete.

Fra representanten Kristin Krohn 

Devold

 foreligger søknad om sykepermisjon
fra og med 7. februar og inntil videre.

Etter forslag fra presidenten ble enstemmig
besluttet:

1.	Søknaden
behandles straks og innvilges.

2.	Vararepresentanten, Anders C. Sjaastad,
innkalles for å møte i permisjonstiden.

 Anders C. Sjaastad er til stede og
vil ta sete.

Valg av settepresident

 Presidenten vil foreslå at
det velges en settepresident for Stortingets møte i dag – og
anser det som vedtatt.

Presidenten ber om forslag på settepresident.

 Jeg foreslår Oddbjørg Ausdal
Starrfelt.

 Oddbjørg Ausdal Starrfelt
er foreslått som settepresident. – Andre forslag
foreligger ikke, og Oddbjørg Ausdal Starrfelt anses enstemmig
valgt som settepresident for dagens møte.

Representanten Marit Tingelstad vil framsette
et privat forslag.

 Jeg tillater meg å fremme et Dokument
nr. 8-forslag om etter- og videreutdanning av håndverkere
innen bygningsbevaring.

 Forslaget vil bli behandlet på reglementsmessig
måte.





                    
                    
                    

 Stortinget mottok mandag meddelelse fra
Statsministerens kontor om at følgende regjeringsmedlemmer
vil møte til muntlig spørretime:

		statsråd Terje Moe Gustavsen

		statsråd Bjarne Håkon Hanssen

		statsråd Karita Bekkemellem Orheim

De annonserte statsråder er til stede,
og vi er klare til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes reise seg. – Ja, takk.

Vi starter med første hovedspørsmål,
fra representanten May-Helen Molvær Grimstad.

  Eg har eit spørsmål til
barne- og familieministeren: 

Universitets- og høgskulerådet
protesterer kraftig mot at høgskulane er bedne om å legge
ned 590 plassar innan førskulelærarutdanninga
frå hausten av. Det er «en jo-jo-politikk vi tar
sterkt avstand fra», seier leiar i rådet og rektor
ved Universitetet i Tromsø, Tove Bull, til norske førskulelærarar
sitt blad. 

Det er viktig å ha godt kvalifiserte
personar til barnehagane, og førskulelærarutdanninga
er viktig for å sikre nok personar, slik at vi kan nå målet
om også 6 000 nye barnehageplassar i år.
Men når ein no plutseleg får beskjed om å legge
ned mange studieplassar, gjev det mangel på kontinuitet.
Kva vil barne- og familieministeren gjere for at moglegheita for å kunne
utdanne seg til førskulelærar blir meir
føreseieleg? Og vil det å legge ned 590 plassar
føre til at vi greier å nå målet
om 6 000 nye barnehageplassar for inneverande år?

 Jeg har lyst til å si at skal vi klare å ha
en god og fullt utbygd barnehagesektor i framtiden, er vi helt avhengige
av at vi har et kompetent og godt personale i barnehagene. 

Sammen med Kirke-, utdannings- og forskningsdepartementet
har vi foretatt en gjennomgang og kartlegging av hva som er situasjonen
i forhold til behovet for å få nok førskolelærere
i de kommende årene. Etter de undersøkelsene som
vi har gjort, viser det seg at med de opptrappingsplanene som foreligger,
vil vi komme til å få nok førskolelærere.
Vi vet at det er redusert søkning til dette yrket i år,
og jeg tror nok også at vi er nødt til å se på lønnsspørsmål
i den sammenheng. Vi vet også at innføringen av
kontantstøtte har ført til at mange ikke har følt
trygghet med hensyn til å søke seg til barnehagene. Jeg
tror derfor at vi er nødt til å sette inn mange
ulike virkemidler. Men etter de undersøkelsene
vi har gjort sammen med Kirke-, utdannings- og forskningsdepartementet,
mener departementet at de tallene vi har når det gjelder
antall plasser, skal være tilfredsstillende.

  Eg takkar for svaret. Eg lèt kontantstøttedebatten
ligge. Det er ei viktig reform, som gir foreldra valfridom. 

Men tilbake til det å fylle opp studieplassane.
Eg skal ta eit eksempel som statsråden kjenner veldig godt
frå Møre og Romsdal. I Volda har dei fått
beskjed om å kutte 39 studieplassar. Tidlegare har dei
fått beskjed om å vere kreative. Dei har lagt
opp til ei desentralisert utdaning i Kristiansund, med
ein skuleklasse på ca. 30 elevar. Det er stor mangel på førskulelærarar.
Vi høyrer om barnehagar der dei er frustrerte
fordi dei ikkje får tak i kvalifisert personale.
Og her er høgskulen kreativ og finn nye løysingar
for å skaffe nok personar som vil ta denne utdaninga, som
vi treng.

Garanterer statsråden – med
den planen som Regjeringa no har, ut frå talet på studieplassar – at
vi vil ha nok kvalifiserte personar i barnehagane?

  Alle de signal vi har fått så langt,
tilsier det. Men det er klart at hvis det bildet skulle endre seg,
vil Regjeringen selvfølgelig komme tilbake til Stortinget
med nye tiltak.

Vi vet også at det er mange førskolelærere
som søker seg vekk fra barnehagen og over til grunnskolen.
Jeg tror derfor at vi også er nødt til å se
på innholdet i barnehagen. Vi vet at arbeidsmiljøet
betyr mye, vi vet at presset på den enkelte ansatte i barnehagen
har økt den siste tiden, så jeg tror nok vi er
nødt til å se på ulike virkemidler for å få førskolelærere
til å bli i barnehagene i fremtiden. 

Men som sagt: Jeg kan love at jeg følger
dette nøye og tett, og hvis det skulle vise seg at utviklingen
går i feil retning, vil vi komme tilbake med konkrete tiltak
til oppfølging.

  Det blir oppfølgingsspørsmål – Valgerd Svarstad
Haugland.

  Eg vil følgja opp med eit tilleggsspørsmål
som går på det å halda på dei tilsette
i barnehagane og for så vidt også å utdanna
nye.

Noko av det siste eg dreiv på med
som statsråd før eg gjekk av, var å ha
møte mellom Førskulelærarlaget, Kyrkje,
utdanings- og forskingsdepartementet og oss i Barne- og
familiedepartementet. Vi ynskte å gå i dialog med
Førskulelærarlaget, ikkje berre samarbeida med Kyrkje-,
utdanings- og forskingsdepartementet. Vi ville få til ein
handlingsplan, ein rekrutteringsplan, både for å få nye
til å søkja på førskulelærarutdanninga
og for å halda på dei i barnehagane,
slik at det ikkje blir så veldig mange som sluttar i aktivt
yrke.

Eg reknar med at Førskulelærarlaget òg
har tatt kontakt med den noverande ministeren når det gjeld
dette. Det vil i alle fall vera rart dersom dei ikkje har gjort
det. Då er spørsmålet mitt: Er det samarbeidet
følgt opp, slik at ein her kan få ein rekrutteringsplan,
der òg førskulelærarane og deira fagorganisasjon
er med i arbeidet? Eg trur det er ganske viktig at vi har dei med
i ein dialog, slik at vi får behalda det utdanna personalet
i barnehagane. Det er ikkje berre til grunnskulen mange av dei går, dei
går til heilt andre yrke, og det må vi gjera noko
med.

  Jeg vil si at jeg deler fullt ut Valgerd Svarstad
Hauglands synspunkt. Det er ingen tvil om at vi er nødt
til å ha en dialog med miljøene og med lærerorganisasjonene.
Det har vi hatt, og det vil vi fortløpende komme til å ha
i tiden som kommer, slik at vi kan få innspill og ha muligheten
til å komme med konkrete tiltak til oppfølging
hvis vi ser at den målsettingen vi har, ikke kommer til å stå ved
lag.

Men jeg har lyst til å si igjen at
jeg tror at noe av det viktigste på dette feltet faktisk
er lønnsspørsmål. Og da vet vi som sitter
her i salen, at det er et forhold som i første omgang gjelder
partene i arbeidslivet, og som verken storting eller regjering legger
seg opp i.

 Petter Løvik – til
oppfølgingsspørsmål. 

  Dette er ei sak som ligg i skjeringspunktet
mellom fleire departement, og ingen er ueinig i at det er nødvendig å ha
svært godt kvalifiserte barnehagelærarar.

Eitt av problema her, er at dimensjonering
er veldig vanskeleg. Det er veldig vanskeleg å sjå for
seg mange år framover kor stort behovet vil bli. Då er
mitt spørsmål: Kunne det ikkje vere ein idé å løyse
litt opp på den statlege detaljstyringa overfor dei høgskulane
som driv med slik utdaning, og la dei få finne nye måtar,
slik dei har gjort både i Volda og andre stader når
det gjeld t.d. desentralisering? Så kan ein la
dei sjølve få bestemme i litt større grad
enn i dag kor stor kapasiteten bør vere på dette
området, i staden for at ein eller annan skal sitte sentralt
og finne ut kor stort behovet vil bli. Dette klaffar nesten aldri,
og då får vi den jojoeffekten, som er veldig uheldig.

  Nå skal jeg være forsiktig
med å bevege meg for mye inn på en annen statsråds
felt, men jeg tror nok at statsråd Trond Giske
ville ha svart at vi selvfølgelig vil være imøtekommende
når det gjelder forslag fra de ulike høgskolene. Dette
vil jeg overbringe til kirke-, utdannings- og forskningsministeren.

 Det blir enda et oppfølgingsspørsmål – Oddbjørg
Ausdal Starrfelt.

  Eg vil tilbake til statsråden sitt
eige område. 

Eg oppfattar Karita Bekkemellem Orheim som
ein offensiv statsråd. Kanskje hovudproblemet her er at
det er for få ungdomar som søkjer seg til førskulelæraryrket. Statsråden
har sagt noko om løn, men eg kunne godt tenkja meg å utfordra
henne og spørja om ikkje det er andre ting som har noko å seia
for rekrutteringa. Eitt av tiltaka kan vera at ein får
desentraliserte tilbod innafor utdaninga. Det har vist seg veldig
effektivt. Noko anna kan vera kvalitetshevande tiltak i sjølve
barnehagen, f.eks. høve til vidareutvikling, rettleiing
i jobben og kanskje andre tiltak. Eg vil difor utfordra statsråden
til å seia litt meir om det.

Og så lurer eg på om det
har vore noko samarbeid mellom Barne- og familiedepartementet og
Kyrkje-, utdanings- og forskingsdepartementet når det gjeld
tilhøvet mellom søknadsmassen og talet på studieplassar,
for problemet dei siste åra har altså vore at
det er for få som søkjer. Har ein no redusert
talet på studieplassar tilsvarande reduksjonen i søknadsmassen,
eller er det urimeleg stor reduksjon?

  Først vil jeg si at jeg tror det
er viktig at vi hever statusen litt for dem som jobber i barnehagene.
Om det er førskolelærere eller vanlige assistenter – jeg
får kalle dem det – så vet alle vi som
har nærhet og kjennskap til barnehagene i det daglige,
at de gjør en uvurderlig og svært viktig jobb.
Vi vet også at kvinneyrker ikke har den lønnen
som mange av oss mener de burde hatt. Her tror jeg at vi er nødt
til å komme med mange ulike tiltak. Jeg tror faktisk at
arbeidsmiljøet, presset i det daglige, blir oppfattet som
veldig hardt av mange ansatte. Jeg tror at muligheten for egenutvikling,
kompetanseheving, som representanten var inne på, vil være
viktig, og Stortinget har da også vedtatt å bevilge
i underkant av 6 mill. kr for inneværende år
til kompetanseheving. Dette er et første skritt i en opptrappingsplan.
Vi vet at behovet nettopp for etterutdanning for dette personalet
er veldig stort, og det vil være noe som vi fortløpende
ser på.

 Per Sandberg – til det siste
oppfølgingsspørsmålet. 

 Statsråden og Regjeringen har på en
måte to områder innenfor barnehagesektoren som de
har prioritert veldig høyt, det ene er det som kommer fram
her, ønsket om å bygge 6 000 nye barnehageplasser – nå har
det indirekte fra Arbeiderpartiets og statsrådens side
også kommet ønske om å bygge mer enn
6 000 barnehageplasser. Det andre prioriterte området
til Regjeringen og statsråden er å få billigere
barnehager. Nå registrerer vi imidlertid at den samme regjeringen
nedprioriterer førskolelærerutdanningen, samtidig
som den har disse to hovedmålene. 

Mitt spørsmål til statsråden
er hvordan man får dette til å henge sammen. Vi
registrerer faktisk i dag at det blir mindre og mindre søkning
til barnehagene, barnehagene blir dyrere og dyrere, og vi har mindre
og mindre utdannet personale å ta inn i barnehagene. Jeg
ser ikke at Regjeringen på noen slags måte har
en sammenheng i sin barnehagepolitikk, så det vil jeg gjerne
utfordre statsråden på. 

  Denne framstillingen vil jeg på det
aller sterkeste ta avstand fra. Det er ikke riktig at vi ikke ser
på hvilket behov det vil være for personale i
barnehagene i framtiden, det har jeg nå sagt flere ganger.
Vi har gjort et kartleggingsarbeid på dette punktet sammen
med Kirke-, utdannings- og forskningsdepartementet. 

Situasjonen er jo at heller ikke en regjering
kan gå ut og diktere enkeltmennesker hvilket yrkesvalg
de skal gjøre. Vi er da på et vis avhengig av å gjøre
en del yrker attraktive. Det blir helt feil når representanten
Sandberg sier at vi ikke vil kunne nå målet om
6 000 nye barnehageplasser i 2001 med den inntaksmengden
vi har i forhold til denne gruppen i dag. Det blir helt feil. 

Men som sagt, hvis det skulle vise seg at det
blir dramatiske endringer i de kommende årene, må jo
også Stortinget gå inn med særskilte
tiltak slik at vi kan ha en barnehage med god kvalitet i framtiden. 

 Vi går videre til neste
hovedspørsmål. 

  Jeg har et spørsmål til
landbruksministeren. 

Norske forbrukere har i de senere år
hatt mange alternativer i kjøledisken når det
gjelder melk, ost, is, yoghurt, osv., og det synes som om forbrukerne
har satt pris på dette. Omsetningstallene kan tyde på at
det er tilfellet. 

Nå er det slik at noen aktører
i dette markedet synes å ha fått visse problemer.
NILF-rapporter kan tyde på at dette skyldes det – skal
en si – antikvariske systemet vi har innenfor melkeomsetningen.
De som har tatt opp konkurransen, føler vel at man ikke
har like vilkår, naturlig nok, fordi man har et system
som er etablert med det formål ikke å ha konkurranse.
Det var en historisk begrunnelse for dette som var forståelig,
men som er vanskelig å forstå i 2001. 

Mener statsråden at det er viktig å beholde
andre aktører i dette markedet, og hva vil og kan statsråden
gjøre innenfor det eksisterende systemet?

  Jeg skal gjerne innrømme at jeg synes
det spørsmålet som Gabrielsen her tar opp, berører
en vanskelig sak. Det er på den ene siden helt klart prinsipielt
viktig og ønskelig med konkurranse, og det er ønskelig
at det finnes alternativer til de markedsregulerende samvirkebedriftene.
Det finnes klare eksempler innenfor denne bransjen på at
det har vært gunstig at vi har hatt en slik konkurranse,
f.eks. på kjøttsiden, der vi har såkalte
private aktører som utgjør en viss størrelse
i alle deler av kjøttbransjen. 

Min påstand er at det har vært
bra for norsk kjøtt, det har vært bra for norske
bønder og det har vært bra for – ikke
minst – norske forbrukere. Vi har i og for seg gode alternative
aktører både på kjøttsiden og
fjørfesiden, og jeg tror også at vi vil få det
med den nye markedsordningen for korn og kraftfôr. Vi må imidlertid
innrømme at vi sliter med å få det på plass
på melkesiden. 

Den akutte situasjonen nå går
på Q-meieriene, som forsøker å etablere
konkurranse til TINE på konsummelk. Det er en svært
krevende øvelse, for det er nok ingen tvil om
at akkurat konsummelk er den delen av melkesektoren hvor stordriftsfordeler
absolutt er til stede. Det å skulle etablere seg i konkurranse
med TINE, som har en svært rasjonell struktur på konsummelk,
er en krevende øvelse. Mitt hovedsvar på spørsmålet
må likevel være at jeg fortsatt mener at det er
prinsipielt viktig med konkurranse. Derfor jobber jeg nå i
disse dager aktivt med denne problemstillingen, er opptatt av problemstillingen,
og vurderer nå nye tiltak for å sikre at målet
om konkurranse kan nås. 

  Melkeområdet totalt sett innenfor
landbruket legger beslag på ca. 5–6 milliarder
kr   i statsbudsjettet. Dette er et vesentlig element, selvfølgelig,
i norsk landbruk, og det er et ikke ubetydelig beløp i statsbudsjettsammenheng. 

Statsråden nevnte dette med stordriftsfordeler.
Det er vel vanskelig å forestille seg at det kan komme
inn aktører som liksom fra dag én skal være
en slik stor aktør som kan ta opp en reell konkurranse.
Det betyr at hvis en skal få til denne konkurransen, må det
nødvendigvis koste noen kroner i en innledende fase i en
begrenset periode. Hvis målsettingen er mangfold for forbrukeren,
som jeg forstår statsråden har som ledestjerne
også på andre områder, og det kan tyde
på at det for norske skattebetalere ikke vil være
ugunstig å få dette til, og for norske bønder
helt åpenbart vil være en fordel, vil ikke da
en liten kostnad knyttet til dette framstå som en liten
utgift til en mulig stor inntektservervelse på sikt, også i
forhold til statsbudsjettet?

  Det er jo nettopp den type argumenter som
spørreren nå bruker, som gjør at saken
også ligger til vurdering på mitt bord, og som gjør
at jeg i disse dager arbeider aktivt med problemstillingen. Men
samtidig må vi også erkjenne at det finnes enkelte
områder av forretningsliv hvor det å etablere småskalakonkurrerende
virksomhet mot en bedrift som har etablert seg tungt og skikkelig
i markedet, kanskje ikke er verdens klokeste forretningsstrategi.
Det kan ikke være det offentliges oppgave til enhver tid,
nærmest uansett hva slags forretningsstrategi konkurrentene
til TINE har, å løfte dem fram. Og det er nettopp
i det skismaet jeg synes denne vurderingen er vanskelig. Jeg går
derfor noen ekstra runder nå, selvfølgelig med
sikte på en ganske rask avklaring av Regjeringens holdning
i spørsmålet.

 Det blir oppfølgingsspørsmål – Ivar Kristiansen.

 Statsråden sier at det ikke er det
offentliges oppgave å hjelpe alternative selskaper fram.
Da tror jeg utgangspunktet blir feil, for som representanten Gabrielsen
var inne på, ligger det i bunnen en støtte på 5-6
milliarder kr til hovedaktøren i dag, som betales
av den norske stat. Så dette handler faktisk om å utarbeide
systemer som kan gi likeverdige tilbud til andre aktører,
slik at de kan slippe til på denne sektoren – av hensyn
til forbrukeren og ikke minst også av hensyn til den norske
bonden, som på sikt vil kunne bli tjent med å få et
alternativ på bordet.

Vil statsråden nå ta initiativ
til å få utredet alternative modeller som gjør
at vi på sikt, og på kort sikt, kan få fram
alternativer til TINE Norske Meierier?

  Jeg har nå flere ganger allerede
sagt at denne saken ligger til vurdering, og at en skal komme til
en rask konklusjon. Men hva den konklusjonen blir, må jeg
få lov til å komme med når den er klar.
Den vil uansett måtte inneholde vurderinger både på kort
og lang sikt, for her må man ikke bare ha fokus på eventuelle
kortsiktige løsninger, men også ha mer langsiktig
tenkning.

 Det jeg kan kommentere i forhold til det Ivar
Kristiansen nå spør om, er at det opplegget
vi har i dag i forhold til konsummelkmeieriene, har NILF, som også Gabrielsen refererte
til, på mange måter sagt er konkurranse på likeverdige
vilkår. Og det systemet er jo vedtatt med Høyres stemmer
i Stortinget, så sånn sett er det altså ikke
bare Arbeiderpartiet som har ansvar for den ordningen vi har, men
også Høyre. Spørsmålet her er
jo om vi rett og slett må etablere konkurransefordeler
til fortrinn for nyetablerere og til ulempe for TINE, altså gå lenger
enn dagens ordning.

  Morten Lund – til oppfølgingsspørsmål.

 Utgangspunktet for Høyres spørsmål
var at to–tre firmaer har fått problemer og endog
kan gå konkurs, og det kunne bli veldig mange spørsmål
i spørretimen hvis alle slike firmaproblem skulle tas opp.
Men de firmaene det dreier seg om her, har tidligere også fått
ekstra oppmerksomhet i alle høringer om landbrukspolitikk
og jordbruksoppgjør, og når næringskomiteen
har vært på reise, har de stått øverst
på listen hver gang.

Det har vært drøftet gang
på gang i komiteen og i Stortinget hvordan vi skal få åpnet
for den konkurransen som det er enighet om – alle er enige
om at det skal være konkurranse – men disse firmaene
må også kunne greie å stå på egne
bein under de samme vilkår som dem de konkurrerer med.
De må da finne seg i å betale en utjevningsavgift,
fordi de tar fatt i de produktene som kanskje er de mest lønnsomme,
og er i de beste områdene. Jeg synes det er veldig
betenkelig hvis det er slik at det nå skal bli en politisk
fastsettelse av konkurranseforholdene. Er det virkelig det Arbeiderpartiet
nå legger opp til, etter at en tidligere har vært
enige om at det er de faglige beregningene av utjevningsavgiften
som skal bestemme dette?

 Jeg har lyst til bare å fastslå aller
først at det ikke kan herske noen tvil om at det skal være
en utjevningsavgift, både geografisk betinget og produktmessig
betinget. Så det ligger fast, og er ikke til vurdering.
Men det som er til vurdering, er rett og slett spørsmålet:
Hvis man sier at man ønsker konkurranse, hvordan skal man
da legge rammebetingelsene på plass slik at man faktisk
kan ha mulighet til å etablere konkurransen? Det må ikke
bare bli en politisk uttalelse som man kan gjemme seg bak og si:
Jo, vi har politisk sagt vi ønsker det, men i praksis er
det umulig å få det til. Og det er det spørsmålet
som jeg nå vurderer ganske nøye, for å se
på om den ordningen vi i dag har etablert, i praksis gjør
det mulig å etablere konkurranse. Og, som sagt, det spørsmålet
har jeg pr. i dag ikke konkludert på, men den konklusjonen
vil snart foreligge.

 Øystein Hedstrøm – til
oppfølgingsspørsmål.

 Stortinget var så vidt jeg husker,
enstemmig enig i at man skulle ha en mer åpen og lik konkurranse
på foredlingssiden når det gjaldt melk. Dette
har vi ikke fått til, TINE har her over 99 pst. av
omsetningen. Nå har vi fått en NILF-rapport. Man vurderer
også tilskuddsordninger på et høyere
nivå utenfor markedsordningen. Men det går jo
an å vurdere andre ting, f.eks. kvoteordningen. I dag må all
melk produseres innenfor kvoter. Vil statsråden vurdere å få til
en liberalisering av dette regelverket som et alternativ? Vi har
jo en forpliktelse overfor det norske folk. Melkesektoren koster
ca. 6 milliarder kr i året. Det er den
mest gjennomregulerte sektor, og det er ofte slik: mange
reguleringer – høyere priser for skattebetalerne.

 Svaret på spørsmålet
er nei. Det vil jeg ikke vurdere. Etter min mening er kvotesystemet
i melkeordningen et av de aller viktigste elementene i norsk landbrukspolitikk.
Men det er jo i og for seg ikke forbausende at representanten Hedstrøm og
jeg vurderer det spørsmålet helt forskjellig,
for vi har jo i utgangspunktet helt forskjellig oppfatning av hva som
skal være norsk landbrukspolitikks rolle og oppgave. Og
det er klart at når man ikke ønsker å bruke
landbrukspolitikken som en del av det distriktspolitiske virkemiddelapparatet,
kan man gjerne være imot kvoteordninger i melkesektoren.
Men så lenge man ønsker et landbruk i hele landet,
og så lenge man ønsker å bruke landbrukspolitikken
som en del av distriktspolitikken, er det svært viktig
at kvotesystemet i melkeordningen står fast. Og det vil
det komme til å gjøre.

 Vi går da videre til neste
hovedspørsmål. 

  Jeg vil gjerne stille et spørsmål
til statsråd Terje Moe Gustavsen.

Luftfarten har fått stadig større
betydning for utviklingen av næringslivet og for bosetting
i distriktene. Siden lufthavnene ble etablert, har det vært
en stadig vekst i trafikken av flypassasjerer helt frem til år
2000. For første gang har flytrafikken falt, og det med
hele 4,5 pst. på årsbasis. Avgiftsbelastningen
på flytrafikken i Norge har ført til at hele 30-80 pst.
av billettprisene utgjøres av avgifter, noe som gjør
at man får høyere flypriser og forverrede rammevilkår
for flyselskapene og derved for Luftfartsverket.

Hva vil statsråden gjøre
for å forbedre rammevilkårene?

  Luftfarten er svært viktig – og
er etter hvert blitt svært viktig i vårt land
ikke minst for næringslivet og hele Distrikts-Norge. Samtidig er
luftfart den mest miljøbelastende transportform vi har, og
det er også en svært kostbar transportform sett
i forhold til infrastrukturen. Det må hele tiden være
en avveining mellom disse hensynene – hensynet til den
veldig sterke nytteverdien og de kostnader og belastninger den gir. 

Det er riktig at vi har sett et fall i trafikken
relativt nylig. Vi og Luftfartsverket er usikre på om dette
er en varig trend eller et midlertidig fenomen, ikke minst som følge
av de strukturendringer som har vært i luftfarten i den
senere tid. Det er først etter noen tid at vi kan se om dette
er varig eller kun midlertidig.

Når det gjelder Luftfartsverkets rammebetingelser,
er de helt sentrale i forhold til å tilrettelegge for en
sikker og god luftfart, og som representanten Stensaker er oppmerksom
på, er dette til behandling akkurat nå i dette
hus med basis i Regjeringens melding om Nasjonal transportplan.
Vi legger opp til at Luftfartsverket må få en
god basis for å ivareta sine oppgaver. Vi vil følge
utviklingen nøye, også på avgiftsområdet,
for å sikre dette. Men det regner jeg med at både
dette hus og jeg selv også kan komme nærmere tilbake
til under behandlingen av Nasjonal transportplan.

  Jeg takker for svaret, og vil gjerne fremme
et tilleggsspørsmål.

Innføring og øking av passasjeravgiften
fører til dyrere flybilletter. Dette gir lavere trafikk,
noe som igjen fører til reduserte inntekter for Luftfartsverket.
I tillegg er Luftfartsverkets økonomiske situasjon preget
av betydelige vedlikeholds- og investeringsbehov, samtidig som staten
krever større avkastning. Den ytterligere avgiftsbelastningen
som nå påføres luftfarten, vil ramme
distriktene i urimelig grad, og sterkt bidra til å svekke
næringslivets konkurransevilkår. Dette vil kunne
føre til mer sentralisering av både bosetting
og næringsaktivitet, en utvikling som går på tvers
av uttalt ønske fra sittende storting og regjering.

Hva vil statsråden gjøre
for å bedre situasjonen?

  Som kjent er den avgiften som representanten
Stensaker her fokuserer på, formelt sett finansministerens
ansvarsområde, men – jeg hadde nær sagt – konsekvensene
er mitt ansvarsområde, og derfor velger jeg å kommentere
det likevel. 

De endringene i passasjeravgiften som ble vedtatt
ved budsjettbehandlingen sist høst, vil føre til
at man får passasjeravgift også i Sør-Norge,
men jeg vil understreke at man ikke får passasjeravgift
i de tre nordligste fylkene, dog unntatt Bodø og Tromsø.
Videre får luftfarten nullsats på moms fra 1.
juli i år. Det vil føre til en bedring. Hvorvidt
dette gir reduksjoner i trafikken, gjenstår å se. Dette
kan føre til behov for statlige kjøp av lufttrafikktjenester
på enkelte flyplasser, slik vi har sett det på Røros. Jeg
vil holde dette under løpende observasjon for å se
om det er behov for å gå inn med statlige kjøp,
og det er også klart at man over tid må vurdere
hele avgiftssiden.

 Det blir oppfølgingsspørsmål – Jan
Sahl.

  Jeg vil gjerne følge opp spørsmålet med å rette
det litt mer mot de høye flyprisene man får når
man bor i Distrikts-Norge og må kombinere det regionale
rutenettet med stamrutenettet. Vi har jo sett enorme utslag på prisene,
særlig fra Finnmark, når man skal komme seg mellom
ulike plasser i fylket, og når man skal komme seg fra Finnmark
til Sør-Norge.

Det jeg er litt interessert i å spørre
ministeren om, går på om man i framtiden, når
man skal kombinere det regionale rutenettet og stamrutenettet,
også kan tenke seg – spesielt med tanke på stamrutenettet
til og fra Nord-Norge – å vurdere kjøp
av tjenester på stamrutenettet.

  Jeg er enig med representanten Sahl i at flybilletter
er kostbare, ikke minst på de lange strekningene. Når
det gjelder prisregimet i forhold til det staten kjøper,
så ble det tilrettelagt gjennom anbudsrunden som skjedde
høsten 1999, og som ble iverksatt 1. april 2000.
Med andre ord var det beslutninger som ble truffet av den da sittende
regjering når det gjaldt prisnivå. Senere er disse
maksimalprisene regulert i samsvar med prisstigningen.

Når det gjelder spørsmålet
om å utvide området for kjøp av tjenester,
som i realiteten er det representanten Sahl spør om, vil
det være et spørsmål som må vurderes
i forbindelse med hver anbudsrunde, og som selvsagt må vurderes
i forbindelse med anbudsrunden i 2003. Men det er klart at å gå inn
på de store trafikkvolumene på en del av stamflyplassene
og kjøpe tjenester der, vil bli voldsomt kostbart. Og det
hører selvsagt med i denne vurderingen.

  Vi går videre til neste
hovedspørsmål.

  Jeg har et spørsmål til samferdselsministeren – stikkord
er TIMEtoget, Bratsbergbanen i Telemark.

Det har i den siste tid pågått
forhandlinger mellom NSBs ledelse og det franske togselskapet Connex
om at dette selskapet skal overta prosjektet TIMEtoget med tanke
på drift på Bratsbergbanen. Dette har skapt optimisme
med tanke på at trafikken kan komme tilbake på skinnene,
og at man på den måten kan unngå de sterke negative
virkningene som nedleggelsen av driften har fått både
for Grenlandsområdet og Notodden-samfunnet. Så viser
det seg i dag ifølge mediene i Telemark at Connex
sier nei, angivelig begrunnet i at det har blitt for dyrt, NSB har
priset materiellet sitt for høyt – det er i hvert
fall slik det fremkommer. NSB vil selge dette materiellet så raskt
som mulig, samtidig som det er andre aktører som muligens
kan komme på banen. Det vil bety at en viktig pilar for
TIMEtoget vil falle bort. 

Hva vil statsråden gjøre
for å sikre at dette salget ikke finner sted for raskt?

  Først vil jeg understreke at det
ikke er slik at Bratsbergbanen nedlegges. Årsaken til at NSB ikke
selv trafikkerer banen nå, er ressurssituasjonen når
det gjelder lokførere.

Når det gjelder situasjonen rundt
selskapet TIMEtoget, har jeg vært og er svært
positiv til å få inn andre eiere, andre
aktører, og jeg er den første til å beklage
at aktører faller ut av dette. Jeg er også fortsatt
positiv til at andre kommer inn på banen, om det skulle
skje. Jeg har hatt en dialog med NSB om dette, også i forhold
til mulige forhandlinger om overtakelse. Det er klart
at NSB må vurdere dette på et forretningsmessig
grunnlag, men NSB har forsikret meg om at de har gått inn
i disse forhandlingene og fortsatt vil gå inn i eventuelle
forhandlinger på et rimelig grunnlag. Men det er også slik
at NSB – skal vi si bokstavelig talt – ikke kan
gi bort eiendommer. Det er jeg også sikker på at
representanten Rahm er enig med meg i.

Jeg er fortsatt positiv til et salg. Jeg er
innstilt på at det skal skje på en rimelig måte,
dog slik at NSB må vurdere det forretningsmessige i det.

Når det gjelder spørsmålet
om å få i gang NSBs trafikk på Bratsbergbanen,
må det vurderes i forhold til ressurssituasjonen på lokførersiden.
Generelt sett vil lokførersituasjonen ifølge
NSB bedre seg først i 2002, men det er likevel grunn til å følge
utviklingen nøye i forhold til den enkelte strekning. Jeg
viser bl.a. til at NSB har besluttet å gjenoppta
trafikken på Arendalsbanen – så vidt
jeg husker nå – i juni måned i år.

 Jeg er altså fortsatt positiv til
salg av TIMEtoget, men hvis det ikke lykkes med et salg, må man
sørge for å få i gang NSBs trafikk så fort
som mulig.

  Jeg vil takke statsråden for svaret,
og vil gjerne følge opp i forhold til det han sa om at årsaken
til at det ikke er trafikk på Bratsbergbanen, er personellmangel,
særlig mangel på lokførere.

Det var et folkemøte på Notodden
sist mandag som hadde ganske stor oppslutning, og hvor representanter for
Lokomotivmannsforbundet var invitert. De sier følgende:
Det finnes i dag ikke lokførermangel i NSB. Man har dekning,
man har også materiell nok, og det er også lagt
inn penger til drift på Bratsbergbanen. Økonomidirektør
i NSB, Kjell Haukeli, bekrefter i dag gjennom telemarksavisene at
lokførerproblemet er løst, og at man har personellmessig
kapasitet til å kunne trafikkere Bratsbergbanen, men sparker
samtidig ballen over til departementet, og sier at nå er
det opp til departementet om det blir trafikk på denne
strekningen eller ikke. 

Jeg stiller derfor følgende spørsmål
til statsråden: Kan statsråden bidra til at det
blir trafikk når lokførerne er på plass,
materiellet er på plass, og pengene i budsjettet er på plass?
Hvorfor går da ikke togene?

  Det er ofte sagt i denne sal at man undres
på om statsråden lar seg styre av Lokomotivmannsforbundet
eller av NSBs ledelse. Dermed forundrer det meg kanskje litt at
man nå viser større tillit til Lokomotivmannsforbundets
tillitsvalgte enn til ledelsen. Jeg for min del må naturligvis
forholde meg til NSBs ledelse og til styret, som gir opplysninger
rundt personellressursene til oss. Det akter jeg fortsatt å gjøre.
I motsatt fall ville det rett og slett være en mistillit
til selskapets ledelse.

 Vi har, som jeg sa i mitt hovedsvar, en løpende
dialog med NSBs ledelse, og det vil vi fortsatt ha. Poenget er at de
midlertidige driftsstoppene som har vært som følge
av lokførermangelen, skal opphøre så snart
det er råd, så snart det er forsvarlig. Slik skal
det fortsatt være både i forhold til Bratsbergbanen
og andre baner. Det er målsettingen, og den vil ligge der
hele tiden. Det er klart at vi vil ta med oss all informasjon i
denne dialogen, men jeg regner med at alle forstår at vi
først og fremst må forholde oss til selskapets
ledelse.

  Vi går til neste hovedspørsmål.

  Jeg har et spørsmål til
landbruksministeren.

Landbruksministeren står alene mot
forbrukerne, mot dyrehelsemyndighetene og landbruket i spørsmålet
om forbud mot import av storfe fra land med kugalskapssmitte. Han
håper på støtte fra Høyre og
Fremskrittspartiet, slik han fikk i saken om matsminke, og slik
han fikk i spørsmålet om fortsatt bruk av antibiotika
i dyrefôr i Norge. Vi hadde ikke hatt noen diskusjon om
kugalskap i Norge hvis det ikke var fordi statsråden overprøver
sine egne fagmyndigheter. I andre europeiske land har det blitt
innført forbud mot import av dyr fra land med BSE-smitte
i håp om å unngå smitte i eget land.
Statsrådens holdning må skyldes at Arbeiderpartiet
tidligere har åpnet for import av levende dyr på tross
av entydige råd fra de samme fagmyndighetene og protester
fra landbruket. 

Hvorfor skal ikke hensynet til dyrehelse og
folkehelse være like avgjørende for den norske
regjering som for myndighetene i EU-land, slik jeg nevnte?

  Svaret på det spørsmålet
må være at jeg selvfølgelig er opptatt
av å ta vare på dyre- og folkehelsen i Norge,
og baserer de beslutninger som fattes, nettopp på klare
faglige vurderinger i så måte.

Det som er utgangspunktet for spørsmålet
om import av levende dyr til Norge, er at vi i Norge har et institutt som
har et klart ansvar i forhold til å foreta en risikovurdering
av ulike faglige spørsmål. Det instituttet heter Veterinærinstituttet.
Og jeg har spurt Veterinærinstituttet om import av levende
storfe er en trussel mot dyre- eller folkehelsen. Til det har Veterinærinstituttet
svart: Når vi importerer levende dyr til Norge fra land
som har en lavere kugalskapsstatus enn oss, er det en økt
risiko for at vi importerer smitten til Norge. Men det vil allikevel
ikke utgjøre en trussel mot dyre- og folkehelsen, fordi
kugalskap for det første ikke er en smittsom sykdom. Den
vil altså ikke kunne overføres fra en ku til en
annen ku i fjøset. Dette kan ikke utgjøre en trussel
mot dyrehelsen, gitt at ikke den ene kua begynner å spise
den andre kua – og det skjer neppe! Det er heller ikke
en trussel mot folkehelsen, fordi vi har et spesielt system for å følge
opp disse dyrene når de kommer til Norge. Derfor konkluderer Veterinærinstituttet
med at når vi merker dem, fjerner risikoavfall når
vi slakter dem, og tester alle importerte dyr før de eventuelt
kommer på markedet, er det Veterinærinstituttets
vurdering at dette kjøttet er trygt, på samme måte
som norsk kjøtt er trygt. Og da har ikke jeg faglig grunnlag
for å innføre importforbud.

  Det samme Veterinærinstituttet har
bekreftet skriftlig – og muntlig til næringskomiteen – at å importere
dyr fra slike land også innebærer en fare for
at en importerer smitte. De har også sagt at de testene en
har, ikke er sikre nok. I tillegg vet vi for lite om smitteveiene,
sier de også. Dette dreier seg altså om en føre var-holdning.
Det er den de har brukt i andre land som jeg henviste til.

Når EU destruerer alle dyrene når
det er ett dyr som har smitte i en besetning, er det fordi de ikke
stoler på testene sine. Hvis ikke, hadde de testet de dyrene
som ikke var smittet, og brukt dem til mat. Jeg antar at statsråden
ikke sier at det nå destrueres dyr i EU for å regulere markedet.
Jeg håper at det ikke er det som skjer. Da er det snakk
om et enormt feilgrep.

Veterinærinstituttet har bl.a. bekreftet
at testene er mer usikre jo yngre dyrene er som slaktes, og det
kan være smittet kjøtt som kommer ut som mat av
den grunn. Mener statsråden at de norske testene er bedre
enn de som brukes i andre land?

  Jeg har ingen egne oppfatninger om testene.
Jeg vil bare gjenta det jeg har sagt, at Veterinærinstituttet
sier at kugalskap ikke er en smittsom sykdom. Det er det veldig
bred enighet om i alle faglige miljøer som jobber med dette
spørsmålet i Europa. Det er full enighet om det
i Den vitenskapelige komité i EU-systemet, og Veterinærinstituttet
har ingen annen vurdering av dette spørsmålet.
Det er ingen smittsom dyresykdom. 

Veterinærinstituttet konkluderer også med
at når vi følger dyret, fjerner risikomaterialet
når vi slakter det og tester det, så er det kjøttet
trygt for norske forbrukere, på samme måte som
norsk kjøtt selvfølgelig er trygt for norske
forbrukere. Og så lenge Veterinærinstituttet sier
at vi her har kjøtt som er trygt, har vi intet faglig grunnlag for å kunne
argumentere for et importforbud.

 Det blir oppfølgingsspørsmål – Valgerd Svarstad
Haugland.

  Eg hadde gleda av å høyra
på landbruksministeren under Nordisk Råd sin sesjon
i København i går, der han snakka engasjert om
folks behov for tryggleik når det gjeld matvarer osb. Det
var eit interessant innlegg som vart halde der.

Men det som blir eit paradoks for oss som lytta
til landbruksministeren i går, og som også har
følgt Regjeringas arbeid, er at på den eine sida
seier ein at ein har eit stort engasjement for folkehelsa og tryggleik
når det gjeld maten, men på den andre sida går
ein ut og anbefaler nokre direktiv som til og med etter Regjeringas
eigne vurderingar er ei svekking av folkehelsa, nemleg matsminkedirektiva.
Det blir jo eit paradoks for oss at det eine argumentet slår
det andre i hel. 

Eg ber landbruksministeren prøva å forklara
korleis dei på den eine sida ynskjer å stå fram
som varme forsvararar av trygg mat og trygg helse, mens dei på den
andre sida altså anbefaler direktiv som dei veit kan svekka
folkehelsa, og som òg faktisk Regjeringa sjølv
seier i sine vurderingar vil vera ei svekking for enkelte
menneskes helse.

 Presidentens vurdering er nok at
dette spørsmålet var litt på siden av
det som opprinnelig ble stilt, men hun overlater til statsråden å vurdere
om han vil svare på det eller ikke.

  Også min vurdering av det er at spørsmålet
også stilles i forhold til et direktiv som det ikke tilligger
Landbruksdepartementet å ha noen holdning til.

Men utgangspunktet er selvfølgelig
at man i enhver sak – også i de sakene som var
til behandling hos den forrige regjeringen, som f.eks. administrerte
import av levende storfe fra land med kugalskap – hele
tiden må foreta en vurdering av risikoen kontra de tiltak
som iverksettes for å bøte på risikoen.
Så er det da en samlet vurdering som må foretas
for å finne ut hvordan man skal konkludere. Og da er det
Regjeringens vurdering i forhold til både tilsetningsstoffproblematikken
og i forhold til import av levende storfe at vi allikevel kan si
til norske forbrukere at den maten som selges over disk
i Norge, er trygg å spise.

 Odd Roger Enoksen – til
oppfølgingsspørsmål.

  Det er interessant å lytte til svaret
landbruksministeren gir representanten Morten Lund, hvor han sier
at Veterinærinstituttet hevder at kjøtt fra importerte
levende dyr er trygt å spise fordi det blir kontrollert. 

I Nationen 24. januar sier landbruksministeren
at Veterinærinstituttet uttaler «at
risikoen ved å spise dette, også er lav».
Dette er et helt annet utsagn enn det landbruksministeren bruker
i dag, der han sier at Veterinærinstituttet har
sagt at det er trygt. Det er forskjell på at risikoen
er lav, og at det er trygt å spise det.

Dette utsagnet føyer seg inn i rekken
av utsagn som landbruksministeren har gitt når han har
håndtert spørsmålet. Han startet
med å si at det ikke var noe poeng å innføre forbud
mot import av beinmel. Det måtte landbruksministeren
gå tilbake på. Dernest sa landbruksministeren
at kjøtt fra levende importerte dyr var tryggere å spise
enn kjøtt fra norske dyr. Det måtte også landbruksministeren gå tilbake
på. Landbruksministeren prøver nå å skape
tillit gjennom å få folk til å tro at
usikre tester er sikre. 

Det er kun én måte å sikre
seg mot spredning av smitte på, det er å stanse
import av levende dyr, noe også en del EU-land har innsett.
Når vil landbruksministeren innse det samme?

  For det første er situasjonen i EU
slik at flere av de landene som har gått til importforbud,
nå er i ferd med å oppheve sine forbud, nettopp
av samme grunn som at vi ikke kan innføre forbud, at EUs
vitenskapelige komité klart har sagt at det ikke er faglig
grunnlag for å innføre et importforbud. Så de
landene som har iverksatt forbudsvedtak, er i ferd med å oppheve
forbudet. 

Jeg vil bare veldig klart gi uttrykk for at
Veterinærinstituttets uttalelse overfor meg – og
det kan selvfølgelig enhver kontrollere ved å ringe
dit når som helst – er at med de tiltakene som
iverksettes i forhold til dette importerte levende storfeet, så er
det kjøttet som selges og tilbys i Norge, trygt å spise.
Det er et rent referat av direkte uttalelser som er gitt til meg
i flere sammenhenger den siste tiden. Kjøttet er trygt.

 Da går vi over til neste
hovedspørsmål.

 På et møte i regi av Nordisk Råd
i København i går uttalte landbruksministeren
seg positivt til at Ministerrådet nå skulle opprette
det han kalte forbruker- eller matvaresikkerhetsministerråd,
som i større grad skulle ivareta matvaresikkerheten i Norden. Og
det er etter mitt skjønn en klok måte å organisere
arbeidet på. 

Det jeg kunne tenke meg å utfordre
statsråden på, er om ikke dette også er
en klok måte å organisere arbeidet i Norge på.
Den dype tillitskrisen som nå er mellom befolkningen og
kjøttprodusenter særlig, gjør at man
også fra politisk side må se hvilke svar man kan
gi. I Tyskland har man nå valgt å opprette et
eget forbrukerministerium, og fødevareministerium har vi
fra før i Danmark. I Norge er den typen spørsmål
fordelt på mange departementer, med uklart ansvarsforhold.

Min utfordring til statsråden er:
Kan han tenke seg å gå videre på det,
slik at han selv kanskje ikke bare blir landbruksminister, men faktisk
også forbrukerminister – hvilket han hele tiden
har aspirert til og sagt at han ønsker å være – slik
at man får større grad av politisk fokusering
på det som er det store spørsmålet i
europeisk politikk nå, nemlig matvaresikkerhet?

  Først og fremst er det viktig for
meg å understreke at det Djupedal sier om at det er en
grunnleggende mistillit mellom forbrukere og myndigheter i Norge,
er feil. Det er jo åpenbart at norske forbrukere har tillit
til det myndighetene har gjort i forhold til kugalskapskrisen, for
faktum i Norge er at forbruket av storfekjøtt har økt,
mens det altså andre steder har gått dramatisk
ned. Så norske forbrukere spiser mer storfekjøtt
enn de noensinne har gjort, så vidt jeg husker statistikken,
forbruket har i hvert fall økt etter at man begynte å fokusere
på kugalskap. Så når man nå prøver å fremstille
det som at jeg og Regjeringen opptrer på en slik måte
at forbrukerne nærmest skjelver i usikkerhet, er det grunnleggende
feil. Det gir seg i hvert fall ikke utslag i hvordan forbrukerne
opptrer i butikkene, de kjøper mye storfekjøtt.

Så til det andre spørsmålet.
Jeg tror Djupedal vil ha stor forståelse for at det er
statsministeren som til enhver tid organiserer sin regjering som
han finner formålstjenlig. Men helt uavhengig av spørsmålet
om hvordan statsministeren velger å organisere antallet
departement, vil vi om en tid komme til Stortinget med et opplegg
for en forenkling både på tilsyns- og lovområdet
innenfor dette med mat – mattrygghet, matkontroll, mattilsyn
i hele kjeden fra jord til bord. Vi tar sikte på å fremme én
matlov som skal erstatte fem matlover. Vi jobber med en samordning
av Landbrukstilsynet, Dyrehelsetilsynet og Næringsmiddeltilsynet,
og skal altså komme til Stortinget med et forslag til opplegg
på det området.

 Jeg takker for svaret. Den siste biten av det
var jo positiv.

Nå har ikke jeg sagt at norske myndigheter
nødvendigvis er i dyp tillitskrise. Men hvis vi ser på det
som skjer i Europa, så halser politikerne etter forbrukerne, fallet
i salg av storfekjøtt i Frankrike, Tyskland og Italia er
på over 50 pst. Jeg er glad for at norske forbrukere fremdeles
har større tillit til myndighetene enn de har mange andre
plasser. Derfor er det altså viktig å ligge i forkant,
og ikke bare halse etter, slik som man har sett i hele Europa. Det
er utgangspunktet for mitt spørsmål. 

Når Nordisk Ministerråd nå ser
behovet for å omorganisere seg, når den tyske
regjeringen ser behov for å omorganisere seg, når
danskene ser behov for å fokusere mer på forbrukerspørsmål
og matvaresikkerhet, er jeg glad for de organisatoriske og politiske
grep som Regjeringen her antyder. Men spørsmålet
er om man ikke her faktisk bør gå videre. Jeg
skjønner godt at statsråden ikke har myndighet
til å si at dette synes vi er en god idé, at dette
må diskuteres videre i Regjeringen. Men samtidig må jeg
få lov til å oppfordre statsråd Hanssen
til å ta spørsmålet opp til diskusjon
i Regjeringen om ikke dette bør organiseres på en
mer offensiv, forbrukerorientert måte.

  Jo, hvis Djupedal med det siste mener å spørre
om jeg føler et ansvar for å jobbe offensivt med
organiseringen av hele dette området, er svaret absolutt
ja. Det er ikke behov for å ta opp det i Regjeringen, det
har allerede vært på Regjeringens bord flere ganger. 

Men hvis Djupedal med spørsmålet
mener at jeg skal ta opp i Regjeringen spørsmålet
om endring av departementsstrukturen, er svaret nei. Det må statsministeren
til enhver tid selvfølgelig stå fritt til å vurdere.

 Vi går til neste hovedspørsmål.

  Jeg ønsker å stille et spørsmål
til samferdselsministeren.

Som vi vet, foregår det en betydelig
verdiskaping langs kysten, og det er store forventninger om økt
verdiskaping i framtiden i kystrelaterte næringer. Verftsindustrien
har i dag en ordremasse på 33 milliarder kr. Det er ca.
tre års arbeid for verftene, og det er ikke noe akutt behov
for at det her må bygges ferger for å holde sysselsettingen
oppe. 

I anleggsbransjen derimot blir det sagt at
to tredjedeler av kapasiteten er ledig, og bransjen er i ferd med å skrumpe
inn. Samtidig er det mange uløste oppgaver som vi er helt
avhengige av blir løst hvis vi skal få den forventede
verdiskapingen som vi snakker om.

I disse dager snakker vi også om fornying
og modernisering av offentlig sektor og å få til
mer målrettet tjenesteyting. Så jeg ønsker å spørre
samferdselsministeren om følgende: Hva er samferdselsområdets
bidrag i den nyere, moderne tankegangen? Og er det en moderne og god
tanke f.eks. å la årlige subsidier til fergedrift
inngå i finansieringen av fergeavløsningsprosjekt?

  Når det gjelder verftsindustrien
som representanten Kongshaug berørte innledningsvis, er
nok mitt inntrykk at bildet er litt variabelt. Gjennomsnittlig er
det slik som representanten Kongshaug refererte til, men det er
også verft som har muligheter for å bidra på fergesiden
i den nærmeste framtid. Også sysselsettingsaspektet
er selvsagt viktig i så måte.

Når det gjelder anleggsbransjen, er
det noe problematisk klart å fastslå situasjonen
der i forhold til arbeidskraft. Det skyldes at man har lange tradisjoner
for å ha bygg og anlegg som én sektor, og da er
det ikke helt enkelt å se splittet på den. Det
er også gråsoner. Dermed er det altså nødvendig å operere
med et spenn, for å si det slik, når det gjelder
hvor mange som er ledige eller permitterte, og det er mye som tyder
på at vi i denne bransjen har så vidt mye som
2 000-3 000 ledige eller permitterte p.t. Når
det da gjelder situasjonen framover, så er det slik at
aktiviteten vil øke i 2002 dersom man følger Regjeringens
opplegg i Nasjonal transportplan. Regjeringen vil selvsagt også ha
denne situasjonen med seg i vurderingen under budsjettbehandlingen
for 2002.

Når det gjelder vårt bidrag
til fornying, pågår det omfattende prosesser innenfor
mange av virksomhetene i samferdselssektoren; det kanskje mest synlige
i det siste har vært prosesser for Statens vegvesen, der
det legges opp til en betydelig effektivisering. Vi snakker altså ikke bare
om hundretalls årsverk, men kanskje tusentalls årsverk,
og samtidig en bedre og mer effektiv organisering. Så det
er også absolutt et tema innenfor samferdselsvirksomheten.

  Jeg takker for svaret på den første
delen av spørsmålet mitt og vil gjerne gjenta den
andre delen av det: Er det en moderne og god tanke f.eks. å la årlige
subsidier til fergedrift inngå i finansieringen av fergeavløsningsprosjekt?
Det vil jeg gjerne ha statsrådens signal på.

På den annen side vet vi òg
at mangel på arbeidskraft vil bli en hovedutfordring i årene
som kommer, og der må vi alle være med og gi vårt
bidrag – også fra politisk ståsted – for å prøve å bøte
på det. Det snakkes faktisk om behov for arbeidsinnvandring
på 10 000 personer pr. år. Er det ikke
da fornuftig at den arbeidskraften som går til å drive
ferger fram og tilbake mellom to punkt, blir frigjort/avløst
ved faste forbindelser, og at den arbeidskraften da kan bli rettet
inn mot en mer målrettet og effektiv produksjon?

  Generelt sett er det viktig å innrette
arbeidskraften slik at man får mest mulig ut av den, så også på dette
området. 

Når det gjelder det konkrete spørsmålet
om å nytte fergesubsidier, har vi en vurdering av dette
i vårt framlegg til Nasjonal transportplan. Det er rimelig å anta
at dette nå også er under vurdering i Stortingets
avsluttende behandling av transportplanen, og jeg regner med at
vi i den sammenheng også kommer tilbake til det. 

Generelt vil jeg si at det er gode grunner
for å tenke på en slik måte, men vi må også ha
med oss et helhetsbilde, og i det helhetsbildet hører både
fergesubsidier og arbeidskraft hjemme, men det hører også hjemme
her at man ofte avløser undersjøiske tunneler
som har en svært høy driftskostnad. Og de kapitalkostnadene
som en slik tunnel medfører, hører selvsagt også med.
Det er i denne helheten man må finne gode løsninger,
og det er det vi forsøker hele tiden, og vi er sikker på at
det også ligger til grunn for Stortingets behandling.

 Da går vi til siste hovedspørsmål.

  Mitt spørsmål går
til barne- og familieministeren. 

Den siste uken har vært preget av
det grufulle drapet på Benjamin Hermansen, og i den forbindelse
har partileder Thorbjørn Jagland skrevet sitt
ukebrev om kampen mot rasisme. Tittelen på brevet er «Kampen
mot rasisme begynner med forebygging», og han skriver her:

«Men
ingenting hjelper uten holdninger.»

Om dette var skrevet før eller etter
at han omtalte Gabons president Omar Bongo som «Bongo
fra Kongo», skal være usagt. Men videre i brevet
skriver Jagland:

«Vi
må sette fokus på barne- og ungdomspolitikken i
landet. Eller mangel på sådan.»

Er barne- og familieministeren enig med partileder Jagland
i at Norge ikke har en barne- og ungdomspolitikk? Og hva vil hun
gjøre for å imøtekomme partilederens
krav om å skaffe landet en barne- og ungdomspolitikk? I
tillegg kan det være interessant å høre
hva Regjeringen nå gjør for å styrke
det forebyggende arbeidet i kampen mot rasisme.

  Det partileder Thorbjørn Jagland
har tatt til orde for, er at vi, som også statsministeren
har sagt, står ved et veiskille i Norge med det vi har
opplevd den siste tiden. Og jeg må si at jeg er veldig
glad for at vi har en partileder i Det norske Arbeiderparti som
er opptatt av det forebyggende arbeidet rettet mot barn og unge.
Jeg tror nok også at vi som politikere på mange
måter er nødt til å erkjenne at vi ikke har
klart å tilrettelegge for et godt nok forebyggende arbeid
i vårt samfunn. 

Representanten Helleland spør om hva
Regjeringen konkret vil gjøre. Vi jobber med å legge
fram en egen ungdomsmelding for Stortinget. Den vil være
klar i juni. Jeg vil også nevne at statsministeren nå førstkommende fredag
skal ha et møte med ulike organisasjoner og enkeltpersoner
om hvordan vi kan følge opp det vi har opplevd den siste
tiden.

Det jeg på et vis føler at
partilederen har sagt, er at det hjelper ikke om vi har fine honnørord
i våre taler hvis vi ikke klarer å følge
det opp gjennom konkrete politiske handlinger. Og da er det et ansvar
for dem som sitter her i salen, det er et ansvar for Regjeringen,
og ikke minst er det et ansvar for våre kommunepolitikere
at vi tar et felles løft for barn og unge. Derfor håper
jeg at vi kan få til et tverrpolitisk samarbeid, slik at
vi klarer å få en helt annen satsing på barn
og unge i den tiden vi går inn i.

  Jeg er veldig glad for ønsket om
et tverrpolitisk samarbeid. Men jeg synes det er rart at partilederen
benytter dette veiskillet til å gå til ensidig angrep
på den politikken som blir ført i Oslo, og at
han sprer direkte usannheter om situasjonen i Oslo. 

Det blir bl.a. skrevet i ukebrevet at man «på åttitallet begynte
en systematisk nedleggelse av fritidsklubber og andre fritidstilbud
for ungdom». I Oslo er det i dag 108 kommunale fritidsklubber
og 69 private klubber. Disse får over 100 mill. kr i støtte.
Det skrives videre i brevet at vedlikehold av skoler i Oslo har
blitt neglisjert. Det er satset 6 milliarder kr over åtte år
på dette vedlikeholdet. Føler barne- og familieministeren
at partileder Jagland legger opp til å invitere til samarbeid
over partigrensene, når han så systematisk skjeller
ut de såkalte borgerlige partiene i kampen mot rasismen?

  Det Thorbjørn Jagland har påpekt,
er den faktiske situasjonen i Oslo, som innebærer at det
i en del skoler er en økning på 100 pst. når
det gjelder skolefritidsordningen. Det er jo en politisk handling,
og det kan ikke byrådet i Oslo se bort fra. Jeg tror nok
også at alle de som har kjennskap til Oslo-skolen, på et
vis deler Thorbjørn Jaglands oppfatning av at skolebyggene
burde ha vært i en annen forfatning. Vi vet at innholdet
i Oslo-skolen er bra mange steder. Men jeg tror nok at vi må erkjenne
at vi burde hatt en helt annen offensiv når det gjelder
tilbud til barn og unge, og jeg har lyst til å stille et
spørsmål tilbake: Mener representanten Trond Helleland
virkelig at det tilbudet vi klarer å gi barn og unge i
Oslo, er godt nok? Jeg vil ikke si at det er noen motstrid mellom
det Thorbjørn Jagland har sagt, og den invitasjonen som
jeg nå ber Høyre bli med på.

 Det er ingen anledning til å stille
spørsmål tilbake, så det blir da stående
ubesvart.

Tiden for den muntlige spørretimen
er omme, og vi går over til den ordinære spørretimen.





                    
                    
                    

 Det blir en rekke endringer i den
oppsatte spørsmålslisten, og presidenten viser
i den sammenheng til den oversikt som er omdelt på representantenes plasser
i salen.

De foreslåtte endringer i dagens spørretime
foreslås godkjent. – Det anses vedtatt.

Endringene var som følger:

Spørsmål 1, fra representanten
Kjell Magne Bondevik til statsministeren, vil bli besvart av utenriksministeren.

Spørsmål 2, fra representanten
Steinar Bastesen til forsvarsministeren, vil bli tatt opp av representanten Arvid
Falch.

Spørsmålene 12 og 13, fra
henholdsvis representantene Morten Lund og Per Roar Bredvold til
miljøvernministeren, vil bli besvart av samferdselsministeren
på vegne av miljøvernministeren, som er bortreist.

Spørsmål 14, fra representanten
Per Sandberg til miljøvernministeren, må utsettes
til neste spørretime, da statsråden er bortreist.

Spørsmål 15, fra representanten
Kari Økland til miljøvernministeren, er trukket tilbake.

Spørsmål 21, fra representanten
Gunnar Kvassheim til olje- og energiministeren, vil bli besvart
av justisministeren på vegne av olje- og energiministeren,
som er bortreist.

Spørsmål 22, fra representanten
Einar Steensnæs til olje- og energiministeren, vil bli
besvart av arbeids- og administrasjonsministeren som rette vedkommende.
Etter anmodning fra arbeids- og administrasjonsministeren blir spørsmålet
flyttet og besvart etter spørsmål 3, som skal
besvares av samme statsråd. Dessuten bortfalt
spørsmål 9, fra representanten Einar Olav Skogholt til
helseministeren.





                    
                    








        

Spørsmål 1


    
        

Spørsmål 2


    
        

Spørsmål 3


    
        

Spørsmål 22


    
        

Spørsmål 4


    
        

Spørsmål 5


    
        

Spørsmål 6


    
        

Spørsmål 7 


    
        

Spørsmål 8


    
        

Spørsmål 9


    
        

Spørsmål 10


    
        

Spørsmål 11


    
        

Spørsmål 12


    
        

Spørsmål 13 


    
        

Spørsmål 14 


    
        

Spørsmål 15


    
        

Spørsmål 16


    
        

Spørsmål 17


    
        

Spørsmål 18 


    
        

Spørsmål 19


    
        

Spørsmål 20 


    
        

Spørsmål 21


    
        

Spørsmål 23 


    
        

Spørsmål 24


    
        

Spørsmål 25


    



                    

 Dette spørsmålet,
fra Kjell Magne Bondevik til statsministeren, vil bli besvart av
utenriksministeren.

 Jeg tillater meg å stille følgende
spørsmål:

«I flere land, bl.a. Storbritannia,
Tyskland, Polen og Sverige, ble 27. januar 2001 markert som en minnedag for
holocaust.

Vil statsministeren ta initiativ til at dette
også kan bli en årlig markering og minnedag i
Norge, som en jevnlig påminnelse om den historiske ugjerning
og som ledd i arbeidet mot rasisme?»

 Vi må gjøre vår
innsats mot rasisme og intoleranse på mange områder.
Én viktig oppgave er å holde historiske lærdommer levende,
ikke minst for å gi nye generasjoner kunnskap og en dypere
forståelse av gode og vonde krefter i vår egen
historie, våre egne kulturer og vår egen samtid.

Holocaust er europeisk historie. Derfor er
det også en del av norsk historie. Før jul markerte
vi en sluttstrek for oppgjøret i forbindelse med de eiendeler
som ble fraranet norske jøder under den annen verdenskrig.
Men det     var samtidig en anledning til å minnes 26.
november 1942, da 530 norske jøder ble hentet og stuet
om bord      i frakteskipet «Donau», som lå til
kai i Oslo. Noen dager senere hadde 346 av dem endt sine liv i gasskamrene
       i Auschwitz. To og et halvt år senere var bare ni
av de 530 i live.

Det er vår plikt å gjøre
alt hva vi kan for å forstå og forklare at fordi
det faktisk kunne hende én gang, så kan det hende
en gang til. Kimene til det som endte opp i holocaust,
er ikke revet vekk. Kimene lever som en del av vår sivilisasjon
og viser seg fram i nye ytringer. For mindre enn ti år
siden måtte vi igjen forholde oss til begrepet 

etnisk rensing

 i Europa. Igjen og igjen
har vi sett rasistiske ytringer og rasistisk motivert vold, som
også har ledet til drap. Tragedien på Holmlia
har med all tydelighet vist at Norge ikke lenger er forskånet
for dette.

Regjeringen legger vekt på å bidra
til at vi i hele samfunnet driver holdningsskapende arbeid for å demme
opp mot rasistiske, voldelige og autoritære strømninger.
Dette arbeidet må komme til uttrykk på flere måter,
med særlig fokusering på lokalsamfunnets egen
evne til å møte utfordringene.

I tillegg må vi sørge for
at våre kunnskaper om historien holdes ved like. Regjeringen
har derfor bestemt at det skal etableres et senter for studier av
holocaust og livssynsminoriteters stilling i Norge. Dette senteret
skal legges til Villa Grande, som under krigen ble benyttet som
Vidkun Quislings residens. Det pågår nå et
forberedende arbeid, bl.a. med deltakelse fra de mosaiske trossamfunn
og Universitetet i Oslo, om hvordan Villa Grande kan rustes opp,
og hvordan senteret kan passes inn.

I arbeidet med å styrke holdningene
mot rasisme og intoleranse kan årlige minnemarkeringer
ha en positiv verdi. En del land har valgt 27. januar – datoen
for frigjøringen av Auschwitz i 1945 – som utgangspunkt
for en slik markering. Dette kan også være en
egnet dato for en årlig norsk markering, men det kan også finnes
andre datoer med den rette symbolvirkning. Jeg vil i denne sammenheng
vise til at 21. mars er FNs internasjonale dag mot rasisme.

Regjeringen vil, bl.a. i kontakt med organisasjoner
engasjert i arbeid mot rasisme og i forbindelse med etableringen
av et holocaustsenter på Villa Grande, ta opp spørsmålet
om en årlig markering på en dato som kan gi det
beste bidrag til mobilisering og ettertanke.

  Det er bred enighet om det utenriksministeren
nå sa, at vi trenger et jevnlig arbeid, både for å minnes
ugjerningen og folkemordet mot jødene under krigen, holocaust,
og for å fortsette arbeidet mot de kimer vi har til rasisme
og nynazisme i vårt eget samfunn.

Når jeg tror at 27. januar kan være
en egnet dato for en årlig markerings- og minnedag – som
ett av flere tiltak i dette arbeidet – er det fordi flere
land har valgt den datoen. Det kan derfor bli en markering over
større deler av Europa. Og for øvrig er det også et
sammenfall, fordi det var natt til den 27. januar det tragiske og
rasistisk motiverte drapet på Holmlia fant sted.

Jeg mener at skoler, frivillige organisasjoner,
Kirken og andre bør engasjeres i en slik årlig
markering. I Storbritannia, som startet dette i år, har
de utarbeidet et flott undervisningsopplegg for elevene i skolen.
Jeg er glad for at Regjeringen vil gå videre på dette,
og jeg vil spørre utenriksministeren om ikke nettopp 27.
januar av disse grunner bør være den riktige dato.

  Som jeg sa i mitt svar, kan det være
en riktig dato. Men Regjeringen syns det er viktig å ha
dialog med alle dem som er engasjert i dette arbeidet, og se det
i sammenheng med etableringen av holocaustsenteret i Villa Grande.
Bondevik har nevnt et par momenter som må bringes inn i
bildet for datoen 27. januar. Det er klart at vi bl.a. må ha
kontakt med familien til Benjamin Hermansen før vi går
videre med den datoen, siden det argumentet også har blitt
brakt inn i den forbindelse. Regjeringen vil ha kontakt med mange
for å undersøke hva som er den mest passende datoen
her i landet, men vi er helt enig i at det er både riktig og
nødvendig å ha en nasjonal markering en gang i året rundt
dette.

  Jeg oppfatter begge svarene som for så vidt
positive. Den viktigste grunnen til 27. januar er selvsagt at dette
er i ferd med å bli en internasjonal markeringsdag
i forbindelse med befrielsen av Auschwitz.

Mitt tilleggsspørsmål vil
gå på ulike former for virkemidler en kan bruke
for markering av en slik dag. Er utenriksministeren enig i at det å trekke
dette inn i skolen, f.eks. i form av et skikkelig godt gjennomarbeidet undervisningsopplegg,
vil være av tiltak som en vil drøfte med dem en
skal drøfte dette med, også det å utfordre frivillige
organisasjoner til folkelige markeringer i lokalmiljøet,
og det å gå inn i et samarbeid med Kirken, som har
vist seg som en viktig medspiller i dette arbeidet? Er dette blant
tiltak som Regjeringen syns vil være riktig i forbindelse
med en slik årlig markeringsdag, som jeg skjønner
at Regjeringen er positiv til at vi skal få?

  Det vil jeg svare et ubetinget ja på.
Når det gjelder skolen, har jo skolen en plikt til å drive
løpende undervisning og informasjon om det som skjedde
under den annen verdenskrig, men det er en ytterligere anledning
til å gjøre det i forbindelse med en slik markering.
Alle de ideer som Bondevik nå kommer med, tyder på at
det vil være fornuftig å ha mange i tale her,
for det kan være svært mange gode ideer til hvordan
man kan foreta en slik markering.





                

 Dette spørsmålet,
fra representanten Steinar Bastesen til forsvarsministeren, vil
bli reist av representanten Arvid Falch.

  Jeg vil på vegne av Steinar Bastesen
stille følgende spørsmål til forsvarsministeren:

«I siste spørretime uttalte
forsvarsministeren at kystovervåking er og vil forbli en
sentral oppgave for Forsvaret. Samme kveld deltok jeg
på et møte hvor sentrale personer fra Overkommandoen
uttalte at dette ikke er en oppgave for Forsvaret. Det ble videre
sagt at overvåking av territorialgrensen bør ivaretas
av politiet, og at de sågar kunne få overta kystradarene. 

Dersom dette reflekterer holdningen i Forsvaret,
hvordan blir kystovervåkingen, som statsråden
selv har sagt er en sentral oppgave, egentlig ivaretatt?»

  Representanten Bastesen, her representert
ved en kollega, møter stadig offiserer som mener noe annet
enn forsvarsministeren og Forsvarets militære ledelse.
Det er i seg selv lite overraskende, siden vi totalt sett har 11 270
befal i kongeriket. Om det likevel bør avstedkomme spørsmål
i hver spørretime, er en annen sak.

Det er ingen grunn til å anta at det
gjennomgående hersker en annen holdning i Forsvaret til
spørsmålet om kystovervåking enn den
jeg allerede har meddelt Stortinget. Jeg vil derfor gjenta at kystovervåking
både er og vil forbli en sentral oppgave for Forsvaret.
Dette er uansett en sak for regjering og storting. Jeg utelukker
ikke at man fortsatt vil treffe offiserer som mener noe annet, men
her er det altså Regjeringen og Stortinget og Forsvarets
militære ledelse som bestemmer.

Det er helt ukjent for meg at det skulle være
en aktuell problemstilling å overlate til politiet det
ansvaret som Forsvaret i dag har for overvåking av territorialfarvannet og
havområdene. Men jeg betviler ikke at man kan ha møtt
noen offiserer som mener det. Det er heller ikke aktuelt å overlate
kystradarkjeden til andre etater. Maritim overvåking vil
fortsatt være en forutsetning for at Forsvaret skal kunne
utføre prioriterte oppgaver som f.eks. suverenitetshevdelse,
myndighetsutøvelse og krisehåndtering i våre
havområder. Et annet virkemiddel er tilstedeværelse
med egnede styrker og enheter. Som jeg har vært inne på tidligere,
bidrar også mobile enheter i stor grad til den totale overvåkingen.

I dag er det stort sett Forsvaret som har særlige
forutsetninger og relevante ressurser til å drive overvåking.
I tillegg kommer andre offentlige etater som har spesielt ansvar
innenfor sine sektorer.

Som andre statsråder og jeg selv tidligere
har sagt her i Stortinget, vil det være nødvendig å samordne
og utnytte de sivile og militære overvåkingsressursene
bedre. Dette vil bli vurdert i forbindelse med det arbeidet som de
aktuelle departementene nå er involvert i, bl.a. på bakgrunn
av miljøvernministerens initiativ, og jeg viser til både
hennes og andre statsråders svar om det samme. I denne
sammenheng er det naturlig å drøfte mulighetene for
utvikling og modernisering av dagens overvåkingssystemer,
samt hvordan dette kan finansieres.

  Jeg takker statsråden for svaret, men
jeg sitter med en viss følelse av at han prøver å bagatellisere
de problemene som foreligger.

Bakgrunnen for spørsmålet
er å få full klarhet i kommandolinjene og slik
at det ikke hersker noen som helst slags tvil om hvordan kystovervåkingen
skal foregå, og av hvem. Forsvarsministeren har ellers
tidligere i år informert Stortinget om at status for kystradarkjeden
i Sør-Norge er dårlig, og at det til modernisering
og hjelp har vært søkt om infrastrukturmidler
i NATO. Dette arbeidet har pågått siden slutten
av 1980-årene. Det er vel slik å forstå at
midler av NATOs infrastrukturprogram er øremerket behovet
for militære kapasiteter. Dersom dette er riktig, må det
vel være en militær-faglig begrunnelse for å søke
om nettopp slike midler.

  Det er hevet over tvil at denne problemstillingen
har vært under utvikling. Det var lettere å få NATO-finansiering
til såkalte infrastrukturtiltak i en situasjon som var
preget av den kalde krigens problemstillinger, og vi skal vel heller
ikke stikke under stol at vi av og til lykkes i å finansiere
ting som vi da også nasjonalt hadde behov for, i tillegg
til at behovet var basert på en alliert analyse. Men det
er helt klare signaler om at NATO ikke er interessert i å delta
med strukturmidler i en oppgradering av kystradarkjeden i sør
som før, og dermed har vi et finansielt problem av ganske
store dimensjoner. Det har jeg redegjort for tidligere i mine svar
i spørretimen om det samme, og dette spørsmålet
må vi håndtere, slik at kystovervåkingen – og
det er mange kapasiteter her utover radarkjeden – blir
best mulig. Men jeg må dessverre skuffe representanten
når det gjelder NATOs vilje til å finansiere dette.

  Jeg takker igjen for svaret. Men jeg vil også minne
om at forsvarsministeren har informert Stortinget om at det ikke
anses å være militært behov for kystradar
i Norge. Er det slik å forstå at det hadde vært
et militært behov dersom NATO hadde finansiert 80-85 pst.
av kostnadene, men at det nå ikke anses å være et
militært behov, ene og alene av økonomiske årsaker?

  Nei, jeg er meg ikke bevisst at jeg har sagt
at det ikke er noe behov for radarkjeden. Tvert imot, vi har altså en
godt fungerende radarkjede i nord, som er «shipshape» og
oppdatert og fungerer bra. Det er et militært behov for
den, og det er selvsagt også et militært behov
for en kystradarkjede som dekker hele landet. Men vi er altså i
en annen finansiell situasjon enn vi har vært før,
og det oppfattes på alliert side som mindre påtrengende å delta
i dette enn før. Det er det som er problemet i forhold
til selve finansieringen. Men selvsagt har vi militær nytte
av kystradarkjeden i sør slik den også nå ligger
der.





                

 Dette spørsmålet
fra representanten Einar Steensnæs til olje-
og energiministeren, vil bli besvart av arbeids- og administrasjonsministeren
som rette vedkommende. 

 Jeg vil gjerne få stille følgende
spørsmål til arbeids- og administrasjonsministeren:

«Ifølge Haugesunds Avis 29.
januar 2001 har det den siste tiden skjedd en sterk økning
i innrapportering av såkalte uønskede hendelser
på installasjonene i Nordsjøen. Både
Oljedirektoratet og fagorganisasjonene kritiserer sikkerheten i
Nordsjøen. Det stilles spørsmål både
om sikkerhetskulturen i offshoresektoren og om forholdet mellom
inntjening og krav til sikkerhet. 

Hva er årsaken til denne negative
utviklingen, og hva blir gjort for å rette opp dette?»

  La meg først si at jeg deler den
bekymring som representanten Einar Steensnæs her gir uttrykk
for, og som også er kommet fram gjennom utspill fra Oljedirektoratet
og arbeidstakerorganisasjonene. I den senere tid har også oljeselskapene
ved sin industrisammenslutning Oljeindustriens Landsforening
sluttet seg til disse bekymringene. 

Myndighetene mener at virksomheten på sokkelen
generelt, tross den negative utviklingen vi nå ser tegn
til, fortsatt er forsvarlig. Den økte rapportering av nestenulykker
kan i noen grad tilskrives bedre rapporteringsrutiner og kan i så måte
bidra positivt til prioritering av sikkerhetsfremmende tiltak. Det
er likevel en generell oppfatning at det er en reell økning
i antall nestenulykker. Gjennom tilsyn har tilsynsmyndighetene avdekket
mangler i forhold til regelverkets krav. Oljedirektoratets
statistikk på personskader for petroleumsvirksomheten
viser også en utflating i forhold til tidligere år.
Det er derfor viktig at det nå iverksettes tiltak for å motvirke
denne negative trenden.

Årsaken til den negative utviklingen er etter
min vurdering sammensatt. Industriens effektiviserings- og endringsprosesser
har medført at vurderinger av helse, miljø og
sikkerhet i enkelte tilfeller ikke har vært tilstrekkelig fokusert.
I tillegg må en også se disse problemene i lys av
den generelle aldring av innretninger med utstyr som finner sted.

Det er i første instans næringen
selv som må iverksette de nødvendige tiltak for å snu
denne negative utviklingen. Oljedirektoratet har imidlertid tatt
flere initiativ for å sette problemstillingen på dagsordenen,
ved bl.a. å tilskrive alle rettighetshaverne i lisensene
på sokkelen om deres felles ansvar for å ivareta
helse, miljø og sikkerhet. Det er satt i gang et prosjekt
for å kunne vurdere utviklingen av risikonivået
på norsk sokkel og for å sikre en enhetlig forståelse
av de problemer en står overfor. Videre er det nedsatt
et eget partssammensatt forum, sikkerhetsforum, som skal gå nærmere
inn i og drøfte ulike aspekter ved disse problemstillingene.
Oljedirektoratet vil også i kommende år fokusere
på denne utviklingen i tilsynssammenheng. Jeg har tillit
til at Oljedirektoratet har den nødvendige oversikt og
tar i bruk de påkrevde virkemidler.

Problemstillingene vil for øvrig også bli
behandlet i større bredde i forbindelse med fremleggelsen
av en egen stortingsmelding om helse, miljø og sikkerhet
i petroleumsvirksomheten nå til høsten.

  Den stortingsmeldingen som statsråden
refererer til, ble det jo tatt initiativ til fra Stortingets side
gjennom et eget Dokument nr. 8-forslag, og det vil bli et meget
viktig dokument. Men det er tydelig at utviklingen på sokkelen
har vært så negativ at det er grunn til å ta
i bruk mer øyeblikkelige midler. Vi har faktisk ikke tid
til å vente på en stortingsmelding. 

I Aftenposten forleden refereres en flengende
kritikk som Norsk Hydro får av Oljedirektoratet, der det
heter:

«Eksisterende
prosedyrer har ikke blitt etterlevd, og det synes å være
en arbeidsplass på rørdekket som bryter med grunnleggende
prinsipper for sikkerhet.»

Det heter også i det samme oppslaget
i Aftenposten:

«I fjor
registrerte vi 16-17 nestenulykker hvor det kun var millimeter og
sekunder som skilte død og liv.»

Jeg syns dette er såpass alvorlige
indikasjoner på en manglende sikkerhetskultur i Nordsjøen
at jeg vil spørre statsråden om han ikke ser at
det er nødvendig å gå inn i denne problematikken
nå ved å stramme inn regelverket og kanskje også øke
kontrollen, for å hindre at disse nestenulykkene
faktisk blir ulykker og fører til tragiske utfall.

Oddbjørg Ausdal
Starrfelt hadde her teke over presidentplassen.

  Vi er allerede i dialog med Oljedirektoratet
om hvordan vi på best mulig måte skal bruke de
ressursene vi har for å ivareta kravene til helse, miljø og
sikkerhet. Nettopp denne rapporten, hvor Oljedirektoratet er virkelig
kritisk til et selskap, synliggjør med all tydelighet hvor
alvorlig Oljedirektoratet tar utviklingen, og de er altså villig
til å sette inn de nødvendige ressurser.

Om vi trenger regelendringer og om vi trenger
ytterligere ressurser for å styrke kontrollvirksomheten,
kan jeg ikke svare konkret på i dag. Det vil vi først
svare på når vi har foretatt den fullstendige
gjennomgangen som vi tar som en forberedelse til stortingsmeldingen.

Men jeg kan forsikre stortingsrepresentant
Steensnæs om at hvis det skulle være behov for å gjøre
omprioriteringer for å styrke kontrollen, så vil
vi gjøre det. 

  Jeg er fornøyd med statsrådens
svar i den forstand at dette blir tatt alvorlig. Jeg syns også de
langsiktige strategier som departementet følger, vitner
om at dette vil bli tatt på alvor og tenkt gjennom. Men
jeg er mer usikker på om de øyeblikkelige tiltakene vil
være tilstrekkelige for å unngå det som
kan bli en meget negativ utvikling med – dessverre – muligheter
for katastrofale følger i Nordsjøen. 

Jeg vil gjerne spørre statsråden,
i påvente av at en får se på regelverket
og vurdere de innspillene som er kommet, om han også ser
det som aktuelt å innføre bøter på norsk
sokkel for de selskaper som ikke følger regelverket og
de elementære, grunnleggende sikkerhetsforanstaltninger,
slik som amerikanerne har gjort – etter det jeg skjønner
med et vellykket resultat? 

  Det er helt åpenbart at hvis det
er noen bedrifter som ikke er i stand til eller som ikke vil følge
opp de pålegg som gis av tilsynsmyndighetene, må myndighetene
vurdere reaksjoner. Det kan være reaksjoner i forhold til
deres fremtidige muligheter på sokkelen, og det kan også være
reaksjoner i form av bøter. 

 Me går nå tilbake
til spørsmål 4.





                

  Presidenten kan ikkje sjå at
representanten Skogholt er til stades. Vi går derfor til
spørsmål 10.





                

 Dette spørsmålet,
frå representanten Morten Lund til miljøvernministeren,
vil verta svara på av samferdselsministeren på vegner
av miljøvernministeren.

  Jeg skal få stille følgende
spørsmål:

«I henhold til Dagens Næringsliv
29. januar 2001 kan Norge i henhold til EØS-avtalen bli pålagt å avvikle
ordningen med vrakpant på grunn av et varslet EU-direktiv. Direktivet
legger opp til at bileieren betaler forsikring og årsavgift
til bilen er vraket. Ordningen med vrakpant har fungert godt i Norge,
noe som blir understreket av avdelingsdirektør Ellen Hambro
i Miljøverndepartementet.

Mener statsråden at det finnes faglige
argumenter for å avvikle den norske ordningen med vrakpant?»

  Det norske bilvraksystemet ble etablert i
1978. Systemet sikrer at om lag 85 pst. av bilvrakene samles
inn. Om lag 75 pst. av materialene i vrakene går
til gjenvinning etter fjerning av spesialavfall. De resterende 25 pst.
er avfall som går til deponering. Dette er svært
gode resultater sammenlignet med andre land. Vrakpantavgiften er
ikke øremerket noe bestemt formål, men ordningen
kan anses som selvfinansierende ved at inntektene fra vrakpantavgiften
sammen med verdien i stålet fra vrakene over tid samsvarer
med utbetaling av pant til bileier og tilskudd til innsamlings- og
behandlingssystemet.

EU vedtok i september 2000 et nytt direktiv
om bilvrak. Direktivet er delvis begrunnet med miljøhensyn
og delvis med hensyn til å sikre like konkurransebetingelser på området
for bilbransjen i EØS-området.

Direktivet stiller på en del punkter
strengere miljøkrav enn dagens norske system gjør.
Dette gjelder bl.a. krav til utfasing av helse- og miljøfarlige
kjemikalier i kjøretøy, skjerpede krav til behandlingsanlegg
og høyere krav til gjenvinning enn det dagens norske system
oppnår. Videre legger direktivet opp til at produsenter
og importører av biler på sikt skal ha hovedansvaret
for å bekoste innsamling og gjenvinning. Et slikt produsentansvar
er i samsvar med ordninger som allerede er innført i Norge for
ulike avfallstyper, bl.a. avfall fra elektriske og elektroniske
produkter, batterier, dekk og emballasje. For å sikre høy
innlevering av bilvrak krever direktivet at det skal være
gratis å levere biler til vraking, og at kjøretøy ikke
skal kunne bli endelig avregistrert før det foreligger vrakingsattest.
Det åpnes for bruk av midlertidig avregistrering. Ordningen
med vrakingsattest legger til rette for at landene kan koble registrering
av kjøretøy med løpende avgifter. Direktivet
pålegger imidlertid ikke en slik kobling.

Vi vurderer nå gjennomføring
av direktivet i norsk rett. For meg er det helt på det
rene at eventuelle tilpasningsordninger ikke skal føre
til dårligere miljømessige resultater enn det
vi har hatt i Norge i mer enn 20 år på dette feltet.
Samtidig har direktivet strengere miljøkrav enn oss på enkelte
områder, og produsentansvaret det legger opp til, er i
tråd med norsk avfallspolitikk for øvrig. Videre
vil en omlegging fra vårt offentlige system kunne bidra
til en ryddigere og klarere ansvarsfordeling. Statens forurensningstilsyn,
SFT, som i dag administrerer ordningen, har ulike roller knyttet
til dette, både som økonomisk operatør
ved inngåelse av kontrakter med fragmenteringsanlegg, som
tilskuddsyter og som konsesjonsmyndighet og kontrollinstans.

Etter min vurdering kan det altså være
gode faglige argumenter for å justere dagens ordning, samtidig
som det er avgjørende ikke å miste de sterke sidene
ved denne ordningen. I denne sammenheng er det viktig å understreke
at det etter vår vurdering av direktivet er opp til oss
om vi vil videreføre pantesystemet i tillegg til å gå over
til en produsentansvarsløsning, eventuelt om vi vil bruke
avgifter i avregistreringsperioden, så lenge det ikke virker
konkurransevridende.

 Jeg vil takke for et grundig svar.

Når en sak som dette kommer opp – og
det kommer opp mange EØS-saker som til dels er særdeles
detaljerte – kan en lure på hva en har kommet
borti, for vi har en ordning som statsråden sier har gitt
svært gode resultater, og så kan det se ut som
om at vi ikke skal få lov til å beholde den.

På mange områder når
det gjelder innsamling av avfall, har vi ikke fått til
ordninger som fungerer godt. Denne ordningen er kanskje det ene
eksempelet vi har på at vi har fått til noe som
fungerer godt.

Så sitter det noen som mener at de
skal overprøve dette. Jeg synes det er veldig vanskelig å se
at dette har med regulering av konkurransesituasjonen å gjøre.
Det kan ikke være noe problem for bilbransjen i Europa
at vi beholder vår egen ordning. Er det kontrollert om
vi er nødt til å gjennomføre dette direktivet,
at det er såkalt EØS-relevant?

 Jeg er enig i at det var et forholdsvis langt
og grundig svar. Derfor kan det være grunn til å gjenta én
setning i svaret, nemlig at så vidt vi kan se så langt,
kan vi beholde panteordningen. Det gav jeg altså uttrykk
for i hovedsvaret. 

Jeg pekte også på at det
kan være riktig å justere ordningen selv om den
har fungert godt. Det er antakelig også mulig å få den
til å fungere enda bedre, bl.a. i forhold til håndtering
av spesialavfall. Men det er også viktig, og det er Miljøverndepartementets
opplegg, at det skal skje uten at en mister de gode sidene ved ordningen. For å sikre
dette er det lagt opp til en veldig grundig prosess med næringslivet
og med berørte instanser i den nærmeste tid for
at man skal ha et skikkelig grunnlag når man vurderer en
eventuell implementering, som kan skje innen den fristen som jeg
har fått opplyst, som er april neste år.

 Det er en viktig forskjell på de to ordningene.
I dag er det slik at den som lar bilen sin stå ubrukt et år
eller to og tar av skiltene, slipper å betale noe. Det
vil en ikke få anledning til hvis dette direktivet blir
implementert.

Dette med detaljeringsgraden, det at næringslivet
blir pålagt ting som er særdeles detaljert, og
som er så detaljert at det er helt unødvendig,
synes jeg er et problem som gjør at en skal være
kritisk til hva en implementerer av EØS-direktiv.

Et annet viktig prinsipp er prinsippet om at
en nasjon selv skal kunne bestemme sine skatter og avgifter. Og
så vidt jeg vet, er skatte- og avgiftspolitikken unntatt
fra EU-avtalen. Om vi hadde blitt medlem, hadde vi kunnet sagt at
skatter og avgifter skal unntas. Men når det f.eks. gjelder
arbeidsgiveravgiften, den graderte arbeidsgiveravgiften, sier de
at det ikke er skatt eller avgift; det er noe annet, det er støtte
til bedrifter. Jeg synes at også ut fra det, som det må legge
svekt på, må vi kunne si nei til dette. Det dreier
seg om en avgift som vi selv skal kunne bestemme.

Gunnar Breimo hadde
her overtatt presidentplassen.

 Jeg vil igjen litt tilbake til hovedsvaret
når det gjelder dette med midlertidig avregistrering. Jeg
sa i mitt hovedsvar at ordningen åpner for bruk av midlertidig
avregistrering, slik det ligger i direktivet. 

Jeg er enig i at vi skal beholde de gode sidene,
men jeg synes ikke vi må ta det utgangspunktet at vi anser
den nåværende vrakpantordningen som helt åpenbart
perfekt. Også gode ordninger kan ha et forbedringspotensial,
og det må vi vurdere nøye. Jeg ser det slik at
det er muligheter for forbedringer. Vi skal ta vare på de
gode sidene ved ordningen. Det må være rettesnoren
når vi skal vurdere en eventuell implementering, som nevnt
innen april 2002.





                

 Dette spørsmålet,
fra representanten Per Roar Bredvold til miljøvernministeren,
vil bli besvart av samferdselsministeren på vegne av miljøvernministeren.

 Jeg ønsker å stille miljøvernministeren
følgende spørsmål, som vil bli besvart
av samferdselsministeren:

«I Stortingets rovdyrdebatt 30. januar
2001 var miljøvernministeren svært vag om myndighetenes
syn på den varslede felling av to ulveflokker. 

Jeg går ut fra at statsråden
ikke snur i denne saken på grunn av Sveriges eller andres
reaksjoner, men står fast på det som tidligere
er bestemt, nemlig felling av disse to ulveflokker?»

 Direktoratet for naturforvaltning sendte 19.
oktober 2000 ut et forhåndsvarsel om felling av en til
to familiegrupper av ulv dersom visse forutsetninger ble innfridd
utover vinteren. En av disse forutsetningene var at bestanden av
ulv i Skandinavia også etter en eventuell felling fortsatt
kan sikres levedyktighet.

Regjeringen har med utgangspunkt i målsettingen
om minst åtte til ti familiegrupper av ulv nå fastsatt
framtidige forvaltningsgrenser. Begge de to familiegruppene i Rendalen
og Stor-Elvdal ligger utenfor den grensen som er fastsatt for etablering
av par og familiegrupper.

Direktoratet kunngjorde mandag 5. februar i år
fellingsvedtak på en familiegruppe av ulv, Atndalsflokken, og
et mulig revirmarkerende par, Imsdalsparet. Begge disse revirene
ligger utenfor den forvaltningsgrensen som Regjeringen vedtok fredag
2. februar i år. Det er varslet at direktoratets vedtak
vil bli påklaget til Miljøverndepartementet. Departementet
vil ta endelig stilling til saken når klagene foreligger.

Bestandsutviklingen for ulv tilsier en mer
aktiv forvaltning i tiden som kommer. En god forvaltning vil innebære
både aktiv felling og aktivt vern med utgangspunkt i den
forvaltningsgrensen som nå er fastsatt. Felling blir et
virkemiddel som vil bli brukt oftere, både for å regulere
totalbestanden og for å ta ut enkeltindivider av ulv. Miljøvernministeren
varslet også i stortingsmeldingen at det er aktuelt å åpne
for lisensjakt på ulv utenfor forvaltningsgrensen. På den
annen side vil det også bli lagt til rette for et strengt
vern av et begrenset antall familiegrupper av ulv innenfor forvaltningsgrensen,
dette for å bidra til å sikre en levedyktig bestand
av ulv i Skandinavia.

 Jeg takker statsråden for svaret,
som på en måte var et positivt svar i forhold
til den ene flokken og de menneskene som bor i det området,
men dessverre ikke i forhold til den andre flokken, som heter Koppangflokken. 

Det er sagt at det vil bli gitt en del midler – 8 mill. kr har
jeg hørt – til forebyggende tiltak. Men jeg synes
at dette er skammelig, uansett hvor lite eller stort beløpet er,
for selv om de får penger, kan ikke det være med
på å dempe eller ta vekk den rovdyrfrykten de
menneskene som bor i dette området, har. Dermed får
de en sterkt redusert livskvalitet. Så her er oppfølgingsspørsmålet:
Hva vil statsråden gjøre for at livskvaliteten
ikke skal bli redusert for de personer som bor i dette området?

  Som representanten Bredvold sier, ligger det
i direktoratets vedtak at familiegruppen av ulv på Koppangkjølen
ikke skal felles nå. Det legges opp til fra direktoratets
side at Rendalen kommune tildeles 8 mill. kr til forebyggende tiltak
også for neste sesong, samt at Rendalen blir delegert myndighet
til å fatte fellingsvedtak kommende beitesesong. Direktoratet
begrunner sitt vedtak bl.a. med at det er nødvendig å beholde
et visst handlingsrom med hensyn til uttak, både i forhold
til konflikter på svensk side og i forhold til mulige konflikter
andre steder i Norge på et senere tidspunkt. En klage på det
vedtaket som direktoratet har fattet, vil da naturlig nok også bli
behandlet i Miljøverndepartementet.

  Jeg takker for svaret.

Denne saken kan jo dra lenge ut, i og med at
den nå antakeligvis går til namsretten – med
de konsekvenser det får, både for de rovdyrene
som skal felles, og ikke minst for befolkningen i disse områder.

Det er også sagt en del om forholdet
til svenske myndigheter. Det viser seg nå at Sverige er
litt delt i synet på dette med rovdyr, men jeg ser det
slik at Sverige har hatt en stor påvirkning – i
hvert fall er det min påstand – på denne
beslutningen. Kan det være riktig?

  Vi har en dialog med Sverige om disse spørsmålene,
bl.a. i forhold til ulvebestanden, men jeg vil sterkt understreke
at rovdyrpolitikken som Regjeringen fører, har sin basis
i meldingen om rovdyrene og i Regjeringens selvstendige og egne
beslutninger. Det er naturligvis også slik at vi her står
overfor klare interessemotsetninger. Det er viktig å få disse
interessemotsetningene på bordet, og nettopp derfor er
det viktig og riktig at man foretar en klagebehandling
ut fra det regelverket vi har. Dermed vil det også være
uriktig av meg å foreta en vurdering både av det
vedtaket som er fattet av direktoratet, og av mulige klager over
disse vedtakene.





                

 Dette spørsmålet
er utsatt til neste spørretime.





                

 Dette spørsmålet
er trukket tilbake.





                

 Dette spørsmålet,
fra representanten Gunnar Kvassheim til olje- og energiministeren,
vil bli besvart av justisministeren på vegne av olje- og
energiministeren, som er bortreist.

 «Oljekonferansen på Sanderstølen
arrangeres bak lukkede dører. Konferansen, som samler deltakere
fra olje- og energibransjen og fra myndighetene, betegnes
som et «diskret fristed». Arrangøren
er en stiftelse, hvor en embetsmann fra Olje- og energidepartementet
er styremedlem. Også andre fra departementet er involvert
på arrangørsiden. 

Ser statsråden at det kan være
en uheldig rolleblanding når embetsfolk fra departementet
deltar på arrangørsiden for denne konferansen?»

  La meg innledningsvis si at det er en egen
stiftelse som har ansvaret for Sanderstølenkonferansen.
Det er ikke myndighetenes ansvar. Olje- og energidepartementet er
ikke blant stifterne.

Sanderstølenkonferansen startet i
1973. Formålet var, og er, å sikre overføring
og utveksling av kunnskap og informasjon om problemstillinger og
utviklingstrekk innenfor petroleumssektoren. Dette var viktig for
Norge i oppbyggingen av et norsk petroleumsmiljø. Det er
fremdeles viktig ettersom denne bransjen har en sentral rolle i Norge
og de internasjonale sidene og rammene påvirker oss i økende
grad.

Ut fra dette har stiftelsen sett det som betydningsfullt at
internasjonale ledere, observatører og politikere bringes
sammen med det norske miljøet; konferansen omfatter også deltakelse
av stortingsrepresentanter. Dette skaper en verdifull møteplass
for sentrale premissleverandører for utviklingen i bransjen.
Jeg deler dette syn.

Det er hevet over tvil at dette gir en rik
anledning til dialog, kunnskapsoverføring og refleksjoner.
Dette gjør konferansen til en møteplass der folk
bringes sammen i strømmen av informasjon og vurderinger
av aktuelle tema. Konferansen blir ikke mystisk fordi om den ikke
er åpen for deltakelse fra pressen. Stiftelsen har kommet
til at dette er det mest hensiktsmessige formatet.

Jeg vil føye til at vi alltid må være åpne
for dialog og ervervelse av ny kunnskap. Vi vil være åpne
for utveksling av informasjon med internasjonal industri og andre miljøer.
Dette gir oss anledning til å presentere våre
syn og vurderinger og motta tilsvarende fra andre. Dette gir oss
et mangfold som vi tar med oss i de vurderinger vi gjør
i forbindelse med vår egen utvikling av virksomheten.

Så til spørsmålet
om det er betenkelig at folk fra departementet deltar i forbindelse
med konferansen. Jeg mener at en slik deltakelse er et viktig bidrag,
og kan ikke se at verken deltakelse i forberedelser eller i selve konferansen
innebærer en uheldig rolleblanding.

 Jeg deler statsrådens vurdering av
at en slik konferanse kan ha stor betydning, at det er viktig at
en har slike møteplasser. 

Jeg er skuffet over at en ikke i større
grad er villig til å tenke prinsipielt og problematisere
det at personer som også medvirker til at konsesjoner blir
gitt og til utforming av rammevilkår, deltar på en
måte som skaper uklarhet om en er på arrangørsiden,
og med det et samspill og en samrøre med selskaper, slik
det skjer i dette tilfellet her. Konferansen kunne beholdt sin betydning selv
om det hadde vært et skille mellom arrangør og myndigheter
som var mye klarere enn det som er tilfellet i dag.

Mitt spørsmål er om statsråden
vil medvirke til at det blir en gjennomgang av tilsvarende rolleblandinger,
hvor myndigheter og andre aktører går sammen på en
måte som kan være uheldig, for å få kartlagt
kjøreregler som kan brukes på dette området.

  Jeg viser til mitt første svar, hvor
jeg sa at en slik deltakelse var et viktig bidrag for konferansen,
og at jeg ikke kunne se at deltakelsen i forberedelser eller i selve
konferansen innebar en uheldig rolleblanding. Og jeg ser av den
grunn heller ikke et behov for å gå gjennom det én
gang til for å komme til samme svaret. 

  Ser ikke statsråden at når det
er de samme personene som er involvert i å lage rammevilkår,
og som er involvert når konsesjoner tildeles, bør
en ha ryddige forhold, som gjør at de ikke involveres i
fellesopplegg på den måten som her er tilfellet? 

På et tidspunkt var Norge i en fase
hvor en skulle lære denne bransjen å kjenne og
knytte kontakter. Da kunne et opplegg være naturlig. Nå er
Norge et ledende land på dette området, og setter
standarder som en også prøver å få inn
hos andre myndigheter. Og en bærebjelke i en slik standard
er ryddighet mellom de som driver på styringssiden og lager
rammebetingelser, og de som driver som operatører. Og ville
det ikke være et bidrag til en slik ryddighet at en også fikk
det på dette området knyttet opp til denne konferansen?

Så litt til myndighetenes rolle i
forhold til konferansene som foregår bak lukkede dører.
Det er også tilfellet når det gjelder Sandefjordskonferansen,
hvor embetsfolk fra Olje- og energidepartementet sitter inne på arrangørsiden
på en konferanse som holdes bak lukkede dører.
Er ikke denne typen hemmelighold i strid med det som er intensjonen
i offentlighetsloven?

 Jeg er uten videre enig med representanten
Kvassheim i at det er viktig å ha ryddige forhold. Men
jeg klarer ikke å følge representanten Kvassheim
i at det er uryddige forhold at man sammen med bransjen og andre
er med på å lage en konferanse for utveksling
og debatt, informasjon og vurderinger. Det er veldig viktig at norske
myndigheter har anledning til dette, nettopp for å kunne
drive en fornuftig og ryddig politikk overfor denne bransjen.

I tillegg vil jeg si: Jeg ser ikke at det er
i strid med offentlighetsloven eller offentlighetsprinsipp at man
i en del situasjoner, slik for så vidt offentlighetsloven
også legger opp til gjennom sine unntak, har behov for å ha møter
hvor ikke pressen er til stede.

 Spørsmål 22 er
allerede behandlet.





                

 Det foreligger intet referat.





                    
                    
                    

