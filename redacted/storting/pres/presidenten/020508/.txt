 Presidenten vil foreslå at
det velges en settepresident for Stortingets møte
i dag – og anser det som vedtatt.

Presidenten ber om forslag på settepresident.

 Jeg foreslår Øyvind Halleraker.

 Øyvind Halleraker er foreslått
som settepresident. – Andre forslag foreligger
ikke, og Øyvind Halleraker anses enstemmig valgt som settepresident
for dagens møte.

Statsråd Per-Kristian
Foss overbrakte 4 kgl. proposisjoner (se under Referat).

 Representanten Audun Bjørlo
Lysbakken vil fremsette et privat forslag.

 På vegne av representantene Bjørn
Jacobsen, Ågot Valle og meg selv vil jeg legge fram forslag om tiltak
for å følge opp SAPRIN-nettverkets rapport om
konsekvensene av Verdensbankens strukturtilpasningsprogrammer.

 Representanten Kjetil Bjørklund
vil fremsette et privat forslag.

 På vegne av Kristin Halvorsen, Bjørn
Jacobsen og meg selv vil jeg sette fram forslag om innføring
av restriksjoner for kjøp
av forsvarsmateriell fra land som er i krig, eller hvor
krig truer.

 Representanten Karita Bekkemellem Orheim
vil fremsette et privat forslag.

 Jeg vil på vegne av Per Sandberg,
Øystein Djupedal og meg selv fremme et forslag om fondsavsetning
til Forskningsfondet.

 Representanten Karl-Anton Swensen
vil fremsette to private forslag.

 Jeg vil på vegne av meg selv fremme
to forslag. Det første er et forslag om øremerket
transportstøtte for å gi norsk transportnæring like gode
rammebetingelser som EUs transportstøtteordning gir næringen
i Finland og Sverige.

Det andre er et forslag om en ordning
som skal danne grunnlag for finansiering av
arbeidet med å stoppe radioaktive utslipp fra Sellafield.
Ordningen bør gis en ramme på minimum 50 mill. kr
for 2002–2003.

 Forslagene vil bli behandlet på reglementsmessig
måte.





                    
                    
                    

 Stortinget mottok mandag meddelelse fra
Statsministerens kontor om at følgende regjeringsmedlemmer
vil møte til muntlig spørretime:

statsråd Per-Kristian Foss

statsråd Dagfinn Høybråten

statsråd Børge Brende

De annonserte regjeringsmedlemmer er til stede,
og vi er klare til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes om å reise seg. –

Vi starter da med første
hovedspørsmål, fra representanten John I. Alvheim.

 Mitt spørsmål går
til helseministeren.

TV 2-kanalen avslørte søndag
kveld skandaløse og uverdige forhold ved psykiatrisk avdeling
ved Haukeland sykehus. Det gikk frem av innslaget at tvangsinnlagte
psykotiske pasienter blir plassert på korridor eller
på flersengsrom hvor sengene står meget tett.
Mangel på akuttplasser i psykiatrien er ikke
noe ukjent fenomen, verken for meg eller vel heller ikke
for helseministeren. Slik har situasjonen vært de siste
fem–ti år.

Helseministeren ble intervjuet
i nevnte TV-innslag og opplyste at han ville øke i betydelig
grad byggingen av omsorgsboliger for psykiatriske pasienter i kommunene. Det
er vel og bra, men det hjelper ingenting for akuttpsykiatrien og
de forholdene som blir avdekket ved Haukeland sykehus, og som finnes
ved flere psykiatriske avdelinger.

I psykiatriplanen er det vedtatt å bygge
et betydelig antall distriktspsykiatriske sentre som åpenbart
vil dempe presset på akuttpsykiatrien. Vil helseministeren
ta initiativ til å forsere utbyggingen
av de planlagte distriktspsykiatriske sentrene, slik at disse står
ferdige i 2004, to år før den egentlige planen
tilsier?

 La meg først få si meg enig
med representanten Alvheim i at de forhold som ble beskrevet i den
nevnte reportasje, ikke er holdbare. De blir grepet fatt
i av Helse Bergen, og blir også fulgt opp av
tilsynsmyndighetene, Fylkeslegen i Hordaland. Jeg har forutsatt
at Helsetilsynet vil rapportere til meg om resultatet av dette tilsynsarbeidet.

Som representanten Alvheim påpeker,
har problemet med overbelegg på en
del av akuttavdelingene innen psykiatrien nær
sammenheng med mangelen på utbygging av lokale tilbud på et
lavere nivå. SINTEF har påvist i en rapport at
om lag halvparten av pasientene faktisk hadde behov for tilbud på et
annet og lavere nivå enn de som var innlagt på psykiatriske
spesialistavdelinger på det tidspunktet. Det viser at det
er nødvendig å bygge ut distriktspsykiatriske
sentre. Det skjer nå i stor utstrekning. Det er planlagt
ca. 80 slike distriktspsykiatriske sentre. 29 av dem er ferdigstilt.
32 av dem er i funksjon, men skal bygges ut ytterligere, og det
er planer for ytterligere 17 distriktspsykiatriske sentre.

I forbindelse med den gjennomgangen som departementet
og Sosial- og helsedirektoratet nå gjør av opptrappingsplanens
status og gjennomføring, vil vi også vurdere det
spørsmålet som representanten Alvheim stiller,
og vi vil komme tilbake til Stortinget i budsjettopplegget for 2003
med en ajourføring av opptrappingsplanen.

 Jeg takker helseministeren for
svaret.

Jeg har på vegne av Fremskrittspartiet
de seneste par år flere ganger tatt til orde for en revurdering
av psykiatriplanen, da jeg ikke tror at kart og terreng
lenger stemmer. Ventelistene øker, særlig for
barn og unge.

Vil helseministeren vurdere å omorganisere
den psykiatriske spesialisthelsetjeneste og inkorporere denne i den
vanlige sykehusstrukturen på linje med geriatriske avdelinger,
nevrologiske avdelinger osv.? En slik inkorporering mener
jeg vil virke mindre stigmatiserende på psykiske
lidelser, og samlet gi en bedre effekt med større konsensus
i behandlingsoppleggene.

 Det foregår allerede en omfattende
omstilling og omstrukturering innenfor det psykiske
helsevernet. Noe av utfordringen er å tenke nytt i forhold
til behandling. Behandling må gis på et tidligere
stadium. Den må gis nærmere der hvor folk bor,
og det er noe av hensikten med utbyggingen både
av boliger, som er en viktig del av kjeden, og også av
distriktspsykiatriske sentre.

Jeg er enig i at det er et mål å redusere
det stigma som tradisjonelt og historisk sett har vært
knyttet til psykiatrien, og synes derfor at spørsmålet
om en sterkere integrering i den totale helsetjenesten
er viktig. Det er spørsmål som helseforetakene
arbeider med. Jeg vil ikke pålegge dem spesielle
løsninger, men jeg vet at mange arbeider i retning av en
sterkere integrasjon, og det synes jeg er en fornuftig utvikling.

 Det blir oppfølgingsspørsmål – Harald T.
Nesvik.

 Den situasjonen som nå bl.a. har blitt
avdekket ved Haukeland sykehus, tror jeg nok alle kan være
enige om må være en rimelig uverdig situasjon
for bl.a. også psykiatriske pasienter som nå ligger
i korridorene på sykehuset, både når
det gjelder det menneskelige aspektet og ikke minst når
det gjelder det behandlingsmessige aspektet.

I henhold til et oppslag i Bergens Tidende
i dag har avdelingslegen ved denne psykiatriske avdelingen sagt opp
sin stilling i protest mot de forholdene som rår der borte.

Ser ikke helseministeren
sammenhengen her, at i den situasjonen vi har innenfor
psykiatrien, der vi skal få tak i nytt personell til å jobbe
ved disse institusjonene og ved sykehusene, er det også et
problem når det gjelder å kunne rekruttere
og kunne tilby forsvarlig helsehjelp?

 Uten å gå inn i den konkrete
personalsaken ved Helse Bergen, vil jeg si at hele opptrappingsplanen
og satsingen som Stortinget har vedtatt på dette området,
allerede har virket rekrutterende. Vi har i dag langt mindre
problemer med å rekruttere til psykiatrien
på ulike fagområder enn det det så ut
til at vi skulle ha da planen ble vedtatt.

Når det er sagt, vil jeg gjenta at
det er svært viktig at sykehusavdelingene får
den avlastning som utbyggingen av de lokale tilbudene, distriktspsykiatriske
sentre og bolig- og tjenestetilbud i kommunene, representerer, når
det faktisk er slik at SINTEF kan påvise at over halvparten av
pasientene ved de spesialiserte sykehusavdelingene faktisk ikke
burde vært der, men burde fått et tilbud på et lavere
nivå. Den utbyggingen vil avhjelpe situasjonen. I tillegg
vil jeg si at det er en ledelsesmessig og organisatorisk utfordring
knyttet til dette korridorpasientproblemet som Helse Bergen må gripe
fatt i.

 Olav Gunnar Ballo – til
oppfølgingsspørsmål.

 Statsrådens beskrivelse av behovet
for å satse ute i kommunene for å styrke psykiatrien
der, slik at flere pasienter vil kunne bli behandlet i kommunene
og ikke vil trenge mer spesialiserte tilbud, er en betraktning
som SV er helt enig i. Men vi ser jo at det er rent akutte situasjoner
hvor pasienter er i en så dårlig tilstand – det
er mange som skal henvises til spesialavdeling eller psykiatriske
sykehus – at de ikke får plass,
kanskje ikke før de må innlegges ut
fra lov om psykisk helsevern, på et tidspunkt
da de ikke lenger frivillig aksepterer en innleggelse.
Det er på mange måter en svært dramatisk
situasjon, for det betyr at den behandlingsalliansen man innledningsvis
hadde med pasienten, ikke lenger er til stede. Og dermed
ser det ut som om det er behov for to parallelle løp her – kortsiktig å ha
flere plasser tilgjengelig ved psykiatrisk avdeling og sykehus
parallelt med at man over tid utvikler plasser ute i kommunene.

Har statsråden noen tanker
omkring hvordan man kan få til den typen doble
grep for å bedre situasjonen også på kort
sikt for de psykiatriske pasientene?

 Det ligger i opptrappingsplanens mål også en
viss utbygging av sykehusavdelingene. Men jeg tror at hovedfokuseringen
må være på å bygge
ut tjenestetilbudet lokalt gjennom distriktspsykiatriske sentre
og tjenestetilbudet i kommunene. Og her skjer det svært
mye.

Jeg nevnte at vi er godt i gang med utbyggingen
av distriktspsykiatriske sentre. I kommunene er det nå 1 700 nye
stillinger av øremerkede midler innenfor
tjenestetilbudet for mennesker med psykiske lidelser, og alle
kommuner har innarbeidet psykiske helsetiltak i sine planer. Så jeg
tror at selv om det nok må skje en viss utvikling også på sykehusavdelingene,
er sykehusavdelingenes utfordring først
og fremst en omstilling til å tenke nytt. Det er ikke
slik at alle pasienter skal inn til sykehuset og være der
lenge. Det er den gamle psykiatriens tenkning.

 Asmund Kristoffersen – til
oppfølgingsspørsmål.

 Mange spør seg nå hvordan
det er mulig med de milliardbevilgninger som vi har til psykiatrien
i Norge, at vi faktisk har slike tilstander som blir beskrevet i
media fra tid til annen. Selv om det ikke alltid gir det
fulle, hele og sanne bildet, så betyr det at
det er vesentlige mangler fortsatt i dag.

Paradokset er jo da at hvis en tenker seg å skulle bevilge
mer penger, må en se resultat av de midlene en bevilger.
Og for ikke bare å ha referanse til
avisene, vil jeg spørre helseministeren: Hvilke tilbakemeldinger
får helseministeren om slike forhold
som nylig ble beskrevet, bl.a. i Bergens Tidende, og hvilke svar
vil helseministeren kunne gi på slike
tilbakemeldinger?

 Jeg må minne representanten Kristoffersen
om at den tilstandsbeskrivelse som ble lagt fram for Stortinget
som grunnlag for opptrappingsplanen, var: svikt i alle
ledd. Opptrappingsplanen gav et klart budskap om at det vil ta tid å rette
opp svikt i alle ledd. Og forslaget var åtte år,
og det sluttet et enstemmig storting seg til.

Vi har talt sant om at dette ikke
er forhold som lar seg forandre over natten. Men når det
er sagt, vil jeg i et svar til Kristoffersen og til andre
som spør, peke på at vi faktisk er godt
i gang. Behandlingskapasiteten er økt betraktelig både
innenfor voksenpsykiatrien
og innenfor barne- og ungdomspsykiatrien. Innenfor
voksenpsykiatrien økte antall
behandlede pasienter med 10 pst. fra 1998 til 2000 og innenfor
barne- og ungdomspsykiatrien
med 28 pst. i samme periode. Vi er godt i gang med utbyggingen
av tjenestetilbudet. Men vi er ikke framme, og det er
utfordringen som vi som ansvarlig må stå i
i den opptrappingsperioden vi nå er inne
i.

 Vi går videre til neste
hovedspørsmål.

 Jeg må først få lov å sitere fra
det som var Regjeringens tillegg til statsbudsjettet som ble presentert
i høst:

«Regjeringen
legger vekt på at budsjettet skal gi rom for lavere rente
framover.»

Dette var altså før jul.
I slutten av januar i år stod det i en kommentar finansminister
Foss gav til Aftenposten:

«Det
er rom for å kutte renten allerede i vår, mener finansminister
Per-Kristian Foss.»

De ambisjonene som Regjeringen hadde for den økonomiske
politikken, og som altså kom til uttrykk i klare formuleringer
i tillegget til statsbudsjettet for i år, er vanskelige å finne
igjen i det reviderte nasjonalbudsjettet som ble lagt fram for Stortinget
i går.

Mitt spørsmål til finansministeren
er da: Er det slik at Regjeringen og finansministeren har justert sine
ambisjoner? Er det ikke lenger et mål at statsbudsjettet
skal bidra til å gi rom for lavere rente framover, slik
det var formulert før jul?

 Tillat meg å si at rentevurderinger
i Stortinget og fra en regjering alltid må basere seg på den
situasjonen vi økonomisk ellers står i. Det er
riktig å si at presset fra annet hold i forhold til norsk
rentenivå har endret seg noe fra Stortinget behandlet
budsjettet i fjor høst og til i dag. Oljeprisen har styrket seg,
vekst- og pressimpulsene fra internasjonal økonomi er dermed
sterkere. Vi er midt inne i et lønnsoppgjør
som synes å bli relativt kostbart. Jeg får kanskje
uttalte meg litt forsiktig. Den budsjettendring
og revisjon som nå er lagt frem, gir etter Regjeringens
oppfatning grunnlag for at rentepresset i alle fall ikke øker.
Andre forhold vil nok muligens påvirke dette
ytterligere, kanskje i retning av at rentepresset går ned.

Jeg noterer markedets reaksjoner
i går. Som det heter: Det har ikke vært
vesentlige reaksjoner i markedet.
I den grad det har vært, har det vært i retning
av redusert pengemarkedsrente, og faktisk redusert valutakurs.

 Vi må da kunne konstatere her i salen
at finansminister Foss nå presenterer en betydelig justert
og endret ambisjon for hva budsjettet skal bidra til når
det gjelder renteutviklingen. Nå er finansministeren
fornøyd hvis budsjettet ikke bidrar
til økende rente, slik han formulerer seg i dag.

Men mitt spørsmål vil være
helt konkret: Mener finansministeren at det reviderte
budsjettet som ble lagt fram i går, er et positivt bidrag
i den forstand at det fortsatt kan skape dette rommet for mulige
rentesenkninger, som finansministeren har uttrykt så klart
tidligere i år?

 Ja, det er et positivt bidrag. I
en ellers ganske presset situasjon, er revidert nasjonalbudsjett
et positivt bidrag. Så langt har jeg også registrert
at de fleste renteanalytikere mener det. Men det er klart
at det er også mulig å vedta et budsjett
med mindre utgifter enn det Regjeringen har foreslått.
Hvis det er Arbeiderpartiets oppfatning, er jeg helt sikker på at
det kan være et stortingsflertall som også vil
medvirke til det, uten at jeg skal legge meg opp i behandlingen
i Stortinget.

 Det blir oppfølgingsspørsmål – Tore Nordtun.

 I statsbudsjettet er det skissert en vekst
på 2,5 pst. Den økonomiske veksten
legges nå opp til å bli 1,8 pst. Ser
en dette i forhold til den situasjonen vi har i industrien, viser
prognosene at vi i nærmeste framtid kan risikere å miste
ca. 60 000 arbeidsplasser. Ser vi på revidert
budsjett, skisseres det der ingenting med hensyn til hvordan vi
skal møte disse utfordringene når det
gjelder tap av industriarbeidsplasser.

Er det slik at finansministeren overlater hele
denne situasjonen til Norges Bank, at finansministeren nå bare godtar
at slik skal det gå med industrien, og ikke skisserer noen
opplegg i budsjettet for å møte de utfordringene som
vi står overfor?

Er det slik at det nå ene (presidenten
klubber) og alene er Norges Bank som skal styre, og at vi ikke
skal ha noen neve på rattet i en så utfordrende
situasjon?

 Presidenten minner om taletiden.

 Jeg er litt overrasket over spørsmålet,
idet den forrige regjering også stod
på den pengepolitikk at det faktisk er Norges Bank som
har rett til å bruke rentevirkemidlet som et
ledd i pengepolitikken. Denne regjering står ikke
for noe annet syn på det området.

Strategien i forhold til den konkurranseutsatte
sektor er nettopp å følge handlingsregelen,
slik at vi ikke øker rentepresset. Jeg registrerer
at det i deler av industrien er en oppfatning om at budsjettet burde
vært betydelig strammere på utgiftssiden. Det
har jeg ikke så langt registrert
som noen vesentlig kritikk fra Stortingets side, men det
er klart at det er også en mulighet gjennom behandlingen
i Stortinget. Strategien i forhold til konkurranseutsatt næringsliv
er bl.a. å sørge for at næringslivet etter
hvert får mer konkurransedyktige rammebetingelser, nedtrapping
av investeringsavgift, forbedring av avskrivningsregler
og reduksjon i formuesskatten – dette
er en del av en slik samlet strategi.

 Siv Jensen til oppfølgingsspørsmål.

 Vi har i flere dager hørt ganske kraftig
språkbruk fra statsministeren, utenriksministeren og finansministeren
når det gjelder at opposisjonen på Stortinget
tydeligvis har funnet sammen for å danne flertallsløsninger
som bidrar til å gjøre hverdagen bedre
for folk flest. I sum har Arbeiderpartiet, SV og Fremskrittspartiet
så langt blitt enige om å bruke 260 mill.
kr. Det står i ganske skarp kontrast til revidert
budsjett, hvor Regjeringen selv foreslår å bruke
6 milliarder kr.

Mitt spørsmål til finansministeren
er om den kritikken han har fremført gjennom ulike medier,
vil gjentas i denne sal overfor Stortinget. Er det slik at finansministeren mener
at Stortinget er uansvarlig og bidrar til økt rente, eller
er opposisjonen på Stortinget ansvarlig?

 Det var voldsomt å bli invitert til å gi
en slik attest. Jeg tror ikke jeg skal gi en slik blankoattest
verken i den ene eller andre retning.

Jeg vil understreke hovedpoenget i kritikken.
Dersom Stortinget går inn på budsjettbehandlinger mellom
de budsjettbehandlinger som er lagt opp, altså mellom
behandlingen på høsten av nasjonal- og statsbudsjett
og behandlingen av revidert budsjett på våren,
uten at det samtidig pekes på og er flertall for inndekning,
har man et problem med helheten i budsjettbehandlingen.
Dersom en slik behandling fører til at utgiftene i vesentlig
grad øker, og at handlingsregelen slik sett ikke
følges, vil det føre til rentepress.
Det er ingen kritikk, det er en påpekning av hvordan sammenhengen
er i økonomien. Men jeg registrerer at tendensene til slike
overbud – for å kalle det det – ifølge
dagens aviser er betydelig svekket. Det er jeg glad for.

 Karl Eirik Schjøtt-Pedersen – til
oppfølgingsspørsmål.

 Jeg konstaterer at finansministeren legger
til grunn at revidert budsjett er godt tilpasset situasjonen
i norsk økonomi og ikke vil bidra til et økt
press på renten. Samtidig viser finansministeren til at
det er andre forhold, inklusiv lønnsoppgjøret, som
selvfølgelig også har betydning for
rentefastsettelsen. Jeg legger til grunn at finansministeren og
Regjeringen selvsagt må foreta en samlet vurdering av den økonomiske
situasjonen – altså at ikke bare
den situasjonen som er beskrevet i revidert budsjett, men også lønnsoppgjør
og andre underliggende forhold, er bakgrunnen for vurderingen
fra Regjeringen med hensyn til hvor mye man kan bruke
i revidert budsjett. Jeg konstaterer at Regjeringen har
valgt å ikke legge avgjørende vekt på del
1 i den såkalte handlingsregelen, om konjunkturstyring.

Er det da slik å forstå,
ut fra finansministerens svar til representanten Solberg, at Regjeringens
vurdering av den samlede økonomiske situasjonen er slik
at det reviderte budsjett som er lagt fram, ikke
bidrar til et samlet økt press på renten?

 Ja, det er Regjeringens oppfatning at det økonomiske
opplegget er godt tilpasset den økonomiske situasjonen.
Jeg peker på at det er avsetninger i budsjettet til statens
andel av forventede utgifter til et lønnsoppgjør.
Jeg peker på at man har justert ned uttaket av Petroleumsfondet
fordi fondet ble mindre enn forutsatt ved årets åpning.
Jeg peker på at fortsatt ligger BNP-veksten innenlands
lavere enn trendveksten, altså det som er normalt. Jeg
peker på at vi har justert ned prognosene for forventet
prisstigning. Samlet sett gir dette et bilde av en økonomi
hvor revidert nasjonalbudsjett er godt tilpasset.

 Vi går videre til neste
hovedspørsmål.

 Jeg vil gjerne stille finansministeren et spørsmål.

Dagbladet har i en forbilledlig artikkelserie
avslørt hva det norske oljefondet fremdeles er
investert i. Det er fremdeles investert i landminer, selv om dette
er et brudd på folkerettskonvensjoner, det er inne
i barnearbeid, tvangsarbeid, miljøverstinger,
klasebombeproduksjon og atombombeproduksjon – bare
for å nevne noe av det som oljefondet er investert i. På trøndersk
har vi et ord som heter «tungnem», og det kan
kanskje være passende å bruke
i denne anledning, for det finnes fremdeles dem som mener
at vi er nødt til å investere i den type
virksomhet hvis vi har et internasjonalt pensjonsfond. Dette er ikke
riktig. Det finnes flere hundre fond bare i
Europa, og flere hundre også i USA. Sågar
verdens største pensjonsfond, California Public
Employees" Retirement System, kalt CalPERS, med
en forvaltningskapital
på 170 milliarder dollar, altså vesentlig større
enn oljefondet, har etiske retningslinjer for forvaltning av sitt
fond, og gjennomgående har disse fondene minst like
god avkastning som de vanlige fondene som ikke er underkastet denne type
regelverk.

Mitt spørsmål til statsråden
er følgende: Mener han fremdeles at det ikke
er mulig at oljefondet skal ha et etisk regelverk for å unngå disse
pinlige avsløringene?

 Presidenten vil bemerke at tungnemhet ikke
er et spesifikt trøndersk fenomen, men må antas å være
landsdekkende.

 Ja – og det er et av representanten
Djupedals mildere uttrykk om undertegnede, så det er en
hyggelig tone.

Petroleumsfondet har nå fått
skjerpede retningslinjer som jeg oppfatter som en del av etiske
retningslinjer. Uttrekksmekanismen gjelder for våpen som
er forbudt etter internasjonale konvensjoner Norge
har sluttet seg til. Vi har utvidet uttrekksmekanismen nå, etter
forslaget som ligger i revidert nasjonalbudsjett, til også å omfatte
brudd på menneskerettigheter knyttet til konvensjoner om
barnearbeid og misbruk av barn, ILOs barnekonvensjon
og FNs barnekonvensjon. Dette innebærer etter
hvert som det blir iverksatt, at en del virksomheter vil være
utelukket fra det området Petroleumsfondet kan investere
i. Vi legger vekt på at disse retningslinjene må være
slik at de er etterprøvbare og kontrollerbare. Vi legger
vekt på at retningslinjene for fondet må være
slik at det er mulig å praktisere dem fra Norges Banks
og Petroleumsfondets side uten at de skal utøve
selvstendig skjønn. Norges Bank er ikke et organ
i norsk utenrikspolitikk og må være
bundet av den offisielle politikk på disse områder, og
da har vi knyttet det til de folkerettslige forpliktelser.

Jeg må bare til slutt peke
på at også CalPERS, det californiske
selskapet, har i sine retningslinjer at de etiske reglene
dog ikke skal svekke inntjeningen – så deres
utstrekning er begrenset, om vi ser på praksis også.

 Det å styrke en uttrekksmekanisme
er vel og bra. Det har SV ingenting imot. Men en uttrekksmekanisme
er en handling som skjer i etterkant – etter
at Dagbladet, NorWatch, SV eller andre har avslørt
hva oljefondet er inne i. Det betyr altså at
man først skal gå inn i en landmineprodusent,
så er det da en våken journalist som oppdager
dette, og så kan vi gå ut i etterkant. Først
skal vi gå inn i en bedrift som investerer i tvangsarbeid
i Burma, så er det en våken journalist eller noen
andre som oppdager dette – så kan man
trekke seg ut. Hele poenget med et etisk regelverk er
at man screener unna de verste bedriftene sånn
at disse ikke blir en del av dette universet som man kan
investere i.

Dette er et stigende forretningsområde
verden over. Det betyr ikke at dette etiske regelverk
for store pensjonsfond er perfekt – overhodet ikke. Men
det som er mer og mer påfallende, er at disse investeringer
som foretas av folkets penger gjennom oljefondet, er i strid med
det som er dette husets politikk, og det som er den sittende regjerings
politikk. Burma er det mest eklatante eksemplet, der vi investerer
statlige penger, mens private blir bedt om å holde seg
unna. (Presidenten klubber.)

Min utfordring til finansministeren
er følgende: Vi ønsker nå en
utredning av om dette er mulig, av folkerettseksperter,
etiske økonomer, som kan hjelpe oss med å få på plass
et regelverk. Vil finansministeren ta imot denne utstrakte hånd
fra SV?

 Presidenten vil minne om at tungnemhet heller ikke
er anbefalelsesverdig når det gjelder å overholde
taletiden.

 Det er ikke korrekt at kontrollen
skal skje i etterkant. Dersom Stortinget nå godtar de retningslinjer
som Regjeringen har foreslått, så vil Finansdepartementet
og Petroleumsfondet igangsette en såkalt screening – hva
det norske ordet for det er, leter jeg litt etter, men
det er en slags form for kontroll av selskaper basert på tilgjengelige
opplysninger med sikte på å luke ut
selskaper som bryter med de konvensjoner jeg tidligere har omtalt.
Slike kontroller, screeninger, kan heller ikke gi noen
fullstendig garanti, det har alle de fond som representanten
har omtalt, både de svenske AP-fondene og det
californiske fondet, opplevd, at på tross av screening
har det vært avdekket brudd i enkeltselskaper. Det tror
jeg ikke vi kan utelukke heller i fremtiden. Men vi kan
redusere i betydelig grad risikoen for det.

Når det gjelder utredning, anbefaler
jeg den utredning som er gjort offentlig tilgjengelig
fra Petroleumsfondets Folkerettsråd som denne Regjeringen
har oppnevnt, som består av fremtredende eksperter på dette
området, og som vurderer de spørsmål
som representanten bad om å få vurdert.

 Det blir oppfølgingsspørsmål – Åslaug Haga.

 Når det gjelder etiske retningslinjer
for oljefondet, legger Regjeringa seg på minimumsstandarder
i forhold til folkeretten. Folkeretten er, som finansministeren
vet, et minste felles multiplum i forhold til hva det
er mulig å få til internasjonalt. Norge
har tradisjonelt ønsket å videreutvikle
og styrke folkeretten. Det er jo da absurd at Norge kan
komme i en situasjon hvor vi jobber for å utvikle
folkeretten i internasjonale organer, samtidig som vi undergraver
de samme målene gjennom investeringer gjennom oljefondet.
Vi kan komme opp i den samme absurde situasjonen i forhold til norsk bistand,
hvor vi på den ene siden da bruker bistand til å rydde
opp etter det som på den andre siden
er investeringer som er gjort gjennom oljefondet.

Mener finansministeren at det er
uproblematisk å operere med dobbeltstandarder?

 Det er ikke uproblematisk å operere
i den globale økonomi, uansett. Det tror jeg representanten
Haga selv har erfart. Hun var medlem av en regjering som har foreslått
atskillig svakere uttrekksmekanismer av Petroleumsfondet enn det
denne regjering foreslår. Da var menneskerettigheter overhodet ikke vurdert.
Det man da kom inn på og foreslo, var bl.a. å trekke
Petroleumsfondet ut av alkoholprodusenter i verden. Mens den norske
stat produserer alkohol, skulle altså vi trekke oss ut
av selskaper internasjonalt som produserer alkohol, og selge det
i Norge med høy fortjeneste og store skatteinntekter.
Det er et eksempel på et slags dilemma,
for å si det forsiktig, som man kommer opp i dersom man
tror at Petroleumsfondet skal være et politikkorgan.
Jeg er enig i representantens understreking av behovet for å utvide
folkeretten, men jeg tror ikke spydspissen for å få det
til er Petroleumsfondet, men internasjonale forhandlinger. Blant
annet knytter det seg opp til Stortingets ønske
om å gå inn på det som enkelt men ikke
veldig presist betegnes som klasebombeområdet, hvor man
håper på å få til avtaler, men
hvor det har vist seg meget vanskelig.

 Vi går videre til neste
hovedspørsmål.

 Jeg vil stille et spørsmål
til finansministeren.

På SNDs nyskapingsmiddag forleden
innledet Jens Petter Ekornes om behovet for en stat som bidrar med
tilskudd, lån og garantier når distriktsarbeidsplasser
skal etableres og utvikles. Hele Møre-industrien
er blitt utviklet med slik statlig hjelp, sa Ekornes. Takket være
samspill og hjelp fra DU, Industrifondet, Industribanken og nå SND
har det blitt industri overalt og ikke bare
litt i Ålesund, som han mente det ville blitt uten den hjelpen. Samarbeidsregjeringen
har tatt det meste av kraften fra dette hjelpeapparatet.

Hvorfor hører ikke Regjeringen
på de i næringslivet som har erfaring, f.eks.
slike som Ekornes, som er kommet med i Høyres ledelse?

 Dette viser vel at selv medlemmer av Høyres
sentralstyre må kjempe for å få sine
synspunkter gjennom.

Jeg tror at hvis man lytter til et samlet næringsliv – og jeg
lyttet med spesiell interesse til
organisasjonene PIL, prosessindustrien, og TBL, teknologibedriftene,
som nå særlig har advart mot den pressede situasjon
som eksportindustrien står overfor – ber
de ikke om økt påfyll på kommunale
pensjonsfond. De ber om en politikk som demper presset på kronen,
demper presset på renten, og som med andre ord
bidrar til at industrien får noe lettere vilkår.
SND har fortsatt gode låneordninger som kan være
et godt tilskudd til den kapital som finnes tilgjengelig for lønnsomme
prosjekter både i Distrikts-Norge og i andre
deler av landet. Som kjent er det også landsomfattende
ordninger innenfor SND.

 Det var vel en forsnakkelse at det ble sagt «kommunale
pensjonsfond» og ikke næringsfond, for
næringsfond er faktisk noe helt annet enn pensjonsfond.
Dette får folk i arbeid.

Ekornes er ikke alene om sine
synspunkter. Dette er det mange som mener. Det viser seg at det
er altfor mange som gir opp og rett og slett flagger ut virksomheten sin
fordi det nå gis mindre hjelp enn før.
Ekornes sa i sin tale at teknologisk nyskaping i etablert
industri er den beste motvekten mot
utflagging. I hans konsern er kompetansen i de 1 300 hodene
og 13 000 fingrene, som han sa, altfor verdifullt
til å flytte fra. Så han vil ikke det, men
han sier at de trenger økonomisk hjelp fra staten
for å få til den teknologiske nyskapingen. Det
greier ikke SND å gjøre lenger. Det
er ikke snakk om lån. Det er snakk om hjelp.
Og det er ingen som forbyr oss å støtte ny teknologi
og kunnskap i bedriftene mye mer enn det vi gjør i dag.

Hvorfor bidrar Regjeringen til utflagging av
viktige arbeidsplasser ved å vingeklippe SND og hindre
den teknologiutviklingen som trengs?

 Jeg vil først beklage forsnakkelsen.
Det var ikke pensjonsfond, men næringsfond. Man
kan sikkert få lånt gjennom pensjonsfond også,
men det var næringsfond jeg siktet til i denne sammenhengen.

Regjeringens politikk bidrar ikke
til utflagging, men det er klart at i en åpen økonomi
vil man oppleve at både privateide og statlig eide
bedrifter relokaliserer. Vi har senest i dag eksempler
på det. Statoil vurderer en relokalisering, sågar
til vårt naboland Sverige. Jeg tror ikke noen
politikk kan hindre at bedrifter kommer og går.

På teknologisiden har denne regjeringen
tatt i bruk sterkere virkemidler enn noen gang tidligere,
nettopp gjennom skatteordninger for FoU-virksomhet i bedriftene,
som skal bidra til å stimulere både
teknologiutvikling i eksisterende bedrifter, som Ekornes snakket
om, det gjelder hans egen virksomhet, og, som jeg vil understreke
er like viktig, teknologiutvikling i form av nyskaping utenfor
de etablerte bedriftene.

 Det blir oppfølgingsspørsmål – Eli
Sollied Øveraas.

 Eg vil minne om at Møre og
Romsdal fylke er verdiskapingsfylke nr. 1, og dei har vore
storbrukarar av SND-midlar. Eg trur ikkje at næringslivet
i Møre og Romsdal hadde vore det det er, utan SND.
Det har vore ein målretta politikk med tanke
på nyskaping og innovasjon i eksisterande bedrifter. Kunnskapsparken
i Molde, opna av statsministeren i år, uttalte i
går at dei vil få problem om ikkje
SND-midlane aukar. Nyvald sentralstyremedlem Jens Petter Ekornes
har vore sitert, og eg vågar den påstanden
at få, om nokon, kjenner næringslivet betre enn
Jens Petter Ekornes, både i Møre
og Romsdal og i landet elles.

Kva grunnlag har då finansministeren
for å så tvil om dei sterke åtvaringane
frå kollegaen i sentralstyret når det gjeld verdien
av SND, samtidig som vi veit at Møre og Romsdal
er verdiskapingsfylke nr. 1?

 Jeg er heldigvis ikke dommer i den
konkurransen, men Møre og Romsdal er et godt
verdiskapingsfylke, og vi har heldigvis flere av dem.

Det er ikke Regjeringens politikk å nedlegge
SND. Flere av de gode virkemidlene når det gjelder både
teknologiutvikling, lavrisikolån og forsknings- og utviklingskontrakter,
er bevart og vil bli videreutviklet. Jeg tror man skal lytte godt
til næringslivets folk når det gjelder å trekke
på egne erfaringer, men jeg er ikke
sikker på om alt av fortidens erfaringer nødvendigvis
behøver å bli fremtidens ordninger. Vi må også være
villige til å tenke nytt på dette området.
Det er en del av årsaken til at Regjeringen har
igangsatt en vurdering av hele virkemiddelapparatet,
inkludert SND, Eksportrådet mv.

 Karl Eirik Schjøtt-Pedersen – til
oppfølgingsspørsmål.

 Jeg er enig med finansministeren i at det aller
viktigste for norsk næringsliv er den
samlede økonomiske politikken. Men innenfor den
samlede økonomiske rammen som man har til disposisjon,
kan man gjøre ulike valg. Denne regjeringen har valgt å svekke
de distrikts- og næringspolitiske virkemidlene betydelig.
Den samlede virkningen overfor næringslivet av de kutt
som ble foreslått i nærings- og distriktspolitikken,
vil være i størrelsesorden 1,7 milliarder kr
på grunn av at de utløser flere penger enn det
som er direkte statlig.

Jeg konstaterer at det nyvalgte sentralstyremedlemmet i
Høyre, Jens Petter Ekornes, kalte dette kuttet en katastrofe.
Det var ikke Arbeiderpartiets ord, det var Ekornes" ord.
Jeg konstaterer videre at Regjeringen i det reviderte budsjettet ikke
har funnet grunn til å rette det opp. Det nye signalet
når det gjelder SND, er at Regjeringen bevilger penger
til å kutte 100 stillinger i SND. Det betyr kutt i stort
sett samtlige fylker. Er dette et signal om at de kutt i SND som
ble foretatt i årets budsjett, vil bli videreført, og
at Regjeringen ikke har noen ambisjon om å følge
opp Ekornes" ønske om å styrke
SND som et virkemiddel?

 Siden Jens Petter Ekornes er brakt inn i debatten,
må jeg for helhetens del få legge til: Under en åpen
debatt med Ekornes på et møte i Møre
og Romsdal fylke var han meget klar på at den samlede virkning
av det budsjettet som regjeringen Bondevik la frem, var
klart bedre enn virkningen av budsjettet til den regjering
som forlot posisjonen.

Hva gjelder budsjettet for 2003, kan jeg ikke
gå inn på hvilke konkrete forslag Regjeringen
vil fremme i forhold til SND. Men det er jo et poeng å bygge
ned et apparat som er for stort i forhold til de problemer
det skal håndtere. Jeg må si at jeg er langt mer
opptatt av at SND får gode ordninger som i tillegg
utløser privat kapital, enn av at SND beholder samtlige
ansatte. For øvrig viser vel beløpet hvor kostbart
det er å omstille et offentlig apparat, med de ordninger
for avgang som der eksisterer.

 Karin Andersen – til oppfølgingsspørsmål.

 Først må jeg si at jeg synes det
er ganske oppsiktsvekkende at finansministeren ikke helt
vet forskjellen mellom kommunale næringsfond
og SND. Når han i tillegg mener at man har virkemidler
som er for store, synes jeg det blir enda verre. Jeg vil
anbefale finansministeren å lese SNDs årsrapporter,
som fra 1997 dokumenterer at dersom SND hadde hatt flere midler, ville
de ha hatt prosjekter liggende som de vet ville fått bedrifter
på beina, som ville skapt arbeidsplasser, og som ville
skapt verdier.

Finansministeren mener i tillegg
at statens viktigste oppgave tydeligvis skal være å gi
lavrisikolån – lavrisikolån
som det i stor grad er mulig å finansiere
i det private markedet – mens risikolån er det
som mangler ute i distriktene, for der er tilgangen på privat
lånekapital mye mindre. Er det Regjeringens politikk at
man egentlig ikke ønsker oppstart av
mange småbedrifter i distriktene?

 Jo, Regjeringens politikk er å støtte
nyskaping, omstilling og oppstart av bedrifter i hele Norge – selvfølgelig også i
distriktene. Jeg vil peke på at det i revidert
nasjonalbudsjett er dokumentert gode tall for at sysselsettingen
i Norge øker. Problemet i
dag i store deler av Norge er mangelen på arbeidskraft.
Det hindrer ikke at man også må ha
et klart nyskapingsperspektiv. Men ordningene må moderniseres
og tilpasses den tid vi lever i.

Jeg er klar over forskjellen mellom
SND og kommunale næringsfond, men jeg ble faktisk spurt
om begge deler.

 Vi går videre til neste
hovedspørsmål.

 Jeg vil stille et spørsmål
til miljøvernminister Børge Brende.

For Arbeiderpartiet
er det viktig å legge bedre til rette for friluftslivet
i Norge. Å legge til rette for økt friluftsliv er god miljøpolitikk
og god helsepolitikk, og det er viktig og verdifullt i seg sjøl.
For Arbeiderpartiet er det spesielt viktig å satse
på barn og unges friluftsliv.

En av de tingene som mange unge ønsker å driver med,
er fiske. For ti år siden gikk et flertall i Stortinget inn
for at alle unge under 16 år skulle
få fiske gratis med stang eller håndsnøre
i norske vassdrag. Nå, ti år etterpå, er
det oppstått en debatt der grunneiere vil nekte barn og unge
denne retten til å fiske gratis. Blant annet
hevdes det at den er i strid med Grunnloven. Mitt spørsmål
til statsråden er: Hva mener han om en slik påstand?

 Først vil jeg si til representanten
Konglevoll at jeg er helt enig i at friluftsliv er av svært
stor verdi. Ni av ti nordmenn er faktisk av den oppfatning at det
er det mest forebyggende helsearbeid som finnes.

Så til dette med jakt og fiske: Så vidt
jeg har forstått, har noen grunneiere rundt Hardangervidda
nå gått til det skritt å ville stevne
staten i forhold til et tidligere stortingsvedtak, der man åpnet
for at barn og unge under 16 år skal få fiske
gratis i ulike innsjøer og vann.

Hvis det er slik at denne saken vil komme opp
for retten, tror jeg ikke at jeg skal si noe mer om det.
Regjeringen forholder seg selvsagt til Stortingets vedtak. Og jeg er
enig i gjeldende politikk på området, at barn
og unge under 16 år skal kunne fiske vederlagsfritt
i våre fiskevann.

 Jeg vil takke statsråden for svaret.
Det var et veldig forsiktig svar. Men la meg utfordre
han litt videre.

I april 2001 la Arbeiderpartiet
fram en stortingsmelding om friluftspolitikk. Da Børge
Brende overtok som miljøvernminister etter Siri
Bjerke, valgte Regjeringa å ikke trekke friluftslivsmeldinga.
Det betyr at man kan anta at de støttet mesteparten
av det som stod der.

Når det gjelder saka som
vi diskuterer nå, retten til gratis
fiske for barn og ungdom, foreslo Arbeiderpartiet
i meldinga å utvide retten til gratis
fiske, til opp til 18 år. Vi fant mange gode
argumenter for å heve aldersgrensen til 18 år.
Det er bl.a. myndighetsalderen i Norge. Men på høringen
i Stortinget protesterte nettopp de med grunneierinteresser
i saka, og dermed bøyde regjeringspartiene av. Det ble
dessverre ikke flertall for å heve
aldersgrensen til 18 år.

Mitt spørsmål er: Hvis statsråden
er opptatt av barn og unges rett til friluftsliv, hvorfor vil han
da ikke være med på å heve
aldersgrensen?

 Først vil jeg si at noe av det mest
positive barn og unge kan drive med, er selvsagt friluftsliv.
Det å tilrettelegge for det gjennom en aktiv friluftspolitikk
vil Regjeringen jobbe mye med i tiden fremover.

Innstillingen fra Stortinget i denne saken
ble veldig god. Det som flertallet i komiteen
valgte å gå inn for, var ikke vederlagsfritt
fiske for de mellom 16 og 18 år, men komiteen
bad Regjeringen se nærmere på om det kunne utvikles
en rabattordning for de mellom
16 og 18 år. Det har jeg tatt til etterretning, og det
jobber jeg med som utgangspunkt.

 Det blir oppfølgingsspørsmål – Eirin Faldet.

 Jeg er veldig glad for at miljøvernministeren
tar dette spørsmålet alvorlig, men jeg vil advare
litt mot rabattordninger som kan føre til større
byråkrati.

Så vil jeg gjerne få komme
litt inn på et TV-program jeg så på i
går, som egentlig var en god illustrasjon på hvor
glade barn kan være for å få være
med far på fisketur. Aksel sa at det er morsomt å fiske,
men det er dumt å måtte betale for det. Burde ikke
statsråden gi Aksel og andre barn muligheten
til virkelig å slå i bordet og si at det skal være
gratis å fiske også i store
innsjøer som Mjøsa, som ligger mitt
hjerte nær. Det kan da ikke være slik
at barn skal stå med lua i handa og håpe
på grunneierens raushet og godhet for å få lov
til å fiske litt i Guds frie natur.

Dessuten har finansministeren nå frafalt å kreve
tollavgift på fiskestenger, så her er det muligheter også til å følge
opp dette. Jeg ber statsråden så innstendig jeg
kan om at han revurderer Regjeringens standpunkt om ikke å heve
aldersgrensen til 18 år.

 Stortinget er nå spent på om
miljøvernministeren vil gi et klapp på akselen.

 Jeg tror miljøvernministeren bør
forholde seg til det som flertallet i Stortinget har fastslått,
nemlig at vi skal beholde ordningen med vederlagsfritt fiske for
barn og unge under 16 år, og at man skal prøve å jobbe
frem en moderasjonsordning for de mellom 16 og 18 år.

Jeg vil også legge til at
vi har en veldig stor statsallmenning i Norge, hvor det er fritt
frem å fiske, både for barn og unge
og også for oss som er litt eldre, som er ute sammen
med barna. Jeg har for øvrig sagt ja til å være med
på et stort arrangement som Jeger- og Fiskerforbundet skal
ha nå i juni, sammen med barn og unge som skal få fiskestenger,
og som skal ut og bruke naturen.

Jeg er enig med representanten Faldet i at
vi skal være forsiktig når det gjelder
dette med byråkrati. Så vi skal jobbe skikkelig
med den ordningen.

Dessuten er det positivt at også politikerne
er ute og fisker. Jeg har merket meg at tidligere statsminister Stoltenberg etter
en fisketur med sin sønn valgte å gå inn for å fjerne hele
gebyrordningen som gjaldt for bl.a. fiske i statsallmenning, som
da var fiskeavgift.

 Presidenten vil anta at
i hvert fall stemmefiske også i fremtiden vil være
gratis.

Vi går videre til neste hovedspørsmål.

 Jeg har et spørsmål til finansministeren.

For en stund siden satte Regjeringen ned et
såkalt skatteutvalg, som fikk et svært bredt mandat.
Det betyr at de aller fleste skattetyper inngår i de vurderinger
som kommisjonen eller utvalget skal gjøre. I
tillegg har de fått en avgrensning på proveny
på 10 milliarder kr. 10 milliarder kr
er ca. 2,5 pst. av de skatte- og avgiftsinntekter som staten
får fra Fastlands-Norge. Det er omtrent ikke
annet enn det vi justerer skatte- og avgiftsanslagene med på grunn
av den årlige prisstigningen. I tillegg vet vi at det å fjerne
formuesskatten tar 8 av de 10 milliardene.

Jeg har to spørsmål til finansministeren.
Det første er om han mener at det provenyet
er tilstrekkelig til å få gjort noen
virkelige grep i omleggingen av skattesystemet til et mer rettferdig
system.

Det andre spørsmålet
er henvist til uttalelser fra økonomiprofessor Terje
Hansen knyttet til hvem som de facto betaler formuesskatt
i Norge i dag, hvor det slås fast at det i all
hovedsak er pensjonister som gjennom et langt liv har nedbetalt
gjeld, og som nå sitter med penger på bok.

 Skauge-utvalget er ikke et 

såkalt

 skatteutvalg, det 

er

 et
skatteutvalg. Det har et godt mandat, i tråd med Stortingets
vedtak. Det er ikke Regjeringen som sånn sett
har lagt mandatet, men vi har utvidet det noe. Vi har bl.a. bedt
utvalget om å utrede både et alternativ
som er såkalt provenynøytralt, og et alternativ
som innebærer samlede lettelser på 10 milliarder kr.

Det vil ikke være
noe problem verken for regjering eller storting
ut fra en slik utvalgsinnstilling å gå ytterligere
utover 10 milliarder eller å redusere
lettelsene med 10 milliarder. Det er ingen binding. Det
er en eksplikasjon, som vil være en del av innstillingen.

Min erfaring er at Fremskrittspartiet
aldri har hatt noen problemer
med å foreslå senkete skatter, avgifter, satser
og fradragsbeløp. Det vil man heller ikke ha
her. Så utvalget binder ingen ting.

Professor Terje Hansen – som
jeg ofte lytter til, noe som jeg også hadde
gleden av på et tilsvarende seminar i forrige
stortingsperiode – pekte i denne sammenheng særlig
på en del omgåelsesmuligheter i forbindelse med delingsmodellen.
De er vi klar over. Han pekte også på den
såkalte 80 pst.-regelen, som hindrer
at summen av lønnsinntekt og kapitalinntekt
for en del særlig rike blir så høy
at skatten blir høyere enn lønnen. Det er en avgrensningsregel
som jeg tror det er fornuftig å ha hvis man ønsker
norsk kapital i Norge, og ikke investert i utlandet i
stedet. Jeg tror man skal tenkte seg godt om før man angriper
store norske formuer sterkere enn det vi allerede gjør.

 Terje Hansen har bl.a. også påpekt at
dette systemet er –  det han har kalt – «tre
ganger renteskatt» på landets pensjonister, så det
er langt mer i dette enn hvordan skatten rammer de såkalt rike
i Norge.

Jeg synes det er interessant
når finansministeren sier at dette utvalget ikke
binder noen ting. Det må i realiteten bety
at finansministeren sysler med tanken om å komme med konkrete
forslag til skattereduksjoner, eksempelvis en nedtrapping av formuesskatten,
for det kan ikke være slik at vi i
Stortinget nå skal sitte og vente på resultatet fra
skatteutvalget, som antakelig ikke vil komme til Stortinget
før tidligst i forbindelse med statsbudsjettet for 2004.
Det betyr at det vil gå i hvert fall ett eller
to år før vi får et forslag om skattelette
av betydning til behandling i Stortinget.

Kan finansministeren bekrefte at han ikke
har tenkt å vente på skatteutvalgets innstilling
før han eventuelt kommer med forslag om andre
skattelettelser til Stortinget?

 Det representanten spør om, er hvilke
skatteforslag budsjettet for 2003 vil inneholde. Det kan jeg ikke
svare annet på enn å bekrefte at det vil inneholde
forslag også til skatteendringer i retning av
lettelser.

De hovedspørsmål som er knyttet
til skattesystem, eventuelt kombinert med skattelettelser,
som er lagt inn i mandatet for Skauge-utvalget, er det min plan
at Stortinget skal få til behandling i form av en melding
våren 2003. Avhengig av utfallet av den behandlingen vil
så forslagene bli lagt inn i statsbudsjettet for det etterfølgende år.

Det er vel vanlig når man setter ned
et utvalg, at man faktisk venter på at innstillingen kommer.
Jeg må si at utvalgets mandat er såpass krevende
at de har betydelige utfordringer foran seg på den relativt
korte tidsfristen de har fått, nemlig ved dette årets
utløp.

 Innenfor den
reglementsfestede tid for spontanspørretimen rekker vi
et hovedspørsmål til – Karl-Anton Swensen.

 Mitt spørsmål vil gå til miljøvernministeren.

Jeg vil først og fremst rose
miljøvernministeren og Regjeringen for den innsats som
de har gjort, og som de utøver, i forbindelse med å få stoppet
utslippene fra Sellafield-anlegget i Storbritannia. Men etter
hvert er det vel rimelig klart at britiske myndigheter vil gi grønt
lys for ny utslippstillatelse
i vår. Det har kommet ganske klare signal om
at den vil komme i nær fremtid.

Mitt spørsmål til miljøvernministeren
er: Hva vil miljøvernministerens reaksjon
på en eventuell utslippstillatelse
fra britiske myndigheter være?

 Jeg vil først returnere honnøren
til Kystpartiet for det engasjement som man der har utvist i saken
om Sellafield. Jeg tror ikke vi har hørt det
siste ordet i Stortinget om det store Sellafield-anlegget.

Det som Regjeringen har konsentrert
seg mest om det siste halvåret, er spørsmålet
om utslippstillatelse
av det radioaktive stoffet technetium-99. Storbritannia har valgt å slippe
dette rett ut i havet, mens f.eks. franskmennene ved tilsvarende
reprosesseringsanlegg i La Hague renser det og lagrer restavfallet,
slik at det ikke kjøres i havet. Derfor er det
fullt mulig for Storbritannia å rense og lagre technetium-99.
Problemet er at de har mye gammelt avfall liggende
som de ikke har håndtert, og som de nå velger å kjøre
ut i havet. Det protesterer vi på det sterkeste mot.

Environmental Agency i Storbritannia, som tilsvarer Statens
forurensningstilsyn, har anbefalt at man skal fortsette med disse
utslippene frem til 2006 – iallfall har man sagt at det
er akseptabelt. Dette ligger nå på den britiske miljøvernministerens
bord. Vi har kjørt et knalltøft løp for
at man må lage enten et moratorium i forhold
til å slutte å slippe ut eller starte
en rensing av disse utslippene.

Jeg er også klar over at
denne utslippstillatelsen er like rundt hjørnet.
Vi trodde at den skulle komme før jul, men jeg mener
at på grunn av det sterke norske presset som
har vært, har man brukt lenger tid på å avgjøre
dette. Vi fortsetter det politiske presset mot
den engelske regjeringen. Vi har ulike skritt
vi også skal ta de nærmeste ukene, og
vi håper selvsagt at vi skal få en positiv avgjørelse
som går i retning av rensing eller et moratorium.

Jeg merker meg at representanten ikke
ser så altfor optimistisk på resultatet, men nå avventer
jeg bare den videre utvikling uten å gå inn
og karakterisere den noe nærmere.

 Jeg er veldig glad for den klare og tydelige
holdningen og fastheten som Regjeringen har hatt i denne saken,
og jeg er i likhet med miljøvernministeren overbevist om
at dette bl.a. har vært med og bidratt til at utslippstillatelsen
har blitt utsatt og utsatt. Hvorvidt jeg er optimistisk eller
pessimistisk i forhold til det, så ser jeg at dette er
en lang kamp, og at her er det om å gjøre å sette
inn nødvendige ressurser for å få stoppet
disse utslippene fra Sellafield-anlegget.

Men jeg er også klar over
at de grepene som man kanskje ønsker å gjøre
fra Regjeringens side fremover, kanskje kan være
med på å legge et ytterligere press på behandlingen
av disse problemene.

Man skal være oppmerksom
på at de radioaktive utslippene fra Sellafield-anlegget ikke
er reversible, og at de blir værende i våre
havområder og i naturen i all overskuelig
fremtid. Jeg vil derfor bare rose Regjeringen
og oppfordre dem til å stå på videre
for å få stoppet disse utslippene.

 Et av de store paradoksene i denne saken er
jo at Storbritannia selv sier at de ikke vil lagre
technetium-99 og restavfall under jorden ved Sellafield-anlegget
fordi det kan skade grunnvannet, det kan renne ut. Det er de samme
myndighetene som sier at dette kan vi bare kjøre
ut som avfall, for det er ikke farlig. Her har det faktisk
vært en viss utvikling i den britiske retorikken i saken.
Man erkjenner nå at radioaktiviteten langs hele
Norskekysten har økt, og at den har økt på grunn
av utslippene fra Sellafield-anlegget. Det er riktig, som også representanten
understreker, at halveringstiden på technetium-99 er 213 000 år,
så det er helt ugjenkallelig hvis en kjører dette
ut i havet. En får det aldri opp igjen, og dette
må vi leve med i all fremtid.

Vi håper jo derfor at Storbritannia
imøtekommer vårt krav om at man skal slutte med
utslippene, men i likhet med representanten ser jeg ikke noen
grunn til å spenne forventningene for høyt
i forhold til det. Men skulle man ikke imøtekomme
oss, blir det meget sterke reaksjoner.

 Så vidt presidenten kunne
høre, rådet det en ikke ubetydelig grad
av enighet mellom spørsmålstilleren
og svareren.

Tiden for den muntlige spørretimen
er nå omme, og vi går over til den ordinære
spørretimen.





                    
                    
                    

 Det blir noen endringer
i den oppsatte spørsmålslisten, og presidenten
viser i den sammenheng til den oversikt som er omdelt på representantenes
plasser i salen.

De foreslåtte endringer i dagens spørretime
foreslås godkjent. – Det anses vedtatt.

Endringene var som følger:

Spørsmål 3, fra representanten
Eirin Faldet til kultur- og kirkeministeren, blir besvart av justisministeren
på vegne av kultur- og kirkeministeren, som er bortreist.

Spørsmål 6, fra representanten
John I. Alvheim til helseministeren, er trukket tilbake.

Spørsmål 8, fra representanten
Åsa Elvik til helseministeren, blir tatt opp av representanten Geir-Ketil
Hansen.

Spørsmål 35, fra representanten
Marit Nybakk til forsvarsministeren, er trukket tilbake.





                    
                    








        

Spørsmål 1


    
        

Spørsmål 2


    
        

Spørsmål 3


    
        

Spørsmål 4


    
        

Spørsmål 5


    
        

Spørsmål 6


    
        

Spørsmål 7


    
        

Spørsmål 8


    
        

Spørsmål 9


    
        

Spørsmål 10


    
        

Spørsmål 11


    
        

Spørsmål 12


    
        

Spørsmål 13


    
        

Spørsmål 14


    
        

Spørsmål 15


    
        

Spørsmål 16


    
        

Spørsmål 17


    
        

Spørsmål 18


    
        

Spørsmål 19


    
        

Spørsmål 20


    
        

Spørsmål 21


    
        

Spørsmål 22


    
        

Spørsmål 23


    
        

Spørsmål 24


    
        

Spørsmål 25


    
        

Spørsmål 26


    
        

Spørsmål 27


    
        

Spørsmål 28


    
        

Spørsmål 29


    
        

Spørsmål 30


    
        

Spørsmål 31


    
        

Spørsmål 32


    
        

Spørsmål 33


    
        

Spørsmål 34


    
        

Spørsmål 35


    
        

Spørsmål 36


    
        

Spørsmål 37


    
        

Spørsmål 38


    



                    

 Dette spørsmålet,
fra Eirin Faldet til kultur- og kirkeministeren, vil bli besvart
av justisministeren på vegne av kultur- og kirkeministeren.

 Jeg tillater meg å stille spørsmålet til
justisministeren, som i utgangspunktet var den adressaten jeg trodde
dette spørsmålet sorterte under. Spørsmålet
lyder som følger:

«Jeg er kjent med at Norsk Arbeidersangerforbund har
fått avslag på godkjenning som lotteriverdig organisasjon.

Hvorfor kan ikke Norsk Arbeidersangerforbund
få slik tillatelse, og vil statsråden bidra til
at dette skjer?»

 Det er Lotteritilsynet som har behandlet søknaden
fra Norsk Arbeidersangerforbund. Kultur- og kirkedepartementet har
innhentet redegjørelse
fra Lotteritilsynet om behandling av saken, hvor det bl.a. framgår
følgende:

«Det foreligger en langvarig
praksis på hvordan lotteriloven skal fortolkes når
det gjelder kor for voksne. I Ot.prp. nr. 84 (1998-99) pkt. 5.1.1
s 27 nevnes sangkor for voksne som eksempel
på hobby- og fritidsforeninger som i henhold til praksis ikke
tilgodeses med lotteritillatelse. Bare i helt spesielle
tilfeller kan foreningens sosiale betydning føre
til at en hobby- og fritidsforening for voksne kan godkjennes som
lotteriverdig. Et kor har først og fremst sosial
betydning for korets medlemmer, og i henhold til fast praksis gjelder dette også dersom
koret har opptredner for andre.

Norsk Arbeidersangerforbund
har ikke dokumentert omfanget av de enkelte korenes virksomhet
i forhold til spørsmålet om eventuell sosial
betydning for andre enn egne medlemmer. Lotteritilsynet
fant derfor ikke å kunne legge avgjørende
vekt på dette momentet.»

Det framgår videre av Lotteritilsynets
redegjørelse at Norsk
Arbeidersangerforbund i sin klage over Lotteritilsynets vedtak i
saken framholdt at de er virksomme blant barn og unge. Det ble opplyst
at Norsk Arbeidersangerforbund totalt organiserer 78 kor, hvorav
to eller tre kor har medlemmer under 18 år. Av
regnskapene for årene 1999 og 2000 framkommer
ingen driftskostnader for forbundets barne- og ungdomsutvalg. Lotteritilsynet
fant at koret heller ikke på dette grunnlag kunne
gis lotteritillatelse. Lotteritilsynets vedtak ble fattet 3. august
2001 og påklaget ved brev 14. august 2001. Lotteritilsynets
vedtak ble opprettholdt gjennom vedtak 17. desember
2001 i Lotterinemnda, som er klageorgan i slike saker.

Jeg anser på bakgrunn av ovennevnte
at saken er endelig avgjort og avsluttet, og
understreker for øvrig at Kultur- og kirkedepartementet ikke
har myndighet til å instruere Lotteritilsynet eller
Lotterinemnda i slike saker. Jeg viser imidlertid til at spørsmålet
om hvem som bør gis anledning til å avholde lotterier,
vil bli nærmere drøftet i forbindelse med en odelstingsproposisjon
om lotteri- og pengespillovgivningen som ventes oversendt Stortinget
høsten 2002.

 Jeg takker først og fremst for svaret,
men jeg er litt lei meg for at vi ikke kan få gi
disse korene anledning til å drive lotteri. Selvsagt gleder
det dem som er med i koret, men det forhindrer ikke at
det også gleder andre – det
er ingen motsetning i det. Når de ikke har skrevet
i anken sin at de gleder andre, så er det kanskje på grunn
av beskjedenhet. Men jeg og mange andre kan bekrefte at
korene i høyeste grad driver et samfunnsnyttig arbeid.
Jeg synes derfor at det må være mulighet
for å se litt på begrunnelsen og muligheten for å la kor
få drive lotterivirksomhet til en viss grad. Da tenker jeg
på beløpsgrense e.l.

 Etter det jeg sa i svaret mitt, og etter
den avslutningen jeg hadde der, tar Regjeringen høsten
2002 sikte på å legge fram en odelstingsproposisjon
hvor en ser på lotteriverdige formål. Da har representanten
en sjanse til å gjøre noe.

Generelt er det riktig som representanten sier,
at det er en grense på 100 000 kr. Under
den grensen skal man være meget romslig. Så er
det jo slik i dag etter min kunnskap, at samme formålsavgrensning
gjelder både over og under 100 000 kr.
Uten at jeg skal tre inn i en annen statsråds sted, er
jeg ganske sikker på at de alminnelige anliggender
som representanten formulerte i sin kommentar til meg, vil bli vurdert
i forbindelse med arbeidet med denne odelstingsproposisjonen.

 Det står også i
det avslaget som korforeningen har fått, at begrepet «samfunnsnyttig» gir mulighet
for en meget vid fortolkning. Det er det vi kan hekte oss på.
Jeg er glad for at vi skal få sett dette i en helhet, for
det er selvsagt grunn til å vurdere mange sider ved denne
saken.

Jeg kan i hvert fall bekrefte at de aller fleste
kor driver et samfunnsnyttig arbeid. De gleder andre. I Hedmark
er vi så heldige at vi har et flott mannskor som heter
Fagforeningenes mannskor, og de driver et meget godt og samfunnsnyttig
arbeid. Det er på denne bakgrunn, og sang som sådan,
jeg håper at vi kan finne en løsning på dette,
slik at koret kan få dekket sine økonomiske
behov.

 Mitt svar har to sider. Den ene siden er den
strenge. Det handlet om at man i sin tid vel hadde en veldig tilfeldig
praksis når det gjaldt lotterier, så lovgivningen,
som jeg har vist til her, prøvde å bringe noen
klarere linjer i praksis. Da oppdaget man at noen falt
utenfor og noen falt innenfor, litt varierende
i forhold til hva som hadde vært lokal praksis. Men hensikten
var at loven skulle være det som skulle være
gyldig.

Den andre siden er at når
Kirke- og kulturdepartementet nå jobber med denne odelstingsproposisjonen,
har man selvfølgelig fanget opp at det foregår
en debatt, bl.a. når det gjelder de eksempler
som representanten tar opp. Jeg kan ikke si noe annet
nå enn at jeg er ganske sikker på at
de spørsmålene vil bli vurdert, og at det også vil
bli anledning for Stortinget til nettopp å gå inn
på hvordan man skal se på dette i forhold til
definisjonen av formålet, og også i
forhold til den grensen som er satt. Jeg skal ikke drive
saksbehandling på vegne av verken Regjeringen eller
Stortinget i forkant, men jeg synes jeg kan legge disse alminnelige
resonnementene inn i mitt svar til representanten på hennes
spørsmål og kommentarer til meg.

 Det kan virke som om det er von i
hangande snøre.





                

 Dette spørsmålet
er trukket tilbake.





                

 Dette spørsmålet,
fra Åsa Elvik til helseministeren, vil bli tatt opp av representanten
Geir-Ketil Hansen.

 «Styret i Hålogalandssykehuset
vedtok tysdag 16. april d.å. å stenge fødeavdelingane
ved Stokmarknes, Narvik og Harstad sykehus i fire veker
sommaren 2002. Bakgrunnen for vedtaket er eit pålegg om å spare
45 mill. kr i helseforetaket. Ein anslår at ein sparar
500 000 kr ved å stenge dei nemnde fødeavdelingane.
Stengingane fører til ei reisetid for enkelte fødande
på opptil tre timar.

Meiner statsråden at tilbodet for
dei fødande i distriktet blir akseptabelt i stengingsperioden?»

Jeg er blitt gjort oppmerksom på at
helseforetaket har opphevet vedtaket om å stenge fødeavdelingene
bl.a. på grunn av en kraftig protest fra befolkningen.
Men jeg velger å opprettholde
spørsmålet, og presiserer at jeg stiller spørsmål
om helseministeren mener det er akseptabelt å planlegge
stenging av fødeavdelinger for å tilpasse driftsbudsjett?

 Presidenten vil gjøre oppmerksom
på at det er forhåndsmeldte spørsmål
som er gjenstand for svar fra helseministeren, men han står
fritt til å svare som han vil.

 Takk for det. Jeg er kjent med forslaget om
rullerende sommerstenging ved fødeavdelingene i Hålogalandssykehuset.
Jeg er også, som spørreren, kjent med at styret
først vedtok dette forslaget, men at det senere ble omgjort.
Vedtaket, slik det står nå, betyr at fødeavdelingene
i Narvik, Stokmarknes og Harstad holder åpent i hele
sommer.

De enkelte foretak og deres styrer
har gjennom sykehusreformen fått et stort ansvar for å sørge
for forsvarlige tjenester til befolkningen, og å sørge
for egen økonomi. Det er en kjensgjerning at rammene så langt
i år har vært meget stramme. Foretakene har derfor
lett etter tiltak for å drive mer rasjonelt og
effektivt. Samtidig er det gjennom lovverket, og da særlig
i § 2-1 i spesialisthelsetjenesteloven,
klart at man har et ansvar og en plikt til å sørge
for at det ytes spesialiserte helsetjenester til befolkningen. Lovens
tekst slår også fast at dette tilbudet
skal være forsvarlig.

Jeg viser for øvrig til at Regjeringen
i St.prp. nr. 59 har lagt fram sitt forslag til nye drifts- og investeringsrammer
for helseforetakene i 2002, som foretakene vil tilpasse seg etter
at Stortinget har gjort sine vedtak knyttet til denne
proposisjonen.

 Jeg takker for svaret.

Jeg vil vise til at Stortinget i
Innst. S. nr. 300 for 2000-2001 behandlet meldingen om akuttmedisinsk
beredskap, bl.a. ved de lokale sykehusene. Der understreket sosialkomiteen
at «det overordnede mål for fødselsomsorgen
må være at det fremdeles skal tilbys et desentralisert
fødetilbud i Norge, og at den skal holde en god og forsvarlig
standard». I det må det være
naturlig å lese at man skal beholde fødetilbud
på lokalsykehusene i tillegg til på de fødestuer
vi har i landet.

Jeg vil utfordre ministeren
på om han vil understreke overfor helseforetakene at det ikke
er akseptabelt å stenge fødeavdelinger ved lokalsykehusene
verken som en konsekvens av budsjettilpasning, eller for
en fremtidig behandling av en ny struktur, at fødetilbudet
ved lokalsykehusene skal opprettholdes i årene
fremover.

 La meg først si meg helt enig i merknaden
fra sosialkomiteen
under behandlingen av akuttmeldingen, om at tilbudet skal være
desentralisert og forsvarlig, og det må hele
tiden være en avveining.

Jeg kan ikke fra min side
utstede noe dekret om at den struktur man i dag har når
det gjelder akuttmedisinsk beredskap og fødselsomsorg,
skal konserveres slik den er i dag for all framtid. Det ville være å legge helt
utidige bånd på utøvelsen av det ansvar
som foretakene har. Men Regjeringen og departementet vil aktivt følge
opp de føringene for akuttmedisinsk beredskap og fødselsomsorg
som er gitt av Stortinget gjennom behandlingen av akuttmeldingen.
Vi har i dokumentene i forbindelse med revidert nasjonalbudsjett
redegjort i detalj for hvordan vi vil følge opp dette.
Blant annet har vi oppnevnt et råd for fødselsomsorgen
som skal være med på å gi de
regionale foretakene og helseforetakene råd
i deres utvikling av disse tjenestene. Målet
skal være gode tjenester for mor og
barn og de familiene som trenger disse
tjenestene.

 Jeg takker for svaret.

I mitt siste spørsmål vil
jeg understreke at vi har en desentralisert omsorg i dag, og et
alternativ til det er å begynne å sentralisere.
Så spørsmålet til ministeren må være
om han er enig i at hvis man begynner å endre
på strukturen man har i dag, vil det være
i retning av å sentralisere, og at det er en politikk Regjeringen ikke ønsker.

 Jeg vil klart slå fast at vi ikke
generelt ønsker noen sentralisering
verken av dette tilbudet eller andre helsetilbud.
I vårt forslag i forbindelse med revidert nasjonalbudsjett
går vi faktisk inn for en desentralisering av spesialisthelsetjenesten
på en del viktige områder. Men derfra til å si
at strukturen skal være akkurat slik som den
er i dag, for all framtid, slik jeg ble invitert til, er et drøyt
stykke. Jeg tror verken helsetjenesten eller
pasientene er tjent med at vi konserverer alle elementer
i en slik struktur. Det kan faktisk være avveininger mellom
kravet til kvalitet og forsvarlighet og et veldig desentralisert
tilbud som tilsier at man gjør endringer i den retningen
som representanten spør om, uten at det blir en svekkelse
av tilbudet, men kanskje snarere en styrking av det. Derfor er jeg
nødt til å vurdere det i tiden som kommer, men noen
generell sentralisering er jeg ikke tilhenger av.





                

 Dette spørsmålet
er trukket tilbake.





                

