 Den tidlegare vararepresentanten
for Rogaland fylke, Bent 

Høie,

 har teke
sete som representant.





                    
                    
                    

 Stortinget mottok fredag melding
frå Statsministerens kontor om at følgjande regjeringsmedlemer
vil møte til munnleg spørjetime:

		utanriksminister Thorbjørn
Jagland

		statsråd Ellen Horn

		statsråd Hanne Harlem

Desse regjeringsmedlemene er til stades, og
vi er klare til å starte den munnlege spørjetimen.

Dei representantane som i tillegg til dei førehandspåmelde ønskjer å stille
hovudspørsmål, blir bedne om å reise
seg. –

Vi startar då med første
hovudspørsmål, frå representanten Tor
Nymo.

  Jeg tillater meg å stille et spørsmål til
justisministeren.

I går var justiskomiteen i Østfold
og besøkte bl.a. politimesteren i Halden og hans stab.
Vi fikk en grundig innføring i politidistriktets virksomhet,
med spesiell vektlegging av grensekontroll og kriminalitet knyttet
til den. Justiskomiteen satt igjen med et solid inntrykk av at politiet
i godt samarbeid med tolletaten utførte grensekontrollen
på en svært tilfredsstillende måte. Det
ble også dokumentert gjennom oversikter over beslag av narkotika
og sprit, menneskesmugling mv. Stor var imidlertid vår
forbauselse da ansvarlig polititjenestemann gav uttrykk for at man
ikke visste hva som skal komme istedenfor den grensekontrollen man
har i dag, når Schengen-avtalen trer i kraft til høsten.
(Presidenten klubber.)

Mitt spørsmål blir: Hva skal
man fra justisministerens/departementets side komme opp
med av kontrolltiltak? Og når skal polititjenestemennene
i Halden og andre steder få høre hva disse kontrolltiltakene
går ut på?

 Presidenten vil minne om at eit spørsmål skal
ligge innanfor den oppsette taletida.

  Hele Schengensamarbeidet går ut på å få ytre
grensekontroll og fjerne den indre grensekontrollen. Når
det gjelder akkurat forholdet til Sverige, gjør ikke den
endringen at man fjerner indre grensekontroll, noe særlig
forskjell i forhold til det samarbeidet som har gjeldt mellom Norge
og Sverige helt siden 1950-tallet. 

Det har vært en arbeidsgruppe i gang
for å vurdere akkurat hvordan man skal organisere den indre
grensekontrollen både i forhold til Sverige og i forhold
til Finland. Og det arbeides for øyeblikket med å lage
helt konkrete samarbeidsavtaler mellom Norge og Sverige og mellom Norge
og Finland. Det er i Schengen-avtalen et unntak, nemlig at man har
muligheter for å foreta indre grensekontroll f.eks. ved
alvorlig kriminalitet, og det er flere av de europeiske landene
som foretar grensekontroll f.eks. når det gjelder menneskesmugling,
og også ved en del andre forhold. Så det er ingenting
i veien for at også vi fortsetter med grensekontroll knyttet
til f.eks. kampen mot menneskesmugling.

Vi vil selvfølgelig gjøre
ferdig det arbeidet som pågår, og gi Halden politidistrikt,
men også alle de andre grensepolitidistriktene, så raskt
som mulig og i tide før det nye regimet skal iverksettes,
tilstrekkelig beskjed om hvordan dette skal foregå i fremtiden.

  Jeg takker for svaret. 

Men jeg er faktisk litt overrasket over justisministerens
svar, for når justiskomiteen helt klart fikk uttrykt politiets
bekymring for hva som skal erstatte grensekontrollen, som faktisk
skal nedlegges, er det et signal vi tar på alvor. Og vi
er veldig opptatt av hva slags signaler som går ut til
bl.a. kriminelle miljøer, som ser denne omleggingen av
kontrollen, med kanskje ikke fullt så god kontroll, som
en stor mulighet til å smugle inn narkotika, mennesker
osv. Det er den bekymringen jeg gir uttrykk for. 

 Jeg tror også det norske folk så snart
som mulig er svært interessert i å få innsikt
i hva slags kontroll man ønsker å etablere som
erstatning for den grensekontrollen som justiskomiteen fikk et klart
inntrykk av har fungert godt.

  Mitt svar var et uttrykk for at jeg mener
vi har tilstrekkelig grunnlag for å opprettholde den kontroll
vi ønsker overfor den alvorlige kriminaliteten, og at situasjonen
i forhold til Sverige ikke er veldig annerledes nå enn
det den har vært. Men det representanten Nymo nå formidler
om holdningen fra og kunnskapen i Halden politidistrikt om dette,
tar jeg selvfølgelig med meg for å følge
opp at det faktisk også er kunnskap i politidistriktene
om det vi i fellesskap mener må være den riktige
måten å forholde oss på i fremtiden.

 Det blir oppfølgingsspørsmål – Odd Roger
Enoksen.

  Jeg må si jeg er litt i tvil om hvordan
det som nå blir sagt, skal tolkes. Hele intensjonen med
Schengen-avtalen er jo å bygge ned grensekontrollen mellom
medlemslandene i Schengen. Det bekreftet også Tollvesenet
i Østfold overfor justiskomiteen i går, så vidt
jeg forstår. Da forundrer det meg at justisministeren gir
som svar at denne kontrollen kan opprettholdes på samme
nivå som i dag, og at man skal være like sikker
som man er i dag på at det ikke foregår smugling,
og at man har de samme kontrollmekanismene. Hele hensikten er jo
at det skal være en nedbygging. 

Mitt spørsmål til justisministeren
er: Ser justisministeren at denne kontrollen vil komme til å bli
svekket, og er det i det hele tatt muligheter for å opprettholde
kontrollen på dagens nivå ved gjennomføringen
av Schengen-avtalen?

  Jeg sier vel egentlig to ting. 

Jeg sier at grensekontrollen i forhold til
Sverige og de andre nordiske landene i dag er begrenset, fordi vi
har de spesielle samarbeidsavtalene vi har med de nordiske landene,
og den har vært begrenset helt siden 1950-tallet. Derfor
er ikke forskjellen veldig stor for de nordiske landene etter Schengen-avtalen
i forhold til hva situasjonen har vært tidligere.

Det andre jeg sier, er at det er unntak i Schengen-avtalens
artikkel 2 nr. 2 som gir adgang til å gjenopprette
indre grensekontroll i forhold til rikets sikkerhet og i forhold
til alvorlig kriminalitet. Tolkning og praksis knyttet til det har
vært litt ulik i de europeiske landene, men det er noen
europeiske land som f.eks. gjennomfører kontroll i forhold
til menneskesmugling og også enkelte andre typer kriminalitet – Frankrike
gjorde det f.eks. i forbindelse med fotball-VM i fjor sommer for å hindre
fotballpøbel. Det viser at vi har en mulighet til å ha
en sterkere kontroll i forhold til visse typer kriminalitet og i
forhold til visse situasjoner.

 Øystein Hedstrøm – til
oppfølgingsspørsmål. 

  Som Østfold-representant har jeg fulgt grenseproblematikken
både for tollvesen og for politietat, og de gjør
et glimrende arbeid også i Halden-distriktet. Og vi vet
at stikkprøvekontrollene ved grensen har hatt stor betydning.
Vi fikk økte ressurser i begynnelsen av 1990-årene
i samband med Golf-krisen, og da beslagla man alt fra avsagde hagler
og finlandshetter til komplett falskneriutstyr for pass. Det gjorde
at vi fikk et fingeravtrykksregister for dette i Norge som er koblet
mot utenlandske registre. 

Det statsråden nå har sagt,
er i hvert fall en indikasjon på at hun er sterkt opptatt
av at vi også i framtiden skal ha en effektiv kontroll
med spesielt internasjonal kriminalitet og illegal innvandring til
landet vårt. Og jeg regner med at det er et løfte
fra hennes side innenfor en ny modell å følge
dette opp.

  Det er alltid vanskelig å svare veldig
klart og tydelig når spørsmål blir formulert på tilstrekkelig
finurlig måte! 

Jeg tror jeg viser til det jeg har sagt tidligere,
at vi er i ferd med å lage en samarbeidsavtale med Sverige
og Finland for helt å konkretisere hvordan politisamarbeidet praktisk
skal foregå under Schengen-avtalen. Men jeg kan bekrefte
at jeg er opptatt av å slå ned på internasjonal alvorlig
kriminalitet og menneskesmugling.

 Bjørn Hernæs – til
oppfølgingsspørsmål. 

  Representanten Nymo hadde utvilsomt justiskomiteen
med seg da han konstaterte at det gjøres et utmerket arbeid
i Halden politidistrikt. Men det var nok uttrykk for hans svært
selektive oppfattelsesevne når han mente at han også hadde
justiskomiteen med seg når det gjaldt forsøket
på å starte en ny Schengen-debatt. Når
det da også ble fulgt opp av representanten Enoksen, tror
jeg bare jeg har lyst til å si at det 

jeg 

hørte
på briefingen, var at politiet etterlyste klare retningslinjer
før implementeringen av Schengen-avtalen den 1. oktober.
Jeg vil gjerne be om at justisministeren bekrefter at det vil de
få. Det var altså ikke noe annet jeg oppfattet
at politiet og tollvesenet i Halden var opptatt av. Og når
justisministeren sier at hun vil ta med seg den informasjonen som
kommer, bør den da fortrinnsvis være rimelig balansert.

  Jeg kan bekrefte at politidistriktene skal
få klare retningslinjer før man implementerer
Schengen-avtalen.

 Vi går vidare til neste
hovudspørsmål.

  Jeg ønsker å stille statsråd Ellen
Horn følgende spørsmål:

Norge bruker mye penger til støtte
for norsk filmproduksjon. Det viser seg at flere av disse produksjonene
har en heller lav publikumstiltrekning og dermed gir svært lav
inntjening. Noen har sågar så lite publikum at
de blir tatt av etter en stund. Synes statsråden det er
riktig å bruke så mye statlige kulturpenger til
filmproduksjon som synes å ha et så smalt seertall,
framfor å bruke disse pengene til kulturformål
som gagner de store grupper, som f.eks. barn og ungdom, slik Fremskrittspartiet ønsker, ved
bl.a. å styrke de frivillige lag og organisasjoner?

  Spørsmål knyttet til norsk filmproduksjon
har vært sterkt fremme i mediene i den siste tiden. Det
har også vært pekt på at det har vært
en lav tilslutning til norske filmer. 

Regjeringen vil gå nøye inn
i de filmpolitiske spørsmålene, også om
fremtidig organisering av norsk film. Og jeg ser det som et mål å få større
tilslutning til de norske filmene. Å få produksjoner som
vekker interesse hos publikum, må være et mål.

Jeg vil understreke at jeg ser det som et viktig
prioritert felt for Regjeringen å medvirke til at det blir
produsert god norsk film.

  Jeg takker statsråden for svaret,
som jeg tolker som et positivt svar som vil gagne norsk film. 

I en artikkel i Aftenposten 2. mai sier filmskaperen Edith
Carlmar følgende:

«Selvfølgelig
tjente jeg penger på alle filmene mine! Du kan ikke lage
film uten å sørge for at de gir et overskudd.»

Er statsråden enig i denne uttalelsen
fra Edith Carlmar? Synes statsråden at det skal være
fritt fram for dem som får økonomisk støtte
til filmproduksjon, eller synes statsråden – i
likhet med Fremskrittspartiet – at det skal være
en kombinasjon hvor økonomi, kvalitet etc. skal være
det gjeldende, og at publikum helst skal kunne like filmen?

  Det er ikke vanskelig å være enig
i at det må være en kombinasjon som ligger til grunn
når man vurderer norsk filmproduksjon. Men jeg vil understreke
at det skal ikke bare evalueres ut fra publikums besøk;
det er en rekke forhold som må ligge til grunn når
man vurderer hva som skal prioriteres innenfor norsk film. Men det
er et klart mål å skaffe flere filmer som når
et bredt publikum.

 Det blir oppfølgingsspørsmål – Trond Helleland.

 Den forrige regjeringen fikk utarbeidet en
rapport fra Ernst 

&

 Young om filmstøtten i Norge.
Det har vært vanskelig å tolke signalene fra Arbeiderpartiet
så langt om hva denne rapporten skal munne ut i. Kulturpolitisk
talsmann Jon Olav Alstad har sagt bl.a. at denne rapporten ikke
danner noe godt grunnlag for å vurdere norsk filmproduksjon. 

Vil statsråden legge denne rapporten
fra Ernst 

&

 Young til grunn for det videre arbeidet med å sanere
norske filmproduksjonsstøtteordninger, eller vil statsråden starte
arbeidet på nytt?

 Rapporten fra Ernst 

&

 Young vil være
en del av de vurderinger som legges til grunn i arbeidet med filmpolitikken
fremover.

 Då går vi til neste
hovudspørsmål.

  Eg har eit spørsmål til
kulturministeren.

Vi har no kome over i mai månad, og
mange korps er ute på vegane for å øve
til 17. mai. Vi har samtidig fått meldt at musikkorpsa
har ein vanskeleg økonomi; i fjor blei 100 musikkorps lagde
ned. Vi veit at musikkorpsa er ein type av dei mange viktige laga
og organisasjonane. Sentrumsregjeringa fremja ei tilleggsmelding
til Stortinget om frivillige lag og organisasjonar som Stortinget
i hovudsak slutta seg til. Ei av målsettingane i meldinga var å styrkje økonomien
til frivillige lag og organisasjonar, slik at ein kunne bruke mindre
tid på kakebaking og lotteri og meir konsentrere seg om å drive
aktivitetar i organisasjonen.

Kva vil kulturministeren gjere for at ho framleis
kan gå i takt med musikkkorpsa 17. mai, og for å styrkje
frivillige lag og organisasjonar generelt?

  I henhold til Stortingets forutsetninger behandles
frivillighetsordningen når det gjelder kulturområdet,
i forbindelse med det reviderte nasjonalbudsjett, som skal legges
frem den 12. mai. 

 I Noreg har vi over 2 000 landsdekkande organisasjonar,
og det er nesten 17 millionar organisasjonsmedlemskap. Det viser at
det er ein enorm styrke og tradisjon i dei frivillige laga og organisasjonane
som vi ikkje kan måle i kroner og øre. Frivillige
lag og organisasjonar har fungert i lang tid som både sosiale,
religiøse og kulturelle tradisjons- og verdiformidlarar
i vårt samfunn. 

Eg er glad for at statsråden vil følgje
opp det som Stortinget har vedteke i revidert nasjonalbudsjett.
Der har Stortinget vedteke ei ny tilskotsordning, og fleirtalet gjekk
inn for at overskotet frå spelemidlane skulle kanaliserast
gjennom organisasjonens sentrale ledd. Vi er jo kjende med at idretten
har fått sin del av midlane, og Stortinget har bede Regjeringa
kome med midlar også til dei frivillige laga og organisasjonane
i revidert nasjonalbudsjett. Og ut frå det som statsråden
svarte, verkar det som ein har tenkt å følgje
opp det.

Har elles statsråden nokon visjonar
for dei frivillige laga og organisasjonane?

 Jeg vil gjerne understreke at den tradisjonen
vi har i Norge for en rik flora av korps og aktivt amatørmiljø rundt
omkring i landet, er det all grunn til å gjøre
en innsats for å opprettholde. Jeg er også urolig over
at det er så mange korps som har måttet gi opp,
og håper jeg kan bidra til at så ikke blir utviklingen
fremover.

 Det blir oppfølgingsspørsmål – Odd
Einar Dørum.

 Stortinget har bedt Regjeringen lage en samlet
politikk for lotteri. Noe handler om justis, det skal jeg definitivt
ikke ta opp. Men noe handler om kultur, og jeg vil stille statsråden
spørsmålet: Kan vi være sikker på at
man fra Kulturdepartementets side, når man ser på lotterier
og skal avveie forholdet mellom statlige spill, også vil
ta tilbørlig hensyn til det sivile samfunnets lotterier
og spill, som nå representanten Molvær Grimstad
tok opp, slik at de blir behandlet på en slik måte
at de i ettertiden også har en fair sjanse? 

Jeg stiller dette som et prinsipielt spørsmål,
for da kan kulturministeren også avklare sin holdning til
disse spørsmålene.

 Presidenten vil minne om at eit oppfølgingsspørsmål
skal vere innanfor hovudtemaet til hovudspørsmålet.

  Jeg har ikke helt satt meg inn i dette før
jeg kom hit i dag, men i den grad jeg kan bevirke at forutsetningene
for å drive det lokale arbeidet innenfor kultursektoren
og det frivillige miljøet rundt om i landet opprettholdes,
vil jeg gjøre mitt til at det blir mulig å fortsette
med dette.

 Då går vi til neste
hovudspørsmål.

  Mitt spørsmål går
til utenriksministeren.

Et av de landene som har mottatt norsk bistand
over mange, mange år, er Zimbabwe, og det var et land vi hadde
store forhåpninger til. Men slik vi har sett utviklingen
i det siste, er det en meget dramatisk utvikling i Zimbabwe, med
klare overgrep mot menneskerettighetene, hvor opposisjonen har usedvanlig
dårlige vilkår og forfølges av regimet,
og hvor volden er under utvikling. Og om ikke dette er nok, er Zimbabwe
også engasjert i krig i et naboland. 

Hva akter utenriksministeren å foreta
seg i denne situasjonen?

 Jeg er like bekymret for situasjonen i Zimbabwe
som Jan Petersen er. Jeg er glad for at vi er på linje
i det spørsmålet. Vi har fra Utenriksdepartementets
side protestert overfor Zimbabwe to ganger, først den 31.
mars og deretter den      20. april – en kraftig protest
der vi bad om at Regjeringen gjorde det som er mulig for å stoppe
voldshandlingene. Vi har sendt en delegasjon til Zimbabwe – den
reiste      1. mai – for å undersøke
forholdene i landet, som skal danne grunnlaget for en vurdering
av hva som skal skje med bistanden til landet i framtiden. 

Jeg har lyst til å si at det som vi
ser her, reiser et veldig viktig spørsmål, også for
norsk utviklingshjelp i det hele og for norsk utenrikspolitikk,
nemlig det som også stod i Regjeringens erklæring,
at det må være en viktig oppgave for oss å bidra
til å bekjempe korrupsjon og vanstyre som i mange land
er et hinder for utvikling. Og det er nettopp det vi ser i Zimbabwe. 

Spørsmålet nå er
hvordan man kan vri den hjelpen Norge har til Zimbabwe, over i retning
av å støtte opp under opposisjonen og menneskerettighetsarbeidet.
Men hvis det ikke lykkes å få til frie valg, og
rettferdige valg, vil jo hele spørsmålet måtte
reises om hva vi gjør med den langsiktige bistanden til
landet.

 Jeg er glad for at utenriksministeren i likhet
med meg ser så alvorlig på situasjonen at han er
villig til å vurdere norsk bistand. Vi yter ganske mye bistand
til Zimbabwe og har gjort det over mange år, men jeg mener
at det nå er grunn til å slå neven i
bordet og vise Zimbabwe at vi mener alvor, og at vi bør
si nei til videre bistand til Zimbabwe. Dette er jo midler man da
vil frigjøre og kan bruke i andre land hvor de vil ha bedre
effekt enn de vil ha i dette landet. Derfor er mitt spørsmål til
utenriksministeren: Er han også parat til å vurdere
et totalt avbrudd av bistand til Zimbabwe?

  Svaret på det er helt klart ja. Vi
er innstilt på å vurdere det spørsmålet, men
først etter at delegasjonen fra Zimbabwe har kommet tilbake.
Dessuten er det spørsmål om hva som er klokt akkurat
nå. Vi ønsker ikke å bidra til at president Mugabes
stilling skal styrkes i den hjemlige opinionen i Zimbabwe gjennom
tiltak fra de vestlige og rike landenes side. Men det er helt klart
at vendepunktet vil være spørsmålet om
valg. Det må holdes frie og rettferdige valg i landet.
Hvis ikke det skjer, er det klart at hele dette spørsmålet
kommer opp for fullt. Men inntil det har skjedd, må vi
etter vår oppfatning følge den linje som vi nå gjør,
nemlig å vri bistanden over i retning av å støtte opposisjonen
og menneskerettighetsarbeidet.

 Det blir oppfølgingsspørsmål – Einar Steensnæs.

  Jeg er glad for at utenriksministeren i dag
bekrefter at departementet har full oppmerksomhet mot denne situasjonen,
og jeg er også glad for at departementet har tatt initiativ
til å sende en delegasjon til Zimbabwe for å se
nærmere på situasjonen. Jeg går ut i
fra som en forutsetning at hensikten med å sende delegasjonen
er at det skal danne grunnlag for tiltak fra departementets side
og fra Regjeringens side, for å kunne fryse eventuelle
bistandsprosjekter som ikke rammer uskyldige tredjeparter, men som
vil være en reaksjon overfor myndighetene og samtidig markere
politisk hvordan norske myndigheter ser på dette. 

Jeg vil gjerne spørre utenriksministeren
om han kan bekrefte at departementet er i gang med en gjennomgang av
de ulike bistandsprosjektene for raskt å kunne effektuere
en frys dersom en kommer til at dette er nødvendig. Jeg
vil også spørre utenriksministeren om det er kontakt med
utenlandske myndigheter, fordi det er viktig at man sammen reagerer
for at det skal ha effekt.

  Det er helt riktig at det er nødvendig å ha
kontakt med andre land for å koordinere oss med hva de
gjør. Vi har nær kontakt selvfølgelig,
som alltid, med de nordiske landene, og også med andre
land, som f.eks. Storbritannia, i dette spørsmålet.
Med en gang denne situasjonen ble dramatisert, ble det satt i gang
et arbeid med sikte på å se hvordan man kunne
vri bistanden over mot å støtte opposisjonen og
menneskerettighetsarbeidet i landet. 

For øvrig er hensikten med delegasjonen å vurdere 

det 

spørsmålet, men
også å vurdere spørsmålet om
man kan få sendt valgobservatører når
det blir valg i landet, på vilkår som gjør
at de kan observere om det er frie og rettferdige valg, noe som
vil være et hovedspørsmål, synes vi,
i forbindelse med utviklingen i landet.

 Siri Frost Sterri – til
oppfølgingsspørsmål.

  Jeg har lyst til å spørre
utenriksministeren hva som egentlig må til for at Norge
her skal reagere. Zimbabwe er fortsatt et av våre hovedsamarbeidsland;
med andre ord kan man langt på vei si at Norge moralsk
kan bli trukket inn som medansvarlig for det som nå foregår
nede i Zimbabwe.

Jeg skjønner ikke hvorfor utenriksministeren
mener man må vente til det er avholdt valg. Det vi jo ser,
er at dato for gjennomføring av valg stadig forskyves.
Hvilken grunn har utenriksministeren til å tro at disse
valgene vil bli gjennomført på en demokratisk
måte og vil gi legitimitet? Vi vet også av erfaring
fra naboområder at det er veldig lav valgdeltakelse. Så etter
Høyres syn burde vi for lengst ha reagert – det
sa vi også fra om i fjor høst – nettopp
fordi vi ser at situasjonen stadig er blitt forverret, til tross
for at det hevdes at vi forsøker å vri bistanden. 

  For det første vil jeg si at utenrikskomiteen
lenge har vært opptatt av disse spørsmålene.
Det har vært bred enighet om – og påpekt – utviklingen
i landet. 

For det andre har Utenriksdepartementet to
ganger protestert ved démarche, som ble overlevert 31.
mars og 20. april i landets hovedstad – en kraftig protest. 

Når det gjelder spørsmålet
om hvorfor man venter: Det er for å legge press på Mugabe
slik at det kan bli holdt frie valg. Jeg håper at vi her
i denne forsamling er enige om at maktskifte i et land bør
skje gjennom frie valg. Vi har nå en mulighet til å legge
press på myndighetene i landet for at det skal holdes valg,
og for at det skal være internasjonale observatører
som kan observere om det faktisk foregår frie, uavhengige
og rettferdige valg.

 Dag Danielsen – til oppfølgingsspørsmål.

  Jeg må si at jeg er meget forundret
over den manglende handlekraften og den tafattheten som utenriksministeren
her gir uttrykk for. 

Det har vært en kjent sak at Zimbabwe
i mange år har drevet krigføring med mer enn 10 000
soldater i sine naboland. Det burde etter min mening være
klar nok grunn til å stoppe bistanden. Det som skjer nå,
er bare en ytterligere forverring og en ytterligere bekreftelse
på hvor despotisk dette regimet er. Hva med å fryse
hjelpen øyeblikkelig? Så får man heller
vurdere en permanent stopp av hjelpen på sikt.

  Jeg er litt forundret over at dette kommer
på den måten nå. Det har vært
en bred enighet i utenrikskomiteen om holdningen til dette spørsmålet
over lang tid, og det har vært fulgt opp av utenrikskomiteen.
Spørsmålet er: Hva ønsker man å oppnå?
Ønsker man å oppnå her hjemme å fryse
hjelpen, slik at man kan si det til sin hjemlige opinion, eller ønsker
man å støtte opposisjonen og arbeidet for menneskerettigheter
i Zimbabwe? Og ønsker man å støtte den
fattige befolkningen i landet? Jeg vil tro at det viktigste nå er å bruke
den muligheten Norge har – fordi vi har bistått
landet gjennom lang tid, som mange andre land også har
gjort, og som vi koordinerer vår holdning med –til å legge
press for at det kan bli frie valg. Jeg tror det er en bedre utenrikspolitikk
for å støtte dem som jobber for det samme syn
som oss i Zimbabwe. Men hvis målet bare er innenrikspolitikk
i Norge, kan man kanskje betrakte det på en annen måte.

 Øystein Djupedal – til oppfølgingsspørsmål.

  Etter SVs mening er det ingen grunn til å kritisere
Regjeringen for den handlemåte som så langt har
vært overfor Zimbabwe. Det er ingen tvil om at situasjonen
i Zimbabwe er svært alvorlig. Derfor kan det være
nødvendig at utenriksministeren gis anledning til å forklare
ordentlig hva han nå har prøvd å si til
mange spørsmål.

Er det slik å forstå at hvis
zimbabwiske myndigheter nå på nytt utsetter valget
og ikke kommer opp med en forpliktende dato for når valget
skal avholdes, og at det skal avholdes under internasjonal observasjon,
så vil norske myndigheter vurdere å trekke tilbake
bistandsmidler, eventuelt vurdere å fryse dem, eller eventuelt
vurdere andre måter å kanalisere bistand på,
enten gjennom frivillige organisasjoner eller gjennom andre kanaler
enn de statsstyrte? Det er i grunnen det jeg oppfatter som det viktigste
poenget, at myndighetene i Zimbabwe nå kommer opp med en
forpliktende dato overfor det internasjonale samfunn og tillater
at valg kan gjennomføres «free and fair»,
som det heter, uten utilbørlig press på befolkningen
for å støtte det sittende regjeringspartiet.

  Svaret er det samme som jeg har sagt lenge,
bl.a. i Aftenposten for mange dager siden nå, at poenget
nettopp er at vi ønsker å få opp en dato
for frie og uavhengige valg. Kommer ikke det, må vi vurdere
hele situasjonen når det gjelder den norske bistanden.
Men vi ønsker å bruke den posisjonen vi tross
alt har, til å presse fram valg, og det må være valg
som kan observeres også av det internasjonale samfunn.
Det er en av hovedgrunnene til at vi har sendt en delegasjon til
landet – for å se om det er mulig.

  Vi går vidare til neste
hovudspørsmål.

  Jeg har et spørsmål til
utenriksministeren.

I dag slutter Tilsynskonferansen for Ikke-spredningsavtalen – Non-Proliferation
Treaty – i New York. Det er et viktig politisk signal at
utenriksministeren faktisk prioriterte å være
til stede og holde det norske innlegget.

Konferansen ble holdt i en periode da forhandlingene hadde
stått stille veldig lenge, i en periode da nye land hadde
bygd opp atomvåpenarsenaler. Ukontrollert spredning av
atomvåpen og nukleært materiale og andre ødeleggelsesvåpen
er kanskje den aller største trusselen mot menneskeheten,
særlig når det gjelder spredningsfare til land
med totalitære og uberegnelige regimer, som vi nettopp
har hørt om, og ikke minst der det er bitre regionale konflikter.
Ikke-spredningsavtalen er derfor særdeles viktig. Hvordan
gjør utenriksministeren nå opp status etter tilsynskonferansen?

  Det er vel litt for tidlig å gjøre
opp status. Men det jeg kan si, er at konferansen begynte på en
veldig god måte. Mange utenriksministre deltok, bl.a. den
amerikanske og den russiske. Det er også verdt å merke
seg at de fem atommaktene utstedte en erklæring om at man
bl.a. ikke bare skulle beskytte ABM-avtalen, men faktisk også styrke
den, noe som er helt vesentlig når det gjelder spørsmålet
om atomvåpen. 

Det er for tidlig å si om man kan
nå fram til et sluttresultat eller om det i det hele tatt
kommer et slikt resultat. Men iallfall: Atmosfæren på konferansen
var god i begynnelsen. Erklæringen som kom fra de fem atommaktene,
var viktig. Så får vi se hva som kan komme ut
av det helt til slutt. Men det er helt riktig at konferansen er svært
viktig når det gjelder arbeidet med å hindre ytterligere
spredning av atomvåpen.

  Jeg vil takke for svaret. Ikke-spredningsavtalen
kan jo nesten sies å være selve hjørnesteinen
i det internasjonale sikkerhetssystemet og nedrustningsarbeidet.
Den slår faktisk fast målet om en atomvåpenfri
verden. Derfor er det, som utenriksministeren sier, veldig viktig
med slike konferanser. Man kommer kanskje ikke så veldig
langt, men man kan komme ett lite skritt videre. Det som jeg opplever
som positivt av det som utenriksministeren sier, er at atommaktene
nå også er interessert i og har sagt seg villig
til å slå ring om ABM-avtalen. Det synes jeg er
veldig viktig.

Ellers vil jeg bare spørre hvordan
utenriksministeren har tenkt å følge opp arbeidet
videre med nedrustning av atomvåpen, og hvordan vi kan
komme oss videre i et veldig møysommelig arbeid, som ikke
bare må inkludere de store atommaktene, men også de
nye, som India og Pakistan.

  Norge har fremmet en rekke forslag på tilsynskonferansen
som vi arbeider med å få gjennomslag for. Det
jeg tror er viktig nå, er at man også ser atomvåpenspørsmålet
i et regionalt perspektiv, altså at man arbeider fram avtaler
innenfor de forskjellige regionene som kan gjøre atomvåpnene
mindre attraktive for de statene det gjelder. Det er bare ett område
som er inkludert for dette i tilsynskonferansen, nemlig Midtøsten.
Vi har tatt opp spørsmålet om også Sør-Asia
skal kunne bli et område som kommer inn under tilsynskonferansen,
nettopp på grunn av India og Pakistan.

Ellers er det verdt å merke seg at
den russiske duma har ratifisert START II-avtalen, og at det kan
bli forhandlinger om en START III-avtale. Det tror jeg er en svært
viktig milepæl.

  Då går vi vidare
til neste hovudspørsmål.

  Det starter en storstreik i dag, og det er
merkelig hvis ikke det skal være berørt i Stortingets
spontanspørretime. Men siden verken statsministeren eller
finansministeren er til stede, vil jeg la Regjeringens representanter
selv avgjøre hvem som skal svare på mitt spørsmål.

Lønnsoppgjøret er partenes
ansvar, derom er det ingen tvil. Men uravstemningsresultatet må også sies å være
en kraftig politisk beskjed til Regjeringen og stortingsflertallet
om at Forskjells-Norge har gått for langt og folk flest
ikke finner seg i at noen melder seg ut av fellesskapet. Det kan
Stortinget og Regjeringen gjøre noe med.

Mitt spørsmål er da: Hva
vil Regjeringen gjøre for å bekjempe økende
forskjeller og med det faktum at de 10 pst. rikeste gjennom
hele 1990-tallet har økt sin andel av landets inntekter,
og at det i seg selv er en vesentlig årsak til at forskjellene
i Norge har økt?

  For det første er jeg helt enig i
den tolkning som Kristin Halvorsen har av hva som har skjedd gjennom
uravstemningen. Jeg tror at dette er en protest på de økende
forskjellene som har vært i samfunnet, spesielt at en liten
gruppe på toppen har tatt til seg – jeg vil bruke
det uttrykket – så store inntektsøkninger
som det vi har sett. Derfor er det en utfordring til Stortinget
og til Regjeringen, og det er en utfordring ikke minst
til arbeidsgiverne, og vi fra Regjeringens side skal følge
opp.

Jeg må minne om at Arbeiderpartiet,
som nå har regjeringen, har hatt en lang rekke forslag
for nettopp en mer rettferdig fordeling som ikke har fått
gjennomslag i Stortinget. Vi hadde etter vår oppfatning
hatt en bedre situasjon hvis vi hadde fått igjennom de
forslagene. Vi fikk igjennom noe i fjor høst, men det var
etter meget lange forhandlinger. Jeg er glad for at vi fikk til
noe, men vi kom ikke langt nok.

Vi kommer i forbindelse med neste års
statsbudsjett til å følge dette opp og komme med
helt konkrete tiltak for en mer rettferdig fordeling.

For øvrig vil jeg peke på at
vi i forbindelse med behandlingen av forskjellsmeldingen her i huset
også har muligheten til å samle flertall for forslag
som både kan løfte i bunnen og også kan
ta noe på toppen, som det etter min oppfatning er et stort
behov for.

  Regjeringen har nylig lagt fram et forslag
til en ny beskatning av opsjoner, som er en belønningsordning
som stort sett toppledere i norsk næringsliv, og i andre
lands næringsliv også, benytter seg av. Dette
ble Regjeringen pålagt av stortingsflertallet i forbindelse
med tiltredelseserklæringen. Men Regjeringen har nå en
mulighet til å utfordre Stortinget til ikke å innføre
en ordning i beskatningen som er slik at forskjellene vil ta nye
omdreininger – oppfatte den politiske beskjeden og utfordre
stortingsflertallet til å la det ligge. Det er mitt ene
spørsmål: Vil Regjeringen foreslå at
forslaget om opsjonsbeskatning blir liggende, slik at man nå ikke
innfører ordninger som øker forskjellene?

Det andre er spørsmålet om
beskatning av kapital. En av de vesentlige grunnene til at Forskjells-Norge
har utviklet seg slik på 1990-tallet, er at forskjellen
i beskatning av arbeid og kapital er stor. Vil Regjeringen gjøre noe
for å øke beskatningen av aksjeutbytte?

  Til det siste spørsmålet:
Jeg vil minne om at Arbeiderpartiet har hatt forslag når
det gjelder aksjebeskatning, bl.a. å fjerne rabattene som
aksjeeiere har i forbindelse med formuesbeskatningen. Hadde man
fått det til, hadde vi etter vår oppfatning hatt
en langt mer rettferdig beskatning. Det har ikke vært mulig å få gjennomslag– i
hvert fall ikke helt og fullt – for det Arbeiderpartiet
har stått for. Det jeg kan si, er at vi, i og med at situasjonen
er slik den er i Stortinget, vil lete etter nye muligheter for å få en
mer rettferdig beskatning av kapital og lønnsinntekter.

Når det gjelder det første
spørsmålet, om opsjonene, kommer det et forslag
fra Regjeringen, og det skal ikke være slik at det vil
bidra til å øke forskjellene, men heller tilpasse
beskatningen til den nye situasjonen, som innebærer at
kunnskapen betyr så mye mer i vårt næringsliv. Det
er vi nødt til å ta hensyn til.

 Oppfølgingsspørsmål – frå Carl
I. Hagen.

  Jeg vil først gi uttrykk for at jeg syns
det er helt fantastisk at ikke Regjeringen har sørget for
at det er en av dem som har ansvaret for lønnsoppgjøret,
som møter i dag. Landet er oppe i en storkonflikt. Det
er omtrent det eneste temaet som opptar det norske folk, og da burde
det være en selvfølge at statsminister Jens Stoltenberg
ryddet plass for å komme til Stortinget og svare på spørsmål,
som også ville kunne bli formidlet til alle dem som følger
med i spontanspørretimen. Det var hensikten med denne. 

Jeg har konstatert at Regjeringen er totalt
passiv når landet er inne i en storstreik. Det er derfor
jeg tillater meg å anmode stortingspresident Kolle Grøndahl
om å bidra til at Jens Stoltenberg som statsminister møter
i Stortinget ved møtets slutt for å besvare spørsmål.

Jeg konstaterer at utenriksministeren nå har
synspunkter på disse forholdene. Jeg vil tillate meg å spørre
utenriksministeren om han som utenriksminister, og kanskje som partileder,
vil bidra til at Jens Stoltenberg vil møte i Stortinget
for på vegne av Regjeringen på en troverdig måte å svare
på spørsmål.

  Jeg er glad for at Carl I. Hagen endelig fikk
stilt et spørsmål. Det er fullt mulig å spørre
meg som Regjeringens nr. 2 og for øvrig også leder
i Arbeiderpartiet om disse spørsmålene. Jeg har
svart på noe fra Kristin Halvorsens side.

Regjeringen er ikke totalt passiv, men Regjeringen forholder
seg til dette spørsmålet slik den skal gjøre, nemlig
ikke blande seg inn i lønnsoppgjør. Det har vært for
mye av det, etter min oppfatning, noe som kanskje kan ha bidratt
til den situasjonen som vi ser. 

Vi har frie forhandlinger i Norge. Det kan
fra tid til annen føre til at det blir streik. Regjeringen
har sagt at den ikke vil blande seg inn ved tvungen lønnsnemnd.
Vi må nå la partene ordne opp i dette. Men det
er klart at Regjeringen oppfordrer til for det første at
arbeidsgiverne forstår hva som lå i den uravstemningen
som kom, og dessuten at man også kommer fram til omforente
forslag mellom partene som kan vinne tilslutning blant dem som nå streiker.

 Det blir oppfølgingsspørsmål – Kjell Magne
Bondevik.

  Siden utenriksministeren allerede har akseptert å svare
på slike spørsmål, vil jeg gjerne følge
opp. 

Streikesituasjonen og hvordan en skal komme
ut av den, er selvsagt LOs og NHOs hovedansvar. Vi kan ha oppfatninger
om hvorfor det har blitt et nei ved uravstemningen. Jeg tror det
har med lederlønninger å gjøre. Jeg tror
det har med manglende oppfølging av etter- og videreutdanningsreformen å gjøre,
hvor den forrige regjering og Stortinget la til rette, men de to
partene ikke fant en løsning. 

Men faren ved situasjonen er jo at en god økonomisk situasjon
for landet som var opparbeidet, etter hvert kan komme til å bli ødelagt.
Det er derfor også Regjeringens og Stortingets ansvar å føre
en finanspolitikk som motvirker dette. Det er vårt ansvar å føre
en utjamningspolitikk som motvirker dette, og der registrerer vi
med tilfredshet at den sittende regjering har stilt seg bak den forrige
regjerings forslag i utjamningsmeldingen, siden den ikke er trukket
tilbake. Men Regjeringen selv er jo, som representant for staten,
direkte part i det offentlige oppgjør. Mitt spørsmål
er derfor: Hvordan vurderer Jagland situasjonen i offentlig sektor
nå, og fremdrift og rammer for det offentlige oppgjør?

  Som jeg sa i stad, syns jeg det har vært
altfor mange politikere som har prøvd å blande
seg opp i, for ikke å si fyre opp under, forskjellige oppgjør
som skal komme nå i vår, og som kan ha bidratt
til en vanskelig situasjon. Jeg skal derfor ikke gi meg inn på noen
vurdering av den situasjonen. Nå får det bli forhandlinger
mellom partene, og så får vi se hva det fører
til.

Ellers er jeg helt enig med Kjell Magne Bondevik
i at det er viktig nå å føre en ansvarlig
finanspolitikk. Vi skal dekke inn de ubetalte regningene som lå fra
tidligere, i forbindelse med revidert, slik at man holder utgiftsveksten
under kontroll. Og det er viktig med utjamningspolitikken. Vi har
ikke trukket tilbake utjamningsmeldingen, bl.a. fordi vi syns det
var mange gode forslag og analyser der, men vi vil forbeholde oss
retten til å komme med nye forslag i forbindelse med behandlingen
her i Stortinget, og i forbindelse med statsbudsjettet for neste år.

 Erna Solberg – til oppfølgingsspørsmål.

  Jeg vil få lov til å understreke
fra Høyres side at det er opp til partene i arbeidslivet å finne frem
til løsninger på den situasjonen vi er oppe i.
Regjeringens ansvar er å vurdere konsekvensene, ikke minst
i forhold til liv og helse. Jeg har derfor et oppfølgingsspørsmål
til justisministeren. 

Det er i dag klart at servicenæringen
ikke har fått dispensasjon for å drive videre
samtlige volds- og trygghetsalarmer i dette landet, som
er drevet med kontakt til Securitas. Streikeledelsen henviser
til at det da er politiets oppgave å føre videre
og følge opp dette. Hvilken beredskap har man, og hva gjør
justisministeren i forhold til volds- og trygghetsalarmer slik som
situasjonen er blitt nå?

  Når situasjonen er som den da er
etter at man ikke har fått dispensasjon, må politiet følge
opp så godt det lar seg gjøre for å ivareta
liv og helse. 

 Morten Lund – til siste
oppfølgingsspørsmål.

  Jeg har et tilleggsspørsmål
til   nr. 2 i Regjeringen.

Streikeretten må vernes om, og også partenes
ansvar for å løse disse konfliktene. Men årsaken
til misnøyen, som er et opprør mot eliten, må også diskuteres
av oss. Det var den samme misnøyen som var i 1998, da vi
fikk et oppgjør som ble forferdelig kostbart og skadelig
for alle sammen. Det var et opprør mot økte lederlønninger, mot
bl.a. belønning til dem som måtte slutte fordi
de gjorde en dårlig jobb. Slike systemer liker ikke folk. 

Den forrige regjeringen oppnevnte en verdikommisjon
for å få til en debatt om viktige tema i samfunnet. Jeg
mener at det trengs debatt om etiske holdninger i næringslivet.
Vil denne Regjeringen bidra til at det føres en debatt
om lederne som har utløst denne streiken, og som ikke skjønner
det selv, slik at de er nødt til å ta seg selv
i nakken?

  Det er viktig med debatter om dette spørsmålet,
men det er enda viktigere med praktisk handling. Regjeringen har
sagt at den bl.a. skal fremme regler for pensjonsavtaler i offentlige bedrifter,
slik at man kan sette en standard også for de private.
Jeg vil vise til at statsministeren rykket offentlig ut mot den
pensjonsavtalen som direktøren for Statoil fikk, og som
for øvrig også førte til at han gikk
bort fra den avtalen. 

Jeg tror det er viktig å følge
opp med konkrete utjamningstiltak også i skattepolitikken.
Der har Arbeiderpartiet gjennom mange år hatt forslag som
har blitt avvist av stortingsflertallet. Vi vil komme tilbake med
nye forslag – ikke nødvendigvis de som ikke har
flertall, men nye forslag som kan virke utjamnende. Så jeg
er helt enig, det er nødvendig med debatt. Men det er enda
viktigere at vi som politikere har handlekraft til å gjøre
noe.

  Vi går vidare til neste
hovudspørsmål.

  Jeg har et spørsmål til
kulturministeren. 

Den nye regjeringen har bekreftet at den arbeider
med en momsreform som bygger på at momsgrunnlaget skal utvides.
I forbindelse med momsreformen har det vært uro i Kultur-Norge,
som frykter moms på kultur, det vil bety kinobilletter,
teaterbilletter osv. Den foregående regjeringen gjorde
det klart at den ikke ønsket å utvide momsgrunnlaget
ved å legge moms på kultur. Kan kulturministeren
avklare den nye regjeringens holdning til dette spørsmålet?
Deler Arbeiderpartiet Venstres og de andre sentrumspartienes syn
på at moms ikke skal innføres på kultur?

  I så stor grad som overhodet mulig – det
er jeg enig i – må man unngå å få moms
på kultursektoren, det være seg litteratur eller
konsert- og teaterbilletter. 

  Jeg oppfatter vel dette først og
fremst som en viljeserklæring fra kulturministeren mer
enn en avklaring på vegne av Regjeringen. Betyr det svaret
jeg har fått, at Regjeringen ennå ikke har avklart sin
holdning til dette spørsmålet om moms på kultur
og kan gi et like klart svar som den forrige regjeringen kunne gjøre
til alle de arrangører rundt i landet som var urolig på dette
punktet? Et slikt uavklart svar vil skape ny uro og en ny situasjon
på dette viktige området.

  Disse momsspørsmålene vil
jo bli behandlet i det store og hele perspektivet, men på kulturområdet
tror jeg jeg kan sørge for å bidra til at det
ikke blir uro når det gjelder Regjeringens holdning til
moms på kulturområdet.

  Då går vi til
neste hovudspørsmål. 

 Jeg vil gjerne rette et spørsmål
til justisministeren.

Jeg hadde sant å si tenkt å spørre
om noe annet, men justisministerens svar knyttet til trygghetsalarmer
overrasket meg såpass sterkt at jeg bestemte meg for å følge opp
det isteden. Vi vet at grunnen til at mange kvinner rundt omkring
i Norge har trygghetsalarmer er at de er akutt truet, både
av tidligere voldelige ektemenn og andre, og vi vet at grunnen til
at disse trygghetsalarmene er installert hos sikkerhetsselskapene
er at de har erfaring for at politiet ikke rykker ut tidsnok, enten
det er av kapasitetshensyn eller andre hensyn. Jeg vil be justisministeren
helt konkret om å se på hvordan hun kan bidra,
enten overfor streikeledelsen, LO eller den tidligere justisministeren
som sitter der, til å sikre at disse kvinnenes liv og helse
ivaretas bedre enn det jeg er redd for vil skje med det svaret LO
har gitt så langt, at sikkerhetsselskapene ikke vil få noen
unntak.

  Jeg er enig med representanten Krohn Devold
i at det er viktig å beskytte de kvinnene, eller andre
for den saks skyld, som er utsatt for trusler, enten det er trusler
om vold eller andre type trusler, og at vi har både voldsalarmer
og trygghetsalarmer nettopp for å bidra til den beskyttelsen.

Når landet står overfor en
streik, er det ikke noen tvil om at det har mange konsekvenser,
og at vi opplever problemer som følge av det. Partene har
gitt uttrykk for at de vil forsøke å unngå å skade
liv og helse, og jeg håper de faktisk klarer å følge
opp det. Det er jo slik at Regjeringen har gitt klart uttrykk for
at man ønsker å overlate dette til partene selv,
men det er klart at det vil alltid være slik – uten
at jeg med dette sier at denne saken som sådan utløser
noen tvungen lønnsnemnd, det sier jeg 

ikke
-

 at det vil være en vurdering for ledelsen av et
land å følge med, slik at dersom liv og helse
skulle bli truet i så stor grad at det er nødvendig å gripe
inn, gjør man jo det. Det må bli et moment i de
tingene man følger med i kontinuerlig, men foreløpig
vil jeg heller oppfordre politiet til å ha en ekstra oppmerksomhet
rundt dette nå, nettopp fordi vi vet at situasjonen for øyeblikket
er at de voldsalarmene som eksisterer, ikke har det samme mottaksapparatet i
en streikesituasjon som det de ellers ville hatt.

  Jeg vil gjerne begynne med å understreke
at jeg selvfølgelig har full respekt for en streik, og
at det vil bety at noen lider under den streiken. Men det er dette
kriteriet med vurdering av liv og helse som har opprørt
meg, for jeg tror dessverre ikke at det er så mange kvinner
som vil oppleve voldelige handlinger, at det i seg selv vil utløse
tvungen lønnsnemnd, men for dem det gjelder, kan det være
meget alvorlig, og det kan stå om liv. Bare i februar og
mars behandlet Stortinget to saker som vedrører vold, vold
mot kvinner, og type tiltak vi må sette inn for å motvirke
dette. Jeg har vært i kontakt med mange kvinner fra hele
landet, ikke minst fra Nord-Norge, og avstanden fra den lokale politi- og
lensmannsstasjonen til en kvinne som vet at hun er voldstruet, og
som kanskje har flyttet fra Sør-Norge, er så stor
at politi og lensmann har ingen mulighet til å rykke ut
tidsnok. Derfor er kontakten med den lokale sikkerhetsbransjen så uhyre
viktig.

  Jeg føler meg i alle fall sikker
på at vi kommer et godt stykke lenger hvis politiet er bevisst
på og klar over den situasjonen man er i i den perioden
streiken varer og Securitas og sikkerhetsselskapene er tatt ut i
streik og ikke kan ta imot voldsalarmer på den måten
de ellers gjør, og at politiet derfor må ha en ekstra
beredskap på henvendelser av den type som ellers ville
utløse voldsalarm.

  Då går vi til
neste hovudspørsmål.

  Jeg vil tilbake til der vi begynte i dag,
nemlig justiskomiteens besøk i Østfold i går,
som var meget vellykket, hvor vi besøkte Eidsberg hjelpefengsel
og Halden politidistrikt. Ved Halden politidistrikt er det noe som
heter grensekrimgruppen, og de er med på å avsløre
over halvparten av saker som har grensekrenkende karakter, og som
er av en alvorlig profittkarakter. I den forbindelse er det snakk
om bruk av beviser overfor dem som krenker grensebestemmelsene.
Ønsker justisministeren å ha muligheten til i Norge å bruke
telefonavlyttingsbevis i rettssaker, slik det gjøres i
Danmark?

  Jeg må be om at representanten forklarer
spørsmålet litt nærmere, så jeg
er sikker på at jeg skjønner hva han spør
om.

  I forbindelse med en økning av strafferammen
opp til det loven gir muligheter for, ber man om at man kan bruke
telefonavlytting som bevis i en sakførsel for å heve
de generelle straffene på et høyere nivå,
for det er slik i dag at den gjennomsnittlige straffen for bl.a.
menneskesmugling er ett år. 

 Presidenten gjer merksam på at
det ikkje vil bli tilleggsspørsmål når
det blei ein slik situasjon.

  Jeg beklager at jeg fortsatt ikke har helt
tak på spørsmålet, men jeg får
forsøke å svare så godt jeg klarer. Jeg
oppfatter det som at representanten tar opp flere ting på en
gang.

Det ene er spørsmålet om
bruk av telefonavlyttingsbånd som bevis i straffesaker.
Da vil jeg vise til den gjennomgangen som har vært av politiets
etterforskningsmetoder og bruk av de metodene i en videre straffesak
som ble foretatt av Metodeutvalget, en sak som ble fremmet for Stortinget
og behandlet før nyttår. Jeg synes det er naturlig å forholde
seg til det som ble resultatet av den behandlingen så langt.
Så får vi se erfaringene som er gjort av det arbeidet,
før vi eventuelt kan foreslå endringer. 

Det andre jeg oppfattet at representanten spurte
om, var hvordan vi kunne få økt strafferammen
for grensekriminalitet. Det synes jeg det er vanskelig å svare
på uten å ha konkret for meg hvilken type straffbare
handlinger man i så fall snakker om. Iallfall er det slik
at det ikke alltid er strafferammen som er problemet, men domstolenes
praksis. 

 Vi går til neste hovudspørsmål,
som er dagens siste.

  Jeg har et spørsmål til
utenriksministeren. Russland er en av våre naboer, og en åpen
grense mot Finnmark gjør det lettere å se både
for russere og nordmenn den store velstandskløften som
er mellom våre land. Det er mange som lever under eksistensminimum
i Nordvest-Russland. Spesielt kvinner og barn rammes når
samfunnet er i krise, og mange føler at eget land er i
en slags unntakstilstand. 

Det er etablert nettverkskredittsystemer flere
steder i Russland, med unntak av Nordvest-Russland, med utenlandske
givere. Nettverkskreditt er kjent fra økonomiprofessor
Yunus" kvinnebank i Bangladesh, og han mener at retten
til kreditt bør betraktes som en av menneskerettighetene.
Banken har som hovedmålgruppe fattige kvinner, og ved å hjelpe
mor vil en også nå fattige barn. 

Sentrumsregjeringen tok initiativ til en kvinnekonferanse
i Nordvest-Russland, som ble arrangert i Murmansk i april i år.
Utenriksdepartementet presenterte her en skisse til nettverkskredittopplegg
som skulle introduseres i Nordvest-Russland. Hvordan vil utenriksministeren
følge opp dette forslaget, og når kan en se for
seg et slikt system etablert i Nordvest-Russland?

  Arbeiderpartiregjeringen sa i sin tiltredelseserklæring
at arbeidet i forhold til Russland, spesielt Nordvest-Russland,
ville ha høy prioritet. Det som er tilfellet, er at bevilgningene
til dette formålet ble skåret kraftig ned under
den forrige regjering og av stortingsflertallet, noe som gjør
at man ikke har hatt så veldig mye å spille på.
Vi akter å gå den motsatte veien.

Når det gjelder spørsmålet
som ble tatt opp her, om nettverkskreditt, må jeg bare
beklage at jeg ikke kan svare konkret på det, men jeg tar
det med meg som et viktig forslag tilbake til departementet når
vi nå arbeider med selve Russland-strategien. Men det jeg
kan si generelt sett, er at jeg er enig i det som ble sagt, at nettverkskreditt er
et viktig tiltak internasjonalt for å understøtte
ny næringsvirksomhet, bl.a. som kvinner setter i gang,
så jeg tror det er et viktig tiltak også i denne
delen av verden. 

  Jeg tror at nettverkskreditt kan spille en
viktig rolle nettopp i arbeidet i forhold til Nordvest-Russland.
Her er det kanskje ikke så mye snakk om penger, men snakk
om vilje til å få på plass et system.
En vet at til tross for sammenbrudd av de gamle systemer i Russland,
etableres det likevel etter omstendighetene velfungerende system
for lokal omsetning. Dette med å starte små bedrifter,
små foretak, er kanskje det viktigste i arbeidet for å hjelpe
Russland med deres eget utviklingsarbeid, etablere folkestyre i
en mer demokratisk form enn man er vant til, og gi folk et håp
for fremtiden. Jeg tror at det kan spille en viktig rolle. 

Jeg har to spørsmål. Vil
utenriksministeren sørge for å beholde fattigdoms-
og kvinneperspektivet i nettverkskredittordningen når
den skal etableres i Nordvest-Russland? Kunne man tenke seg å ta
et nordisk initiativ på dette området?

  Jeg tror at jeg kan svare bekreftende, altså ja,
på begge de to spørsmålene. Når
det gjelder det siste spørsmålet, har vi et nært
samarbeid med de andre landene i området gjennom Barentssamarbeidet,
og det blir også nå en viktig del av den nordlige
dimensjonen i EU. Så det er klart at vi kommer til å holde
nær kontakt med de andre landene også om dette
spørsmålet.

 Tida for den munnlege spørjetimen
er no omme, og vi går over til den ordinære spørjetimen.





                    
                    
                    

 Det blir ei rekkje endringar i den
oppsette spørsmålslista, og presidenten viser
i den samanhengen til den oversikta som er omdelt på representantane
sine plassar i salen. Presidenten gjer framlegg om at dei føreslåtte
endringane i dagens spørjetime blir godkjende. – Presidenten
ser det som vedteke. 

Endringane var desse:

Spørsmål 1, frå representanten
Dag Danielsen til statsministeren, vil bli svara på av
utanriksministeren.

Spørsmål 12, frå representanten
John I. Alvheim til sosialministeren, vil bli svara på av
kommunal- og regionalministeren som rette vedkomande.

Spørsmåla 22, 23 og 24, frå etter
tur representantane Tor Nymo, Øyvind Korsberg og Torbjørn
Andersen til miljøvernministeren, vil bli svara på av
fiskeriministeren på vegner av miljøvernministeren,
som er bortreist.

Spørsmål 29, frå representanten
Finn Kristian Marthinsen til justisministeren, fell bort då spørjaren ikkje
er til stades.

Spørsmål 32, frå representanten
Arne Lyngstad til kyrkje-, utdannings- og forskingsministeren, vil
bli teke opp av representanten Elsa Skarbøvik.

Spørsmål 33, frå representanten
Rolf Reikvam til kyrkje-, utdannings- og forskingsministeren, vil
bli teke opp av representanten Øystein Djupedal.





                    
                    








        

Spørsmål 1


    
        

Spørsmål 2 


    
        

Spørsmål 3


    
        

Spørsmål 4


    
        

Spørsmål 5


    
        

Spørsmål 6


    
        

Spørsmål 7


    
        

Spørsmål 8


    
        

Spørsmål 9 


    
        

Spørsmål 10


    
        

Spørsmål 11


    
        

Spørsmål 12


    
        

Spørsmål 13


    
        

Spørsmål 14


    
        

Spørsmål 15 


    
        

Spørsmål 16


    
        

Spørsmål 17


    
        

Spørsmål 18


    
        

Spørsmål 19 


    
        

Spørsmål 20


    
        

Spørsmål 21


    
        

Spørsmål 22


    
        

Spørsmål 23


    
        

Spørsmål 24


    
        

Spørsmål 25


    
        

Spørsmål 26


    
        

Spørsmål 27 


    
        

Spørsmål 28


    
        

Spørsmål 29


    
        

Spørsmål 30


    
        

Spørsmål 31


    
        

Spørsmål 32


    
        

Spørsmål 33


    



                    

 Dette spørsmålet,
frå representanten Dag Danielsen til statsministeren, vil
bli svara på av utanriksministeren.

  Jeg tillater meg å stille følgende
spørsmål til utenriksminister Thorbjørn
Jagland:

«Det har vært omfattende
diskusjon i Danmark vedrørende formalitetene rundt og formen
på Dalai Lamas besøk i landet. Dette skyldes frykt
for Kina og danske næringsinteresser i landet. Dalai Lama
fortsetter videre fra København til Oslo.

Vil statsministeren sørge for at Dalai
Lama blir mottatt på behørig måte og
får møte landets øverste ledelse i tråd
med normal prosedyre for mottakelse av fredsprisvinnere?»

  Jeg kan svare et entydig ja på det.
Som representanten Danielsen konstaterer, er det planlagt et besøk
av Dalai Lama til Norge. Han vil besøke Stavanger og Oslo
etter invitasjon fra norske frivillige organisasjoner.

Det er etablert praksis at alle nobelprisvinnere
blir innvilget audiens hos H.M. Kongen og får også anledning
til å møte statsministeren og utenriksministeren
dersom de er tilgjengelige på det tidspunkt besøket
finner sted. Dette er som sagt en prinsipiell holdning som gjelder
alle nobelprisvinnere, og som skiftende regjeringer har lagt til
grunn.

Jeg kan derfor bekrefte, slik jeg sa innledningsvis,
at Dalai Lama under sitt Norges-opphold senere denne måneden
vil bli mottatt i tråd med normal prosedyre for fredsprisvinnere.

  Jeg takker utenriksminister Jagland for et
meget positivt svar. I og med at jeg tillater meg å være
kritisk ved en rekke andre anledninger, vil jeg gi Regjeringen ros
for den holdning og det standpunkt de har inntatt i denne saken.





                

  Dette spørsmål,
fra representanten John I. Alvheim til sosialministeren, vil bli
besvart av kommunal- og regionalministeren som rette vedkommende.

 Dette spørsmål går
da til den ærede kommunal- og regionalminister: 

«Ifølge arbeidsmiljøloven § 21
skal arbeidsulykker meldes til Arbeidstilsynet. Etter opplysninger
jeg har fått fra berørte, skjer det stadig slike
ulykker i sykehjem som ikke blir rapportert. Ifølge Arbeidstilsynet
i Asker har en dement pasient i et sykehjem angrepet pleiere hele
130 ganger på under ett år uten at det er rapportert. 

Vil statsråden sørge for
at prosedyrene blir gjennomgått, slik at arbeidstakere
som blir skadet av pasienter, får den oppfølging
de har krav på?»

 Kravene i arbeidsmiljøloven § 21
om varsling til Arbeidstilsynet gjelder for arbeidsulykker som er
så alvorlige at de har voldt død eller alvorlig
skade. Kravene er rettet mot arbeidsgiveren. Dersom de nevnte skadene
ved sjukehjemmet i Asker er av en slik alvorlig karakter, skulle
disse derfor sjølsagt ha vært rapportert til Arbeidstilsynet.
Arbeidsgiveren har i tillegg en plikt etter § 20
i loven til å registrere alle personskader eller sjukdom
som oppstår under utførelsen av et arbeid. Som
en del av internkontrollsystemet i virksomheten skal dette registeret
være tilgjengelig for Arbeidstilsynet, verneombudet, arbeidsmiljøutvalget
og bedriftshelsetjenesten.

Jeg er kjent med at vold på arbeidsplassene
er et omfattende problem, og at pleie- og omsorgssektoren er en særlig
utsatt bransje i så måte. Det er imidlertid arbeidsmiljømyndighetenes
erfaring at offentlig sektor generelt, og kanskje pleie- og omsorgssektoren
spesielt, har en aktiv holdning til å innrapportere arbeidsulykker
til Arbeidstilsynet. Det framgår av Arbeidstilsynets yrkesskadestatistikk
at det meldes et relativt høgt antall alvorlige yrkesskader
fra helse- og sosialsektoren. I 1998 ble det meldt om ca. 5 000
skader innafor denne sektoren.

Innrapporteringen til Arbeidstilsynet om arbeidsulykker
bidrar først og fremst til oppbygging av etatens statistikk
over yrkesskader og yrkessjukdommer. Dette er sjølsagt
et svært viktig virkemiddel og grunnlag for etatens prioritering
av det risikobaserte tilsynet og valg av særskilte satsingsbransjer.
Jeg vil nevne at Arbeidstilsynet flere ganger de siste årene
har rettet en slik særskilt innsats mot nettopp pleie-
og omsorgssektoren. Arbeidsgiver har imidlertid også plikt
til å melde yrkesskader til trygdekontoret for å sikre
at arbeidstakeren får de rettigheter han har krav på som
yrkesskadd etter folketrygdloven.

  Jeg takker statsråden for svaret.

Jeg tror ikke det er så mye galt ved
regelverket, men det er oppfølgingen som svikter også i
denne sammenheng. Arbeidsgiver har selvfølgelig plikt til å føre
register over alle personskader som oppstår under utførelse
av arbeidet. Å arbeide i et sykehjem, særlig i forhold
til demente pasienter, kan medføre fare for fysiske skader av
ganske alvorlig karakter. Det er derfor viktig at pleiepersonell
ved disse institusjonene vies særlig oppmerksomhet i forhold
til nettopp denne problematikken.

Vil statsråden sørge for
at man på nytt gjennomgår sykehjemmenes rutiner
når det gjelder å anmelde skader av dette slag?
Og vil statsråden videre sørge for at kommunene
som eier og driver sykehjemmene, blir bevisstgjort dette så sterkt
som mulig?

  Jeg er enig med representanten Alvheim i at
det er viktig at det regelverket vi har, følges opp. Og
hvis det er yrkesskader, skal det som sagt sjølsagt meldes
etter regelverket. De som eventuelt blir yrkesskadd, har også rettigheter
etter lovverket dersom det er nødvendig.

Jeg lover representanten Alvheim at jeg vil
ta med meg de signaler som har kommet gjennom dette spørsmålet,
og at jeg vil drøfte saken med min kollega i Regjeringa,
sosialministeren, for å se på om det er noe vi
kan gjøre for å være enda mer sikker
på at dette blir fulgt ordentlig opp. 

Men la meg understreke, slik jeg gjorde i mitt
hovedsvar, at man i pleie- og omsorgssektoren ut fra den oversikt
vi har pr. i dag, generelt sett er flink til å melde inn yrkesskader
og annet som skjer rundt i hele landet, slik at det er en av de
sektorene som kanskje er mest aktiv på dette området.
Men jeg vil ta med meg de signalene som representanten Alvheim kom
med. Jeg vil snakke med sosialministeren om det, og så får
vi se om det er behov for å gjøre enda mer for å sikre
at de som blir utsatt for dette, blir ivaretatt på en skikkelig
måte.





                

 Dette spørsmålet
bortfaller.





                

 Dette spørsmålet,
frå representanten Arne Lyngstad til kyrkje-, utdannings-
og forskingsministeren, vil bli teke opp av representanten Elsa
Skarbøvik.

  Jeg har følgende spørsmål
til kirke-, utdannings- og forskningsministeren:

«Opplysningsvesenets Fond forvaltes
av Kirke-, utdannings- og forskningsdepartementet. Fondet har etiske retningslinjer
for sine investeringer i tråd med Kirkens verdier. NRK
Fjernsynet og Norwatch har vist at investeringene ikke følger
disse.

Hva vil statsråden gjøre
for at fondet skal forvaltes i tråd med Kirkens etiske
grunnlag?»

  Retningslinjene for Opplysningsvesenets fonds
finansplasseringer er nå nedfelt i Hovedinstruksen for
forvaltningen av fondet, fastsatt av departementet 12. oktober 1999.
Den etiske delen av retningslinjene lyder således:

«Finansplasseringer
skal skje etter en samlet vurdering av aktuelle selskaper og i forhold
til sosiale, etiske og miljømessige forhold. Finansforvaltningen
skal ta hensyn til Den norske kirkes verdigrunnlag. Det skal ikke
erverves aksjer i selskaper som helt eller for en vesentlig del
har sin virksomhet i porno-, rustnings-, tobakk- eller alkoholindustri.»

Hoveddelen av aksjeporteføljen er
satt bort til forvaltning til eksterne forvaltere som såkalt «aktiv
forvaltning» hvor Opplysningsvesenets fond selv står
som eier av det enkelte verdipapir, eller er plassert i aksjefond
forvaltet av samme forvaltere. Porteføljene gås
igjennom jevnlig i møter mellom representanter for departementet og
vedkommende forvaltere. I disse møtene ses det bl.a. etter
at retningslinjene for finansplasseringer er fulgt. De etiske retningslinjene
er også inntatt i avtalene vi har med de eksterne forvalterne.

Retningslinjene er utarbeidet i samråd
med Kirkerådet, og finansforvaltningen skjer i samråd
med det. Imidlertid vil det være vanskelig, for ikke å si
umulig, enkelte ganger å unngå at selskaper fondet
har aksjer i, ved oppkjøp eller fusjon kommer i en posisjon
som gjør at de vil kunne støte an mot fondets
etiske retningslinjer. Fondet har ved et par anledninger solgt aksjer
i selskaper som ved planlagte fusjoner ville kunne komme i en stilling som
kunne tenkes å støte an mot Kirkens verdigrunnlag etter
en samlet vurdering, og ved et par anledninger har man blitt gjort
oppmerksom på slike forhold av andre og har handlet i henhold
til det. 

Også ellers vil det kunne hende at
enkelte mindre vesentlige deler av et selskaps eller datterselskaps
virksomhet isolert sett kan støte an mot retningslinjene,
men da må en samlet vurdering av hele selskapets virksomhet
legges til grunn ved vurderingen av om selskapet som sådant ikke
er investeringsverdig for Opplysningsvesenets fond.

Etter å ha vurdert saken mener jeg
at departementets forvaltning så langt praktisk mulig er
forvaltet i samsvar med gjeldende retningslinjer, men jeg vil selvfølgelig også vurdere
innspill til praktisering av retningslinjene fra Kirkerådet
i forbindelse med en eventuell ny organisering av forvaltningen
av fondet.

  Jeg takker statsråden for svaret
og er glad for at dette gjennomgås nøye, og at
man selvfølgelig vil følge opp de retningslinjene
som er lagt. Kirken har jo et spesielt ansvar som bærer
av viktige etiske verdier, og derfor kreves det også ekstra
ansvar for å være troverdig i denne sammenheng.
Og når dette fondet er tiltenkt Kirkens formål,
er det viktig at retningslinjene her følges. 

Jeg vet at statsråden har uttalt i
et TV-program at det vurderes en nyorganisering av dette fondet,
og jeg vil spørre statsråden om dette vil skje,
og hvordan han da vurderer sammensetningen av styret for dette fondet. Kristelig
Folkeparti ser det som positivt om det blir et eget styre for dette
fondet, og at det utskilles fra departementet. 

  Det er akkurat det vi ser på i departementet
i disse tider, om Opplysningsvesenets fond skal få et eget
styre som kan forvalte det, og kanskje også med eksterne
representanter, f.eks. fra Kirken selv. Den prosessen er vi ikke
ferdig med, så vi får ta det når prosessen
er i havn.

Men jeg har bare lyst til å føye
til litt i forhold til problematikken rundt de etiske retningslinjene.
Jeg tror at uansett hvem som skal sitte og forvalte dette fondet,
vil komme opp i en del problemstillinger, som f.eks. den saken som
var mest fokusert i media for en tid tilbake, da et av selskapene
som fondet hadde investert i, viste seg å eie TV 1000,
som jo sender programmer som kanskje ikke er helt i tråd
med Kirkens etikk. Det viste seg at selskapet ikke eide den kanalen
på det tidspunktet hvor fondet kjøpte aksjene,
det var en ervervelse som var gjort i ettertid. Dette viser hvor
vanskelig det er for dem som forvalter fondet, hele tiden å skulle
følge med på alt som skjer. Men vi skal så langt
som mulig rette opp de tingene vi oppdager, også når
det er andre som oppdager dem for oss.

  Jeg takker for svaret. 

Jeg er glad for at en nyorganisering av dette
fondet vurderes nærmere i departementet. Jeg er klar over
at det er vanskelig å følge opp disse retningslinjene,
men regner med at det som står nedfelt, at man skal ta
hensyn til menneskerettigheter når det gjelder våpenproduksjon, porno
osv., blir fulgt opp.

Jeg vil da spørre statsråden
om han er enig i at Kirkens representanter bør ha flertall
i et slikt styre når det er til kirkelige formål
dette fondet skal brukes, og om når en slik avklaring vil
finne sted. Tidligere var det slik når det gjaldt Særfond
II at Kirkemøtets representanter hadde flertall i styret.

  Jeg har ikke gjort noen konkrete vurderinger
foreløpig av hvordan det styret skal sammensettes. 

Det som må være helt klart,
er at det her er snakk om et fond som er statens eiendom, og at
det er staten som sådan som bestemmer hvordan fondsstyret
skal være sammensatt. Men hvor mange representanter, om
det skal ha representanter fra Kirken, og om det skal være andre
eksterne representanter, er noe vi får komme tilbake til
når vi eventuelt omorganiserer forvaltningen av fondet.





                

 Dette spørsmålet,
frå representanten Rolf Reikvam til kyrkje- utdannings-
og forskingsministeren, blir teke opp av representanten Øystein
Djupedal.

  Jeg vil gjerne stille følgende spørsmål
til kirke-, utdannings- og forskningsministeren på vegne
av representanten Rolf Reikvam:

«3. mai 2000 er det Verdens astmadag.
Ifølge en undersøkelse av Asplan Viak har bare
5 pst. av landets skoler tilfredsstillende innemiljø. Dette
går ut over elevenes helse, gir konsentrasjonsproblemer
og nedsatt læringsevne, og påfører elever
med astma- og allergiproblemer ekstra plager og belastninger. 

Vil Regjeringen foreslå egne arbeidsmiljøbestemmelser
for elevene for å få fortgang i arbeidet med inneklima,
og hvilke andre tiltak vil Regjeringen sette i verk for å sikre
et godt inneklima for elevene?»

  Det er ikke helt presist som representanten
Djupedal sier, at bare 5 pst. av landets skoler har tilfredsstillende
innemiljø. Ifølge Asplan-utredningen
Evaluering av forskrift om miljørettet helsevern i barnehager
og skoler, som det refereres til, er det bare 5 pst. av
kommunene som opplyser at arbeidet med å ferdigstille kravene
forskriften stiller, er ferdig, men samtidig er hele 87 pst.
av kommunene i prosess i den forstand at arbeidet er startet, men
ikke ferdig. Cirka halvparten av de kommunene som ikke er ferdige,
opplyser at de har ambisjoner og målsettinger om å ha
virksomhetene ferdig utbedret i løpet av ett år,
og innen to år. En tredjedel trenger imidlertid lengre
tid enn dette, for de flestes del fra tre til fem år.

Ifølge Asplan-utredningen er den viktigste
enkeltårsaken til at bestemmelsene i forskriften av 1.
desember 1995 nr. 928 om miljørettet helsevern i barnehager
og skoler mv., ikke overholdes, manglende økonomi til å utbedre
forholdene. I Asplan-utredningen sies det bl.a. følgende:

«Implementeringen
er nemlig godt i gang, og bestemmelsene blir tatt alvorlig, men
det mangler en del konkrete og avgjørende virkemidler som
muliggjør måloppnåelse. Disse er både
knyttet til kostnader og til styringssystemene som skal sikre at
forskriften virker slik den er tenkt. Her ligger det klare utfordringer,
og evalueringen gir grunn til å rette disse utfordringene
til de myndighetsutøvere som har ansvar etter forskriften.

Det er derfor virkemidlene som leder fram til
måloppnåelse man bør sette spørsmålstegn
ved, og ikke forskriften som sådan.» 

Det betyr at regelverket i seg selv allerede
i dag stiller klare krav til arbeidsmiljøet. Det er imidlertid
nødvendig å vurdere bl.a. hvilke bestemmelser
forskriften bør ha om brukermedvirkning og tilsynsordning.
Dette vil bli gjort i samarbeid med Sosial- og helsedepartementet,
som har ansvaret for forskriften om miljørettet helsevern
i barnehager og skoler m.v., og Barne- og familiedepartementet, som
er ansvarlig for barnehagene.

Vi vil også vurdere om dagens regelverk
bør forbedres og om elevene bør få enda
sterkere arbeidsmiljølovgivning. Men det viktigste vil
være å anspore skoleeierne til å utarbeide
forpliktende planer med utgangspunkt i forskriftene og sette av
midler til oppfølging av disse. Jeg vil følge
nøye med i utviklingen, bl.a. gjennom tilstandsrapportene
fra statens utdanningskontorer. Jeg vil i tillegg ta saken opp med
Kommunenes Sentralforbund og drøfte hvordan vi i fellesskap
kan bli enige om tiltak som kan bidra til å forbedre inneklima
og arbeidsmiljø i skolen.

  Jeg takker statsråden for svaret,
som vel i sin natur var relativt forutsigbart. 

Jeg forstår jo at statsråden
har et engasjement her. Både som AUF-leder og også som
stortingsrepresentant har han tidligere gått varmt inn
for en arbeidsmiljølov for elever, og jeg håper
at det fremdeles er en del av dagsordenen, selv om ikke det framkom
i det svaret som nå ble gitt.

Det som er forskjellen på en arbeidsmiljølov
og andre generelle bestemmelser som også peker i riktig
retning, er selvfølgelig at man i en lovbestemmelse har
sanksjonsmuligheter. Og det paradokset man har innenfor Utdannings-Norge,
er følgende: Elever og studenter har ikke en egen lov og
heller ikke sanksjonsmuligheter, mens ansatte, lærere og
andre arbeidstakere har mulighet gjennom arbeidsmiljøloven
til eventuelt å påpeke mangler og også nedlegge
arbeidet i de mest ytterliggående tilfeller.

Mitt oppfølgingsspørsmål
til statsråden er: Vil statsråden vurdere
den typen sanksjonsmulighet som ligger i dagens arbeidsmiljølov,
også for elever og studenter?

 Ja, jeg vil vurdere om vi i framtiden også skal
stramme inn på de reglene som gjelder for elevers arbeidsmiljø,
og jeg vil også vurdere om elever enten bør inkluderes
i arbeidsmiljøloven eller få en egen arbeidsmiljølov.
Men hovedsaken er jo at forholdene utbedres, og man kan altså komme
et stykke på vei ved å få tilsynsordninger
og kontroller med den forskriften vi har i dag. 

Jeg tror også at den utviklingen som
skjer innenfor etter- og videreutdanning med den store kompetansereformen,
hvor voksne nå får lovfestet rett til videregående skole
og også til grunnskole, kan bidra til å sette
fart i arbeidsmiljøjobbingen. Det vil være et
paradoks den dagen vi får til en skikkelig etter- og videreutdanning,
hvor hele befolkningen, også de yrkesaktive, skal veksle
mellom å være i arbeid og i skole, at man den
ene dagen er i arbeidslivet og omfattes av en arbeidsmiljølov,
mens man den neste dagen er på skolebenken og ikke har
det samme vernet. Jeg tror at fagbevegelsen etter hvert vil være en
av de fremste pådriverne for å få til
gode arbeidsmiljøbestemmelser i skolen.

 Jeg takker igjen for svaret. 

Det er positivt at den nye statsråden
for Utdanningsdepartementet har engasjert seg i etterutdanningsreformen
som nå har vært til behandling i Stortinget en
rekke ganger. Dette er bare én av de mange ulike konflikter
eller problemer som en så stor reform reiser. Men uansett hvordan
det går, vil det altså ikke være tilstrekkelig å vente
på at arbeidstakere skal oppleve det dilemmaet det er å sitte
på skolebenken uten beskyttelse, og det å være arbeidstaker
med beskyttelse. Vi snakker altså om elever og studenter
som ennå ikke er kommet ut på arbeidsmarkedet,
og derfor vil ikke situasjonen for det store gross være
sånn som statsråden nå beskriver den.

Det har gått fryktelig tregt – det
må det være mulig å si – etter
at forskriften om miljørettet helsevern kom. Det skyldes
nok ikke primært dårlig vilje fra skoleeierne.
Primært skyldes det nok dårlig økonomi.
Økonomien skal jeg ikke spørre statsråden om,
for det svarer han ikke på likevel. 

Mitt spørsmål avslutningsvis
er følgende: Ut fra hvilken tidshorisont ser statsråden
for seg at departementet vil arbeide med de ulike tiltak som her
er skissert?

 Jeg vil ikke varsle noen tidshorisont for når
vi eventuelt vil si ja eller nei til å utvide arbeidsmiljølovgivningen
for elever og studenter. Det jeg kan si, er at vi fra dag nr. 1
har jobbet og fortsatt vil jobbe med å bedre arbeidsmiljøforholdene
for elevene.

Kommuneøkonomien er selvsagt viktig.
Det får vi, som representanten Djupedal også sa
selv, komme tilbake til i hvert enkelt års budsjett. Men
det er en positiv utvikling i de enkelte kommunene, hvor veldig
mange har kommet i gang med å utbedre forholdene. Det er
klart at situasjonen for enkelte elever er alvorlig. Dersom man har
astmaproblemer, kan skolehverdagen faktisk være veldig
vanskelig. Dette dreier seg om fundamentale prinsipper i vår
velferdspolitikk: lik rett til utdanning også for dem som
er plaget av dårlig inneklima. 

Jeg tror representanten Djupedal og jeg er
helt på linje når det gjelder målsettingen
om å skape et godt inneklima, og så får
vi jobbe sammen for å få det til så fort
som overhodet mulig.

 Dermed er sak nr. 1 på dagens
kart ferdigbehandla.





                

  Det ligg ikkje føre noko
referat.





                    
                    
                    

