 Stortinget mottok mandag meddelelse fra Statsministerens
kontor om at følgende regjeringsmedlemmer vil møte
til muntlig spørretime:

utenriksminister Jonas Gahr Støre

statsråd Terje Riis-Johansen

statsråd Helga Pedersen

De annonserte regjeringsmedlemmene er til stede,
og vi er klare til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes reise seg.

Vi starter da med første
hovedspørsmål, fra representanten Morten Høglund.

 Jeg vil få stille et spørsmål
til utenriksministeren.

Regjeringen vil sende jagerfly til ISAF-styrken
i Afghanistan, men SV sier i en uttalelse fra
sitt landsstyremøte at disse flyene under ingen omstendigheter
kan hjelpe amerikanere på «Enduring Freedom»-oppdrag.
Bakgrunnen for både «Enduring Freedom» og
ISAFs tilstedeværelse var det tragiske angrepet på USA
11. september 2001. Verdenssamfunnet har akseptert og støttet
de aksjoner som pågår, Norge støtter
den krigføring som skjer. Men et av regjeringspartiene
mener at all hjelp til amerikanere i Afghanistan er uforenlig
med norsk politikk. Det verste man kan gjøre
i Afghanistan, er å hjelpe amerikanere med å fjerne
gjenværende Taliban- og Al Qaida-styrker, skal vi tro Regjeringens
nest største parti, SV. Er det ikke heller slik
at det å spille på lag med USA i Afghanistan
er det beste vi kan gjøre for å få en
fredelig utvikling i landet? Situasjonen i Afghanistan
er ikke alltid forutsigbar. Vi kan ikke ta høyde
for enhver krise. Ting kan skje. Og skulle en krise oppstå,
er det da slik å forstå at vår viktigste
allierte, USA, ikke kan forvente norsk støtte
og hjelp fra bl.a. de jagerfly som skal sendes ut? Eller
vil utenriksministeren berolige oss med at hva SVs landsstyremøte
måtte mene om hjelp til USA i Afghanistan, spiller
overhodet ingen rolle?

 Jeg kan bekrefte at Regjeringen står
samlet bak det vedtak som jeg redegjorde for i Stortinget tidligere
i november, om deltakelse i ISAF, og om forsendelse av tre–fire
F-16-fly. Disse flyene er avgjørende for sikkerheten til våre tropper
i Afghanistan. Dette redegjorde forsvarssjefen for litt mer i detalj
i et foredrag tidligere i uka. Flyene skal inn for å styrke
ISAFs sikkerhet.

Så foreligger
det en avtale mellom OEF, Operation Enduring Freedom,
og ISAF om muligheter for gjensidig støtte i nødstilfeller.
Det er også en del av det vedtaket Regjeringen
har fattet, at det er en åpning for det. Det er grunn til å tro
at dette handler om unntakstilfeller. Det handler jo ikke
da om støtte til USA, men det handler om støtte
til styrkene som er i Operation Enduring Freedom. De kommer fra
flere land, og det kan handle om støtte andre veien
også.

Det er Regjeringens linje. Den er kommunisert
til våre allierte og partnere, og det er den
linjen en samlet regjering med støtte fra Stortinget kommer
til å følge i det halvåret vi nå går
inn i.

 Jeg vil få takke utenriksministeren
for svaret, at han bekrefter den linjen som ligger fast. Uansett
hva slags realisme det er i de synspunkter som kommer fra SV i denne
sak, er det ikke slik at dette er problematisk for utenriksministeren
og norsk utenrikspolitikk, at man får utydelige signaler
og nærmest en forvirring om viktige punkter i norsk utenrikspolitikk,
og ikke minst i forholdet til USA? Vi er avhengige av
USA i mange sammenhenger, ikke minst i en felles innsats
i nordområdene i årene fremover. Er det ikke
da viktig at vi står samlet og unngår denne usikkerhet som
her har oppstått?

 Jeg vil si det slik at i et demokrati, der
mange parter skal høres, og i regjeringer hvor mange partier
deltar – det har vi erfaring med både
når det gjelder denne regjering og den forrige – vil
det være ulike syn, og det vil være
kanaler for ulike vurderinger som kommer fra de partiene. Så er
det en regjerings oppgave å samle seg om et standpunkt,
ha det godt forankret i Stortinget og godt forankret
hos våre allierte og venner. Det første
har vi fått en bekreftelse på her i denne sal
tidligere i måneden. Regjeringens linje er klar, Stortingets
støtte er tydelig. Når det gjelder det siste, har
jeg selv vært rundt hos våre ledende
allierte og i NATO og FN og formidlet det synet. Det er også tydelig og
klart. At vi så har en levende debatt rundt disse spørsmålene,
synes jeg ikke bare er naturlig, men også ønskelig og
positivt for demokratisk debatt om utenriks- og sikkerhetspolitikk.

 Det blir fire oppfølgingsspørsmål – først Jan
Petersen.

  Oppfølgingsspørsmålet går også til
utenriksministeren. Han har nå bekreftet at SVs regjeringsmedlemmer
mener én ting når de sitter i SVs sentralstyre,
og noe annet når de sitter i Regjeringen. Det er greit å få det
bekreftet.

Men SV har jo nådd frem med sitt standpunkt
når det gjelder norsk deltakelse i «Enduring Freedom»,
og det er noe Regjeringen har bestrebet seg på å unngå å begrunne. Denne
resolusjonen det nå snakkes om, er meget tydelig i sin
begrunnelse på to punkter. 

Det er helt åpenbart at det er et
problem for SV at «Enduring Freedom» ledes
av amerikanerne. Deler utenriksministeren den oppfatning at det
er et problem?

Det andre problemet
er at «Enduring Freedom» ikke sitter
passivt og venter på at terroristene skal slå til,
men er aktive. Spørsmålet er om det er denne aktiviteten
som er grunnen til at Regjeringen ikke vil være
med i «Enduring Freedom».

 Det er ikke uvanlig at partier
mener én ting i partiet og én
ting i regjeringen. Det tror jeg tidligere regjeringer bestående av
flere partier også har erfart. En regjering
skal finne et samlet standpunkt for de partiene
som deltar. Det gjelder også denne regjeringen,
og den har klart det på en tilfredsstillende måte.

Det er ikke et problem
at operasjonen «Enduring Freedom» ledes av USA
i en koalisjon av villige, og jeg har sagt i denne sal at det heller ikke
er noen tvil om at den har et mandat til å gjøre
det den gjør. Jeg har redegjort – jeg kan godt
gjenta det – for Regjeringens holdning om at når
vi samler våre styrker i ISAF, har det sammenheng med
to forhold. Det ene er nettopp dette med samling. Vi konsentrerer
satsingen vår til ISAF, som er en NATO-ledet struktur,
hvor vi sitter inne på styringssiden. Det gjør man ikke
i en koalisjon av villige. Det andre er at i et framtidsperspektiv
ser jeg at operasjonen «Enduring Freedom» har
et mindre klart langsiktig perspektiv
enn det ISAF har, som er forankret i NATO, hvor
jeg skal være med i utenriksministermøtet til
uken og diskutere rammene for denne operasjonen. Det er et sted
hvor det er mer naturlig for Norge å konsentrere
virksomheten sin.

 Jon Lilletun – til oppfølgingsspørsmål.

  Utanriksministeren seier det ikkje
er noko problem at partia meiner forskjellig i sine
organ og så vert samde om eit standpunkt. Men det vert
jo endå vanskelegare når Regjeringa
no kan oppfattast som eit seminar. Det er i dag eit stort oppslag
i Dagsavisen om tenestedirektivet, om at Kristin Halvorsen, finansministeren,
og Åslaug Haga som kommunalminister har sagt at det er
svært sannsynleg at ein her vil leggje ned veto. Så seier
Bjarne Håkon Hanssen, den ansvarlege ministeren, at i dag
er det ikkje nødvendig. Ein treng nesten ikkje
endre norsk lov, for dette er godt i samsvar med slik
norsk lov er i dag. Her er det altså heilt forskjellige
standpunkt, og det ligg også innanfor
utanriksministerens ansvarsområde. Er utanriksministeren
tilfreds med at Regjeringa i denne saka faktisk kan framstå som eit
seminar? Kristeleg Folkeparti er òg imot sosial
dumping, og vi gjev full støtte til Regjeringa i kampen
mot sosial dumping, men det er ikkje
bra ute i verda at den norske regjeringa ser ut som eit
offentleg seminar.

 Presidenten vil for ordens skyld minne om at
oppfølgingsspørsmålet skal følge
opp hovedspørsmålet. Om hovedspørsmålet
dreide seg om indre uenighet mellom regjeringspartier eller
om situasjonen i Afghanistan, kan være noe uklart,
så presidenten tillot at spørsmålet ble
ferdigstilt.

 Takk, president.

  Jeg vil først være varsom
med å snakke nedsettende om begrepet «seminar».
Et seminar kan ofte være nyttig for å komme
fram til et felles syn. Det tror jeg tidligere regjeringer også har
hatt glede av.

Når det gjelder de synspunktene som
statsrådene Haga og Halvorsen framførte,
oppfatter jeg dem som å være en ganske
presis gjengivelse av Soria Moria-erklæringen, om at Norge
vil ha vanskelig for å godta et tjenestedirektiv
som fører til sosial dumping. Det er
en holdning jeg selvfølgelig deler. I en sak som ennå ikke
er kommet til sin slutt i EU – man er nemlig bare
midtveis i prosessen – tror jeg det er nyttig at et EØS-land
gir en tydelig melding om noen verdier, siden dette landet også skal
implementere det.

Det Bjarne Håkon Hanssen uttalte seg
om, var at etter det han hadde fått av informasjon
fra jurister, ville det eksisterende direktivet slik det nå står, ikke føre
til endring av norsk lovverk. Det er for tidlig å si
at det ender slik, fordi vi er i en prosess hvor Indre
Marked-komiteen i Europaparlamentet har stemt, men så skal
det fortsette. Det er 1 500 endringsforslag til, og det
skal fortsette noen runder til før vi kan konkludere.

 Odd Einar Dørum – til oppfølgingsspørsmål.

 Jeg noterer med tilfredshet at utenriksministerens
og Regjeringens lojalitet er fullt ut til stede overfor de norske
soldatene på bakken i Afghanistan
og ikke overfor SV-ere på plenen utenfor Stortinget.

Det jeg vil spørre om, er om ikke
utenriksministeren ser det noe problematisk, basert på den
henvisning han gjorde til den gjensidige avtalen mellom
ISAF og «Enduring Freedom», som virker operativt
fornuftig, at man nærmest kan etterlate et inntrykk av
at soldaters liv har en slags gradert verdi. Hvis du kunne risikere å være
amerikaner, er du mindre beskyttet, ifølge SV-logikken,
enn hvis du er norsk soldat. Men nettopp den avtalen som utenriksministeren
viser til, handler om at dersom en er soldat i folkerettslig
oppdrag for å bygge sivilisasjon og demokrati i et land,
skal en beskyttes. En skal vite at folkeretten
følger en. Mitt spørsmål er: Greit med
seminar, greit med plen, men det må jo være
problematisk å ha et gradert syn på dem som skal
forsvare folkeretten og demokratiet i et land?

 Jeg vil ta avstand fra at man kan si at noen
har gitt uttrykk for et gradert syn. Det som er linjen med disse
F-16-flyene, er at de skal forsvare ISAF, ta vare på våre
soldaters sikkerhet som en del av et kollektivt ansvar. Nederlendere
og belgiere har gjort det til nå, og Norge skal
inn og gjøre det noen måneder til neste år.
Så ligger det som en del av avtalen at i nødstilfeller
kan disse flyene eller ISAF-personell for øvrig
assistere personell i nød
på den andre siden. Meg bekjent – det
kan hende det ikke er tilfellet – har ikke det
inntruffet til nå, men det kan inntreffe i dette krevende, vanskelige
landet å jobbe i, også vice versa. Det
er Regjeringens holdning. Det har jeg redegjort for i Stortinget. Det
står en samlet regjering bak, og det er bare
det jeg kan gjenta her i dag.

 Per Ove Width – til siste oppfølgingsspørsmål.

 I en debatt for noen dager siden
opplyste forsvarsministeren at de norske jagerflyene som
skal sendes til Afghanistan, nå er utstyrt slik at de uten
begrensninger kan føre en luft til bakke-krig, i motsetning
til det flyene var for kort tid siden, da de ikke kunne
det og heller ikke fly om natten. I hvilken grad er det
i tilfelle lagt begrensninger på de norske jagerflygerne
i Afghanistan?

Nå er det opplyst fra utenriksministeren,
og det synes jeg er tilfredsstillende, at de skal kunne støtte «Enduring Freedom»-styrker
uten begrensninger, slik jeg forstår det, men er det i
tilfelle lagt noen begrensninger, og hvilke begrensninger
har flygerne? Hvem skal ta avgjørelsen i en gitt situasjon?

  Jeg kan bekrefte det forsvarsministeren sa
om at disse flyene er vel utstyrt for den operasjonen de skal inn
i. For øvrig er det slik at flyene vil gå inn
i en NATO-kommando. Norge har stabsoffiserer i ISAFs kommandostruktur,
og de vil sikre seg at disse flyene ikke påtar
seg oppdrag som går utover ISAFs mandat. Der har vi altså en
operasjonsplan for NATOs Afghanistan-operasjon som slår
fast at NATO kun kan bistå Operation Enduring
Freedom i nødsfall, og videre at en eventuell
norsk deltakelse vil skje innenfor rammen av
European Participating Air Forces, der Norge samarbeider
med andre NATO-land. Der er man altså gitt de
fullmaktene som offiserene i felten trenger for å kunne
treffe de vedtak som er nødvendige for nettopp å assistere egne
og andre soldater i nødstilfelle. De operative
konklusjonene av det må de fagmilitære ta på bakken. Det
kan ikke jeg ta i denne salen.

 Vi går videre til neste hovedspørsmål.

 Eg vil gjerne stille eit spørsmål
til fiskeri- og kystministeren.

Eg vil begynne med å gi ros til statsråden
for at ho har rydda opp i ein del av dei mange tinga i den raud-grøne erklæringa
som har skapt ein del tvil langs kysten, og spesielt når
det gjeld å halde fast på fordelinga mellom
dei ulike flåtegruppene, altså mellom
kyst- og havflåten. Men det står framleis ein
del igjen før vi kan seie at rammevilkåra for
fiskeria er langsiktige og gode.

President, har eg berre 20 sekund
igjen?

 Ja.

 Då vil eg stille spørsmålet:
Den distriktskvoteordninga som ein no vil innføre, er ikkje
den ordninga ein fare for den totale lønsemda
i norsk fiskeri? Vil ikkje dette føre
til at ein rett og slett får ei fordeling på anlegg
som ikkje er i samsvar med kva som er god lønsemd?

 Lønnsomhet i flåteleddet
er svært viktig, men det er også veldig
viktig å sikre lønnsomhet på landsiden.
En del landanlegg og en del distrikt
har slitt med å få råstofflandinger til
sin virksomhet. Distriktskvoteordningen er ment å skulle bøte
på det.

Når vi skal innføre distriktskvoteordninger,
legges det til grunn at man skal likebehandle fartøy fra hele
landet, så jeg kan ikke se at dette skal gi noen
negative konsekvenser for lønnsomheten i flåteleddet.

Det er også slik at når
vi innfører denne ordningen, så skal vi gå forsiktig
til verks. Vi skal ikke ta ut de 10 pst. som Soria Moria-erklæringen
legger til grunn at man skal ta ut, med en gang. Vi skal begynne
med et mindre kvantum. I den forbindelse skal vi også vurdere
hvilke fartøygrupper og hvilke fiskeslag
som denne ordningen skal omfatte.

 Petter Løvik får litt mer
taletid, inntil to minutter, fordi presidenten gjorde en feil ved
hovedspørsmålet.

 Takk for det, president.

Eg vil takke statsråden for svaret.
Det som har vore det heilt gjennomgripande dei siste fire åra
i fiskeripolitikken, har vore å få lønsemd både
på sjøsida og på landsida. Vi har fått
ei lønsemd i fiskerinæringa som vi ikkje
har sett på veldig mange år, bl.a. i landindustrien,
som fiskeriministeren fortenestefullt var oppteken av. Vi har fått
ei lønsemd i 2004 for første gong på svært
mange år.

Det som vi fryktar, er at når ein
no får ei regulering der fylkespolitikarar skal inn og vere
med på å bestemme kva anlegg
som skal få leveransar, vil vi vere med på å oppretthalde
ein overkapasitet også på land, ein
overkapasitet som både den noverande og den førre
regjeringa, har eg hatt inntrykk av, har vore einige
om finst.

Det som er det store spørsmålet,
er: Kven er det som skal gi frå seg kvotar? Fiskeriministeren
har tidlegare sagt at dette skal vere frivillig. I den
grad det ikkje er nokon som frivillig vil gi frå seg
kvotar, blir det då ikkje noko av ordninga?

Det neste spørsmålet er:
Kva for eit av landanlegga er det som skal tape desse
leveransane? For vi skal hugse at dersom vi går til 10
pst., er vi oppe i om lag 1 milliard, altså 1
000 mill. kr i førstehandsverdi. Vi snakkar om ganske store
beløp og ganske store moglegheiter for tap om
ikkje fiskarane og fiskeriindustrien får ta ut
det maksimale når det gjeld pris.

Det vi har sett no, er ein vekst langs kysten både
på landsida og på sjøsida,
på små bruk og på store bruk, av store
båtar og av små båtar, og det vi fryktar,
er at denne positive utviklinga no vil stoppe opp. Kven er det som skal tape
desse kvotane, og som ikkje skal kunne ta imot desse leveransane
som fylkespolitikarane skal fordele?

 Jeg er fullstendig enig med representanten
Løvik i at vi skal ha lønnsomhet både
i flåteleddet og på landsiden. Bedriftsøkonomisk
lønnsomhet er et fundament for å sikre framtiden
til lokalsamfunnene langs kysten, men vi må også legge
et samfunnsperspektiv til
grunn for den politikken vi fører.

Det er riktig at det er god lønnsomhet
i en del av de landanleggene som er igjen, men det har også vært
en konkursbølge langs kysten. En del av årsaken
til det er at det er veldig høye råstoffpriser
og veldig hard konkurranse om råstoffet.
Derfor må vi legge til rette for at det i de mest næringssvake
distriktene er ekstra virkemidler for å få råstoff
på land.

Så skal vi som sagt ha en gjennomgang
av hvilke fartøygrupper og hvilke fiskeslag
dette skal omfatte. Vi legger til grunn at dette systemet ikke
skal skape tapere, men vinnere.

Så er det også et
viktig element i dette at det skal stilles krav om videreforedling
av de fiskeleveransene som blir omfattet av distriktskvoteordninger,
slik at denne fisken ikke går ubearbeidet ut
av lokalsamfunn og ut av landet, men at den faktisk skaper arbeidsplasser
og lønnsomhet på land.

 Presidenten vil tillate fire oppfølgingsspørsmål – først Øyvind
Korsberg.

 Mitt oppfølgingsspørsmål
går til fiskeriministeren.

Det første fiskeriministeren
gjorde, var å fryse de igangsatte strukturordningene som
var helt nødvendige for å redusere overkapasiteten både
på sjø og på land. Dette førte
selvfølgelig til store protester fra fiskeindustrien. Det
var verdier på over 1 milliard kr som fiskeriministeren satte
på spill over natta. Heldigvis tok fiskeriministeren til fornuft etter
hvert, omgjorde denne frysingen og innførte mer langsiktighet.

Nå har vel alle som er interessert
i Soria Moria-erklæringen, lest den. Der står
det jo at man skal gjeninnføre en gammeldags og umoderne
fiskeripolitikk. Men vil statsråden ha en dialog
med næringen før man iverksetter den politikken?

 Jeg kan forsikre om at jeg vil ha
en dialog med næringen, og det omfatter
selvfølgelig både flåteleddet
og landindustrien, og også andre som
har interesser i den fiskeripolitikken som føres, ikke
minst kommuner og fylkeskommuner langs hele kysten.

Soria Moria-erklæringen slår
fast at man skal evaluere de strukturtiltakene
som er gjennomført i fiskeflåten, satt opp mot
målene om å sikre en flåte som bidrar
til aktivitet langs hele kysten, sikre en flåte
som er moderne, variert og lønnsom, og sikre fiskeressursene
som en felles ressurs. Mens det arbeidet pågår,
skal man altså fryse omsetningen av kvote fristilt
fra fartøy.

Det er ikke riktig at jeg har gått
tilbake på «strukturfrysen»,
men vi har laget hensiktsmessige overgangsordninger som gjør
at vi ivaretar hensynet til dem som har foretatt bindende økonomiske
disposisjoner. Jeg er ganske sikker på at resultatet
av denne prosessen blir en ny strukturpolitikk som har mye bredere
legitimitet enn de gamle strukturordningene hadde.

 Jan Sahl – til oppfølgingsspørsmål.

 Jeg har et oppfølgingsspørsmål
til fiskeriministeren.

Evaluering av de strukturtiltak
som Stortinget vedtok i forrige periode, var ventet også av
Kristelig Folkeparti og planlagt. Men det er
forskjell på å evaluere og å skape
inntrykk av at en nærmest vil revolusjonere fiskerinæringen.

Knut Arne Høyvik, som er
informasjonsansvarlig i Norges Fiskarlag, sier:

«En
næring som har så mye usikkerhet i hele
virksomheten, skriker på politisk sikkerhet. Dersom politikerne
vil gjøre fiskerinæringen en bjørnetjeneste,
så skal de spre usikkerhet om det meste.»

Allerede før evalueringsutvalget er
satt ned, har fiskeriministeren varslet stopp i salg og kjøp
av kvoter, 10 pst. av totalkvoten til distriktskvoter, omfordeling mellom
flåtegrupper og avvikling
av rederikvoteordninger. Mitt spørsmål er: Hvor
lenge skal denne usikkerheten nå vare for fiskerinæringen
framover? Er det, slik det er varslet, rundt neste jul vi skal få en
sak til Stortinget?

 For det første har jeg ikke
varslet noen omfordeling mellom flåtegrupper. Tvert
imot har jeg sagt at dagens fordeling skal videreføres.

For det andre har jeg ikke
stoppet rederikvoteordningen. Rederikvoteordningen er en tidsbegrenset
ordning på tre år og har ingen ting med strukturpausen å gjøre.
De som var inne på den ordningen, visste at det
var en tidsavgrenset ordning på tre år.

Når det gjelder forutsigbarhet, er
jeg enig i at det er viktig. I den forbindelse er det arbeidet som
strukturutvalget skal gjøre, særdeles viktig.
Jeg er sikker på at det arbeidet vil munne ut i en strukturpolitikk
som har bred legitimitet, og dermed vil også holdbarheten
i den politikken være lang.

 Gunn Berit Gjerde – til oppfølgingsspørsmål.

  Fiskeriministeren seier ho vil lytte
til fiskerinæringa. Ei nesten samla fiskerinæring, alle
dei største fiskarorganisasjonane både
på fiskarsida og reiarsida, er ikkje samd i den
stoppen som fiskeriministeren no har sett i gang i strukturordninga.
Det verkar for meg som om fiskeriministeren ikkje lyttar
så veldig godt til næringa. Så første
spørsmålet mitt er: Kvifor gjer ho ikkje
det?

Det andre går på distriktskvotar.
Når ein skal omfordele distriktskvotar – eg
reknar med at det ikkje skal delast ut meir – då er
det nokon som får meir, andre får mindre. Kan
fiskeriministeren garantere at ikkje vestlandsfiskarane
kjem til å tape på distriktskvota?

 For det første når
det gjelder strukturpausen, registrerer jeg at det er ulike syn
på den. Noen er skeptiske, andre er
veldig godt fornøyd. Jeg oppfatter det slik at lederen
i Norges Fiskarlag har akseptert at dette strukturutvalgsarbeidet
skal gjøres, og at det blir strukturpause.

Så har det vært uenighet
i forhold til skjæringsdatoen. Der mener jeg
at Regjeringen har kommet fram til en god ordning, som ivaretar
de hensynene som Fiskarlaget har vært opptatt av å ivareta.

Når det gjelder distriktskvoteordningen,
står det i Soria Moria-erklæringen at fartøy
fra hele landet skal være likestilte
i ordningen. Det tilsier jo også at vestlandsfiskerne vil
stille på lik linje med trøndelagsfiskerne og
de nordnorske fiskerne.

 Ivar Kristiansen – til siste oppfølgingsspørsmål.

 Bare fiskeriministerens uttalelser her i dag
om at hun skal gjennomføre en ny strukturpolitikk, får
norsk fiskerinæring til å trekke pusten. Man ønsker å reversere
vesentlige deler av norsk fiskeripolitikk. Man skal sende vesentlige
deler av politikken ut på høring, og man skal
ha inn uttalelser fra diverse fylkeskommuner, man skal ha Sametinget
inn i bildet, osv. Man åpner for forventninger om at flere
og nye aktører skal komme på plass i norsk fiskerinæring.

Økt kvotepress, mindre lønnsomhet
osv. kan føre norsk fiskerinæring tilbake
til perioden vi hadde i år 2001, med konkurser, pessimisme
osv. Nå har vi en historisk mulighet til å fortsette
der vi slapp i år, med eksportrekord og en næring
som går så det suser. Mitt spørsmål
blir: Hvorfor i all verden ønsker fiskeriministeren å reparere noe
som fungerer helt utmerket?

 Det er særdeles viktig at fiskeripolitikken
som Regjeringen fører, har bred legitimitet i befolkningen.
Det har ikke fiskeripolitikken de fire siste årene
under den forrige regjeringen hatt.

Når vi skal lage en ny strukturpolitikk,
er det veldig viktig at vi balanserer ulike hensyn mot hverandre.
Ja, vi skal sikre en flåte som er bedriftsøkonomisk
lønnsom, som er moderne og variert, men vi skal også sikre
at strukturen i flåten bidrar til aktivitet, bosetting
og sysselsetting langs hele
kysten, og vi skal bidra til at fiskeressursene fortsatt skal forvaltes
som en felles ressurs. Bedriftsøkonomien er viktig, men
vi må også ivareta samfunnsperspektivene
i den fiskeripolitikken som føres.

 Vi går videre til neste hovedspørsmål.

 Eg har eit spørsmål til landbruks-
og matministeren. I Soria Moria-erklæringa heiter det at
målet er å oppretthalda
levande landbruk over heile landet, og at utøvarane i landbruket skal
sikrast inntektsutvikling
på linje med andre grupper. Dette er gode
målsetjingar, heilt på linje med det som Kristeleg
Folkeparti står for. Men fine programformuleringar
og luftige ønske er likevel ikkje
nok. Myndigheitene sin påverknad skjer først og
fremst gjennom budsjettvedtak og fastsetjing
av andre rammevilkår.

I ei pressemelding den 10. november seier
Norges Bondelag at regjeringa Stoltenberg sitt budsjettforslag, trass
i ein viss auke i jordbruksfrådraget, inneber
ein betydeleg skatte- og avgiftsauke for landbruket. Bondelaget peikar
på at formuesverdien av jordbrukseigedomar vert auka
med 25 pst. Det vil påføra næringa mellom
50 og 100 mill. kr i auka utgifter. I tillegg kjem det
faktumet at avskrivingssatsane på maskinar vert 20 pst.
og ikkje 25 pst., som Samarbeidsregjeringa føreslo.
Vidare aukar årsavgifta for traktorar med 30 mill. kr.

Det budsjettet som no er vedteke, betyr altså i
praksis ei ikkje ubetydeleg forverring av landbruket sine
rammevilkår. Her er det vanskeleg å sjå samsvar mellom
liv og lære. Spørsmålet mitt vert då:
Er dette den nye kursen i landbrukspolitikken? Er det den me ser
no?

 Når det gjelder inntektsdannelsen
og formuleringene i Soria Moria-erklæringen, vil jeg peke
på fire enkeltelementer som i alle
fall jeg synes det er viktig å jobbe med framover. Det ene
er forhold knyttet til WTO. Det andre er forhold knyttet
til et lovverk som gjør at vi har et familielandbruk i framtiden
som sikrer en variert bruksstruktur i landet. Så mener
jeg at satsing på nyskaping, innovasjon og utvikling er
en forutsetning for økte inntekter i landbruket.
I tillegg kommer den generelle inntekts- og skattepolitikken. Det
siste er det som representanten Sørfonn er inne
på.

Jeg tror det her er behov for å nyansere
bildet noe i forhold til det som ble sagt. Punkt én er
at det er en skattereform som ligger til grunn for de endringene
som nå gjøres, en skattereform som et nesten samlet
storting stilte seg bak. Så har Regjeringen foretatt justeringer
i skattepolitikken med ambisjon om å ha en mer rettferdig
skattepolitikk, som fører til en bedre fordeling.
Det fører til noen endringer for selvstendig
næringsdrivende. For å kompensere for det har
vi foretatt endringer i inntektsfradraget, som er et positivt bidrag
for landbruksnæringen. I tillegg er det en del endringer
i skjermingsrenten, hvor vi går bort fra en femårig
renteberegning over til en treårig renteberegning. Over
tid har det begrenset effekt i forhold til endringer av skattleggingen.
På kort sikt kan effekten være slik
som representanten Sørfonn nevnte. På lengre sikt
vil det ha mindre betydning.

 Eg takkar for svaret. Eg må kommentera
eit par ting.

For det første: skattereforma. Ja,
Stortinget stilte seg bak ho, men det vart gjort ein del endringar
i forhold til det som var føreslege frå Samarbeidsregjeringa,
bl.a. på formuesskattsida, som heilt klårt slår
tungt ut for jordbruket.

Så nemnde òg statsråden
WTO som ei viktig sak. Då kan det vera naturleg å nemna
denne viktige delen av fastsetjinga av rammevilkåra, for
Senterpartiet sin finanspolitiske talsmann,
Per Olaf Lundteigen, var nyleg ute i media og kravde at inntektstapet
som bøndene måtte få gjennom ei dårleg
WTO-avtale, skal kompenserast krone for krone i statleg støtte
til landbruksnæringa. Kan statsråden bekrefta
at dette vil skje?

 Det er åpenbart at hvis
en WTO-avtale fører til betydelige endringer av norsk landbrukspolitikk,
har vi en stor oppgave i forhold til å komme fram til kompenserende
tiltak. Nå er situasjonen den i WTO-forhandlingene at ting
er relativt uklare. Vi har akkurat fått en situasjon i
ministermøtet i Hongkong som tyder på at det kan
bli mindre omfattende løsninger der enn hva som
var forutsatt tidligere. Jeg synes det er viktig nå å fokusere
på innholdet i den avtalen som skal framforhandles, og
så får vi rikelig anledning etterpå til å komme
tilbake til hvilke kompenserende tiltak som skal benyttes.

 Presidenten vil akseptere fire oppfølgingsspørsmål – først
representanten Hans Frode Kielland Asmyhr.

 Mitt spørsmål går også til
landbruks- og matministeren. Debatten om bondens inntektsutvikling
er svært viktig. Men i den norske landbruksdebatten
har det klart vært en ensidig fokusering på statlige
overføringer. Den norske bonden er næringsdrivende
på lik linje med andre næringsdrivende
i vårt samfunn, og da er det en faktor som er viktig for
inntektsutviklingen; nemlig at man har kontrollen og muligheter
til å påvirke egen inntekt og utnytte de muligheter
som – i dette tilfellet – landbrukseiendommen
har, og at egen dyktighet og pågangsmot skal være
et viktig bidrag i inntektsutviklingen. Så ser vi samtidig
at norsk landbruk er den mest gjennomregulerte næringen
vi har i dette landet. Hva vil statsråden gjøre
for at den norske bonden kan arbeide under mindre
regulerte forhold?

 Jeg mener at problemstillingen er
feil. Jeg var selv på et seminar i regi av Norsk
institutt for landbruksøkonomisk forskning for noen
dager siden, og så tydelig det faktum at inntektene på det
enkelte bruk i Norge er helt avhengig av den enkelte gårdbrukers
dyktighet. Vi ser inntektsforskjeller her på mange titalls
prosent, som følge av hvor dyktig den enkelte bonde er.
Så det å framstille norsk landbrukspolitikk som
et system som ikke legger til rette for eller oppmuntrer
til det private initiativ, er feil.

 Finn Martin Vallersnes – til oppfølgingsspørsmål.

  WTO-forhandlingene består av mer
enn landbruk. Det er også industrivarer, og det
er tjenester. Jeg har et oppfølgingsspørsmål
til utenriksministeren.

En av målsettingene ved forhandlingene
er å integrere utviklingslandene bedre i verdenshandelen,
bl.a. gjennom tjenesteforhandlingene. Tjenester spiller en avgjørende rolle
for at industrien og resten av økonomien skal fungere godt.
Kritikken mot GATS-forhandlingene bygger på mange misforståelser.
Det dreier seg ikke om å selge ut offentlige
tjenester eller om privatisering, heller ikke
om retten til å regulere. Etter at
Regjeringen har gjennomgått de kravene Norge har stilt
hittil: Kan utenriksministeren bekrefte at Norge opprettholder
de prioriteringer, krav og ønsker som Norge
allerede har fremmet overfor 51 land i GATS?

 Først vil jeg si at det kan være
indirekte og direkte virkninger av åpning for handel med
tjenester. Det er riktig at man ikke forhandler om svekket
offentlig kontroll med viktige tjenester, men den indirekte effekten
kan bli det når man åpner en sektor. Jeg tror
man skal være klar over det.

Jeg kan ikke bekrefte at Regjeringen
vil opprettholde alle krav
som er satt. Dette vurderer Regjeringen etter en omfattende
høring blant næringsorganisasjoner, frivillige organisasjoner
og andre interesserte. Men jeg kan bekrefte at det kommer
til å komme endringer i de krav Norge vil fremme.
Hvilke dette blir, er det for tidlig å konkludere med,
men det vil bli klart før ministermøtet i Hongkong.

 Trine Skei Grande – til oppfølgingsspørsmål.

 Jeg vil gjerne følge opp med et spørsmål
til landbruksministeren.

2004 var et veldig godt år når
det gjaldt inntektsutvikling
og investeringer i landbruket, men det betyr ikke at landbruket ikke
står foran veldig store utfordringer. En av utfordringene
er endringer knyttet til WTO. Nå har Regjeringa bedt om økte
fullmakter for nye reduksjoner i «gul boks», noe
statsråden har benektet i avisen. Men han bekrefter i et
brev til Venstres stortingsgruppe av 25. november at det også kan føre
til ytterligere reduksjoner i tollsatsene i forhold til de første
innrømmelsene. Dette vil få konsekvenser for norsk
landbruk. Mitt spørsmål er da om ikke
statsråden har hastverk med å få til
den omstillingen av landbruket som trengs for å takle de
store endringene som WTO-forhandlingene faktisk vil føre
til.

 Som ansvarlig statsråd
for landbrukspolitikken har jeg en stor ambisjon i forhold til å omstille
og utvikle landbruket. Den omstillingen skjer mens vi står
her, og den skal fortsette. Så er det selvsagt spørsmål
om innholdet i omstillingen. For meg er omstilling i norsk landbruk
mer enn avvikling og sentralisering. Omstilling
for meg er å utvikle landbruket og å bruke
de ressursene som er der. Det er min ambisjon.

I forhold til WTO er jeg litt forundret over
at det som kommuniseres rundt skjermingsstøtten, kan misforstås. Faktum
er at det ligger inne posisjoner knyttet til reduksjoner
i skjermingsstøtten. Det kan føre til
et behov for reduserte målpriser hvis en velger å ta
det på den måten – som ikke
er gitt. Det er ingen selvfølge at en gjør det
på den måten, men hvis en gjør det, vil
det gi luft i forhold til tollsatsene. Men det ligger ingen kobling
som gjør at tollsatsene automatisk blir redusert som følge
av en reduksjon i skjermingsstøtten.
Så jeg er litt forundret over den koblingen.

 Bjørg Tørresdal – til
siste oppfølgingsspørsmål.

 Statsråden brukte en rettferdig skattepolitikk
som argument for skatteskjerpelsen for landbruket. Landbruket har
en relativt stor eiendomsmasse i forhold til inntjening. En økning
i ligningsverdien for gardsbruk betyr en økning i skattebyrden som ikke
har sammenheng med en økning i inntekten for landbruket.
Dette henger ikke sammen med skattereformen. Hvordan kan
statsråden bruke argumentet rettferdig skattepolitikk
for denne skjerpelsen?

 Det jeg sa i stad, og som jeg mener
oppriktig, er at de endringene som Regjeringen har foretatt i skattepolitikken etter
at den tiltrådte, er vesentlige for å få til
en mer fornuftig og en mer rettferdig skattepolitikk. Men det er åpenbart
at når en går inn og gjør endringer for å få til
en mer likestilt skattlegging av kapitalinntekt og arbeidsinntekt,
får det også konsekvenser i forhold
til selvstendig næringsdrivende som har deler av inntekten
som kapitalinntekt. Det er åpenbart at i den situasjonen
vi har i forhold til beskatning, har det ført til noen
endringer som innebærer skatteskjerpelser
for selvstendig næringsdrivende.

Så har vi, som jeg sa i mitt første
innlegg, gått inn med kompenserende tiltak, som med inntektsfradraget
for landbruket. Og i tillegg, for også å gjenta
meg selv, er det et faktum at de mye omtalte endringene knyttet
til det å gå fra femårig renteberegning
av skjermingsrenten til treårig på kort
sikt slår negativt ut. Men i et lengre perspektiv
vil ikke det ha noen negativ effekt for landbruket.

 Stortinget går videre til neste hovedspørsmål – Gunn
Berit Gjerde.

 Eg vil fylgje opp dette med omstillinga i landbruket.

Det er oppsiktsvekkjande, om eg no har forstått
det rett, at landbruksministeren reknar med at han kan drage tilbake
nokre av korta han har lagt fram i forhandlingane. Det skal bli
spennande å sjå om det skjer noko i
Hongkong. Hittil har vi i Venstre i alle fall
registrert at den nye regjeringa og landbruksministeren
har godkjent alt som den førre regjeringa gjorde i samband
med WTO, og ikkje har redusert på eit einaste
komma. I tillegg er det gjeve nye innrømmingar. Slik eg
ser det, talar mykje for at ein må gå endå lenger
skal ein kome på gli igjen i samtalane saman
med G10-landa. Dette vil få store konsekvensar for norsk
landbruk, slik òg landbruksministeren er inne på.

Venstre har likevel ikkje
registrert at landbruksministeren har sagt noko
om korleis han vil møte desse nye utfordringane.
Han seier at han skal omstille, men vi får ikkje vite
korleis omstillingane skal vere. Kritikken mot satsinga på det
nye landbruket, som den førre regjeringa sette i gang,
har stilna. Vi tolkar dette, saman med utsegner frå statssekretæren,
som at det er full tilslutnad til landbrukspolitikken som den førre
regjeringa førte. Det kan vere freistande å bruke
ordtaket: Skrik for all verda, men ver med på ferda!

Den førre regjeringa såg
utviklinga og sette i gang ein del tiltak og endringar som skulle
gje eit nytt landbruk. Noreg  er  ein  del  av  verda,
 anten  vi  vil  det  eller  ikkje – også i
landbrukspolitikken. I Nationen kan ein i dag lese om «Den
Gyldne Omvei», 19 små mat- og turistbedrifter. Vi
har ikkje høyrt landbruksministeren
seie noko om kva han har tenkt å gjere for å få til
ei omstilling. Korleis skal han no møte optimismen
som vart skapt under den førre regjeringa, når
det gjeld landbruket og det nye landbruket?

 Jeg var så heldig i går at
jeg faktisk fikk delt ut Bygdeutviklingsprisen til «Den
Gyldne Omvei». Jeg var i Oslo Konserthus i går
sammen med 1 200 andre og hadde en fantastisk kveld i
forhold til å kunne fokusere på omstilling, utvikling
og nyskaping i landbruket. Det er helt åpenbart at skal
man lykkes i landbrukspolitikken, må man få det.

For meg handler det delvis om å fokusere
på familielandbruket, på det store segmentet som
er i midten i norsk landbrukspolitikk, de som har sitt arbeid på den
enkelte gård, og som bidrar på en så positiv
måte til kulturlandskap, verdiskaping
og sysselsetting. Der skal mitt fokus være. Samtidig skal
vi klare å utvikle nye arbeidsplasser, delvis ved å utvikle
det tradisjonelle landbruket, basert på det jeg sa nå,
og delvis gjennom det jeg fokuserte på i går da
jeg var i Oslo Konserthus, på dem som gjør
noe helt annet. Det er kjempebra.

Så har vi store tilleggsnæringer
med potensialer som er uforløste. Det gjelder, for å ta
ett konkret eksempel, bioenergi, som det er sagt mye bra
om. Men det gjenstår ganske mye handling for å få ut
det potensialet som ligger i å tenke distriktspolitikk,
sysselsetting og miljø – sammen.
Det skal vi klare gjennom en mye mer offensiv satsing på bioenergi
og energiproduksjon opp
mot landbruket enn det som har vært gjort fram til nå.

Summen av dette er en offensiv landbrukspolitikk. Summen
av dette er en landbrukspolitikk som tar utgangspunkt i både å tenke
distriktspolitikk og sysselsetting, og å være
forberedt på den omstilling som trengs for å være
en attraktiv næring som ungdom søker til, og som klarer å levere
i forhold til målsettingene om sysselsetting, beredskap,
distriktspolitikk osv.

 Takk for svaret.

I det svaret som vart gjeve no, høyrer
eg ikkje om ein einaste ny ting, anna enn det
som den førre regjeringa sette i gang. Bioenergi
vart nemnt som eit satsingsområde.

Det vi har sett hittil, er tvert imot at ministeren
har vore med på å setje kjeppar i hjula
for gardbrukarar som vil tenkje annleis. Då tenkjer eg
på småkraftverka. Det har vore heilt
taust frå landbruksministeren sia Soria Moria-erklæringa
kom og sette stopp for den nysatsinga som mange gardbrukarar såg
som eit inntektspotensial.

 Det kunne vært interessant
om representanten kunne finne ut om hun skulle være
enig eller uenig i det som er denne regjeringens
landbrukspolitikk. Jeg oppfatter at i det ene øyeblikket
blir det sagt at vi gjør det samme, og i neste øyeblikk blir
vi kritisert for det vi gjør.

Jeg har skissert litt av hva jeg tenker rundt
landbrukspolitikken framover. Jeg har store ambisjoner i forhold
til å ha en offensiv landbruks- og distriktspolitikk i
de fire årene som venter. Jeg synes det er kjempebra
hvis det blant opposisjonspartiene i Stortinget er et ønske
om å bidra til å bakke opp den politikken som
Regjeringen har tenkt å følge.

 Det blir tre oppfølgingsspørsmål – først Gunnar
Gundersen.

 Jeg var på samme seminar som landbruksministeren
var på for noen dager siden, med Norsk institutt
for landbruksøkonomisk forskning. Der ble det poengtert
at investeringene i norsk jordbruk hadde økt kraftig siden
2002 – produktivitetsveksten og årsinntekten i
jordbruket det samme.

Dette er bakgrunnsmusikken for regjeringen
Stoltenbergs og Senterpartiets krav om en ny kurs. Mange bønder har
fått tilbake framtidstroen og legger offensive strategier
for framtiden. Det fokuseres på å utvikle verdiskapingspotensialet
som finnes på eiendommen til den enkelte.

Det har i mange år vært klare
signaler fra Landbruksdepartementet om at landbruket må gå inn
i slike prosesser. I dette lyset er det et paradoks at Senterpartiet
sitter i en regjering der man nå signaliserer bruk av makspris
på jakt og andre utmarksaktiviteter. Her har
landbruket og Distrikts-Norge en mulighet til å skape økt
lønnsom aktivitet inn mot et betalingsvillig og betalingsdyktig
publikum.

Er landbruksministeren enig i at bruk av makspris
er aktuelt? Synes han at dette er en offensiv og stimulerende politikk
for utvikling av et framtidsrettet og robust norsk landbruk?

  Regjeringen har ikke fremmet noe
forslag om det som går på makspris.

Det å si at den investeringen som
har vært i landbruket de siste årene, på en måte
er beviset på at alt er vel, synes jeg er en noe enkel
analyse. Vi skal også ha med oss det faktum at
det – nær sagt – å investere
seg ut av enhver utfordring også representerer
en utfordring i den videre utformingen av landbrukspolitikken.
Vi er nødt til å ha en mer langsiktig tilnærming
i forhold til hvor vi ender i landbrukspolitikken, hvis eneste måten å skape
inntekt i landbruket på er gjennom nyinvestering og volumvekst.

 Line Henriette Holten Hjemdal – til oppfølgingsspørsmål.

 Som påpekt av Venstres representant
har denne regjeringen skapt stor usikkerhet for bønder
og for mange småkraftprosjekter. Utbygging av småkraftverk
er en viktig tilleggsinntekt for våre bønder
og kan være med på å opprettholde
levende bygder og bosetting i distriktene våre. Uklarheten
som er skapt rundt elsertifikatsystemet, og også grensen
på én kilowattime for småkraftverk, gjør
at allerede igangsatte utbygginger står i fare. Bøndene
opplever sviktende og usikre inntektsmuligheter.

Ser statsråden at denne regjeringen
har skapt ytterligere usikkerhet om inntektsgrunnlaget for bøndene
våre?

 Jeg mener at denne regjeringen har
vært ganske tydelig i forhold til at den ønsker å fokusere
på inntektsmuligheter også i landbruket.
Jeg har forsøkt å si en del om det her i dag i forhold
til mine ambisjoner og hva jeg mener skal til
for å skape en positiv inntektsutvikling
i landbruket, med betydelige ringvirkninger ute i Bygde-Norge, også i
andre næringer enn i landbruket.

Når det gjelder elsertifikater og
småkraftverk, er det et spørsmål som
andre statsråder enn meg har ansvaret for. Så jeg
skal ikke gå inn i noen detaljdebatt
om konsekvenser av ulike regelverk i forhold til kraftsektoren.

 André Nikolai Skjelstad – til
oppfølgingsspørsmål.

  Regjeringens posisjon i WTO-forhandlingene
betyr at man må se på kostnadsreduksjoner i norsk
landbruk. Det vil i stor grad kreve fleksible ordninger framover
i tid.

Mitt spørsmål er: Vil landbruksministeren
gjøre det mulig med kvoteleie innenfor
melkesektoren?

 Jeg har ingen ambisjon om å innføre
kvoteleie innenfor melkesektoren.

 Vi  går  videre  til  neste  hovedspørsmål – Øyvind
Korsberg.

 Jeg vil stille følgende spørsmål
til fiskeriministeren:

Norsk fiskerinæring er en viktig næring
og eksporterer årlig for rundt 30 milliarder kr, og er
en næring som er helt avgjørende for mange lokalsamfunn.

Når det gjelder de kommende WTO-forhandlingene, har
fiskeriministeren vært fullstendig taus og passiv når det
gjelder Norges posisjoner i de forhandlingene – i motsetning
til landbruksministeren, som har vært svært ivrig for å ivareta
en umoderne landbrukspolitikk, der norske skattebetalere
må subsidiere bøndene
med titalls milliarder kroner årlig og de norske
forbrukerne har skyhøye matpriser å forholde seg
til. Hva slags initiativ vil fiskeriministeren
ta for å sikre fiskerinæringen i de kommende WTO-forhandlingene?

 I likhet med en rekke andre land
har også Norge både
offensive og defensive interesser i WTO-forhandlingene.
Fiskerinæringen er en veldig viktig norsk eksportnæring,
og fiskeriinteressene blir ivaretatt i WTO-forhandlingene, i forhold
til å jobbe for både kutt i tollsatsene
og antidumpingtiltak. Jeg har full tillit til den måten
utenriksministeren som forhandlingsleder for Norge ivaretar
disse interessene. Sammen med utenriksministeren og landbruksministeren
vil jeg også delta på WTO-møtet
i Hongkong i neste måned.

 Jeg takker statsråden for svaret.
Jeg registrerer også at Norges Fiskarlag har
bekymringer i forhold til de kommende WTO-forhandlingene. Det er
litt merkelig at Norges handelspolitikk bygger på forutsetninger
om at vi skal ha full frihandel for fiskeprodukter, mens vi for
landbruksprodukter praktiserer importvern og høye
interne subsidier. Her er det etter mitt syn to motstridende
forhold. Er fiskeriministeren forberedt på å ofre
fiskerinæringens internasjonale rammebetingelser for å kunne
opprettholde dagens gjennomregulerte,
konkurransehemmede norske landbrukspolitikk?

 Jeg er ikke redd for at fiskeriinteressene
blir ofret fra norsk side i WTO-forhandlingene. Som nevnt
er det ikke noe unikt for Norge at man har ulike
interesser innenfor ulike
næringer. Også andre land
har både defensive og offensive interesser å ivareta.
Så jeg vil si at det er ikke grunn til bekymring.

 Presidenten vil tillate tre oppfølgingsspørsmål – først
Torbjørn Hansen.

 Jeg har et oppfølgingsspørsmål
til landbruks- og matministeren:

95 pst. av norsk sjømat eksporteres
som kjent, og næringen er svært opptatt av å få en
god markedsadgang gjennom WTO-avtalen. I Aftenposten 10. november
mener landbruksministeren at det er helt greit at WTO-avtalen
forsinkes. Han uttaler et sted i oppslaget:

«Mye
står på spill, resultatet kan avgjøre
om vi fortsatt skal ha landbruk over hele landet og bevare
kulturlandskapet»

Videre sier han:

«Vi
sikrer ikke fiskerinæringen ved å inngå avtaler som
svekker landbruket»

Betyr det at landbruksministeren mener
at det er landbrukets interesser som er styrende
for de norske posisjoner i WTO-forhandlingene?

 I likhet med hva utenriksministeren har sagt
ved gjentatte anledninger, mener jeg det er helt avgjørende
at vi får en avtale som er god på bredden når
det gjelder de forhandlingstemaene som er oppe i WTO.
Landbruk er akkurat nå det temaet det er fokusert mest
på i forhandlingene. Fisk er også veldig,
veldig viktig for Norge.

I forhold til utsettelsen av prosessen i WTO
mener jeg at den er en naturlig konsekvens av den store
avstanden som var på miniministermøtet i Genève
for to–tre uker siden. Da så en at det var så store
gjenstående forhandlingstemaer som ikke var løst,
at det var naturlig å bruke mer tid. Det mener
jeg fortsatt.

 Lars Sponheim – til oppfølgingsspørsmål.

 Mitt oppfølgingsspørsmål
går til utenriksministeren, som er den ansvarlige for WTO-spørsmålene.

Jeg hadde i går gleden av å høre
hans sveitsiske kollega, Joseph Deiss, si det samme som også vår
norske utenriksminister sier, nemlig at det sannsynligvis ikke
blir den store runden om reduksjoner nå i Hongkong, men
at en håper å få det til utover våren,
og mars-april ble antydet som et tidspunkt for når dette
kan skje. Denne debatten så langt viser at det er så mye
usikkerhet for mange næringer at det er avgjørende
for Norge å få til en løsning, også for landbruket.
Mitt spørsmål er: Deler utenriksministeren den
prognose at vi får en hektisk vår som
kan føre til de avgjørende sluttrunder
i WTO, og vil Norge arbeide for det – og ikke
minst sikre at Hongkong ikke blir et tilbakefall av posisjoner,
men at Norge også holder på sine
posisjoner når en passerer Hongkong-møtet?

  Jeg kan bekrefte det representanten Sponheim
sier, og jeg deler hans analyse. Det er viktig at Hongkong ikke
blir en mellomstasjon som tar luften ut av ballongen og tar trykket av
forhandlingene. Vi har alle et ansvar for å bidra
til at Hongkong blir en ordentlig mellomstasjon mellom
ministermøtet i 2004 og det som blir fulle modaliteter.
Det skal Norge bidra til på alle de
forhandlingsområdene som er.

Så er det viktig at vi får
en konklusjon fra Hongkong som gir trykk i forhandlingene utover
på vårparten. Om man så får
et sluttmøte på våren eller
ikke, tror jeg det er litt tidlig å si noe om, men jeg
deler ambisjonene som min sveitsiske kollega har, og som også generaldirektøren
i WTO har lagt for dagen i oppkjøret til Hongkong.

 Hans Frode Kielland Asmyhr – til oppfølgingsspørsmål.

  Mitt oppfølgingsspørsmål
går til landbruks- og matministeren:

Vern av norske interesser
i forbindelse med WTO-forhandlingene går stort sett på landbruksinteressene.
Det er det den offentlige debatten dreier seg om. Nå er
det imidlertid slik at fiskerinæringen er i ferd med å bli
den store næringen i Distrikts-Norge. Både
Fiskeri- og Havbruksnæringens Landsforening og Norges Fiskarlag
er svært kritiske til de posisjonene som den norske
regjeringen har tatt i forbindelse med WTO-forhandlingene. De ser
på WTO-forhandlingene som den store muligheten for norske
distrikter. Da er mitt spørsmål til landbruks-
og matministeren om han er av den oppfatning at det norske landbruket
er viktigere for utviklingen av norske distrikter enn
den store fiskerinæringen, som også er
stor i distriktene?

 Svaret på det spørsmålet
blir ganske likt det svaret jeg gav litt tidligere i dag.

Skal vi lykkes med distriktspolitikken i Norge,
må vi ha bredden i distriktspolitikken – det betyr
fisk, og det betyr landbruk. Og det betyr at vi i de forhandlingene
vi nå er inne i i WTO, må sørge
for gode nok løsninger på begge områdene.
Det er det Regjeringen har som ambisjon, og det er det som foreløpig
ligger i de posisjonene som er spilt inn. Så jeg mener
at både landbruks- og fiskerinæringen
kan være komfortable med de posisjonene som er presentert,
og vi har en helt klar målsetting om å få resultater
som gjør at begge sektorene skal kunne utvikles også etter
at denne WTO-runden er avsluttet.

 Stortinget behandler så siste hovedspørsmål
i denne spørretimen.

 Mitt spørsmål går
til utenriksministeren.

Høyre er tilfreds med at utenriksministeren
er i full gang med nordområdedialogen som ble lansert i
en stortingsmelding sist vår. Høyre og Arbeiderpartiet
har åpenbart ganske sammenfallende syn på både
mulighetene og løsningene i nordområdene samt
virkemidlene i utenrikspolitikken, og det er jo bra.

Mitt spørsmål til utenriksministeren, etter
hans erfaringer så langt, er: Er det en fordel for Norge å stå utenfor
EU når vi tar opp nordområdene med store EU-land, eller
er det en ulempe? Eller mener utenriksministeren
at spørsmålet er irrelevant? Problemstillingen
er relevant og kan belyses med et eksempel: Vi har de siste dagene
sett presseoppslag om at verken danske eller
svenske partifeller vil gi den norske statsministeren
støtte i fiskeristriden med EU. I dag er det da åpenbart
rask automatikk i at EU slutter opp om det medlemslandet som er
i konflikt med et utenforland. Mener utenriksministeren
at Norges posisjon hva angår fiskevernsonen ville stått
sterkere overfor EU, og dermed overfor Spania, om Norge
hadde vært medlem av EU?

 Dette spørsmålet gir jo en
invitt til ordet «seminar», for dette kunne man
diskutere i mange forskjellige retninger.

Jeg deltok selv i forhandlingene om EØS-avtalen
og medlemskapsavtalen og så hvor komplisert det spørsmålet
var også da når det gjaldt fiskeregimet
i nord og rundt Svalbardsonen. For egen del har jeg faktisk kommet
til at jeg nå vil bruke mindre tid
på den hypotetiske vurderingen enn på fra-dag-til-dag-arbeidet
med å ivareta våre interesser. Men skal
jeg gi et kort innspill, vil jeg si at på den ene siden
kunne man se for seg at hvis Norge gjennom et EU-medlemskap
nærmest automatisk hadde 25 land i ryggen, ville jo det vært
en fordel på mange måter. Men det er altså ikke noen
automatikk i at man kommer dit, for det er slik at mange av EU-landene
har interesser som de ønsker å ta
ut ved å ha et annet syn enn Norge på hvordan fiskevernsonen
håndteres. Jeg tror vi har et litt feilaktig bilde noen
ganger, at det er så stor motstand mot det norske
synet. Det er noen land som har tatt reservasjoner. Men av
de landene som har undertegnet Svalbardtraktaten, er det faktisk
et stort flertall som ikke har tatt reservasjoner. Jeg
legger jo da også vekt på de uttalelser
som nå kommer fra fiskerimiljøer lenger sør
i Europa, bl.a. i Spania, hvor man sier at det norske
regimet gir god forvaltning og god sikkerhet. Hvorvidt Norge
da på den bakgrunn kunne fått gjennomslag for
norsk regime som EU-regime, i EU, er et hypotetisk spørsmål – og
det har en tidligere statsminister sagt at man kan avstå fra å besvare.
Jeg slutter meg til den vurderingen, egentlig, fordi oppgavene er
så mange her vi står i dag, med den statusen vi
nå har.

 Jeg takker for svaret så langt.

Jeg vil vise til at i utenriksministerens tale
i Paris 25. november uttalte han at vi gjennom vår
nordområdepolitikk håper å knytte Russland enda
sterkere til europeiske samarbeidsstrukturer. Høyre
støtter denne målsettingen, men mener
at det å knytte Norge enda sterkere
til europeiske samarbeidsstrukturer må være
minst like viktig. Kan utenriksministeren bekrefte at også han
har den målsettingen?

 Først vil jeg si at jeg mener
at det vi gjør med Russland i nord, er en del av vår
europapolitikk. Min russiske kollega og jeg deltok på EUs
ministermøte om den nordlige dimensjonen for
en uke siden – i Brussel – og det var et uttrykk for
at vi kommer med på den måten.

Jeg kan bekrefte at denne regjeringen har den
holdningen den har til medlemskap i EU, som
til forveksling minner om den forrige regjeringens – en
regjering der Høyre deltok. Så mener
jeg det er viktig at man har en diskusjon om medlemskap, og at man
får det belyst fra mange hold. Min oppgave som utenriksminister
i denne regjeringen er å følge opp det som er
regjeringsplattformen, og der handler det om å ivareta
norske interesser med den tilknytningsformen
vi nå har, og jeg ser at det egentlig gir meg hendene fulle.

 Presidenten vil tillate tre oppfølgingsspørsmål – først
Jon Lilletun.

 Vi har registrert at utanriksministeren
har hendene fulle. Eg vil gje ros til utanriksministeren for den
offensive måten han har starta si gjerning på,
ikkje minst i forhold til nordområda.

Min innfallsvinkel til det spørsmålet
som representanten Vallersnes stilte, er nok noko annleis.
Ser utanriksministeren at når det gjeld akkurat forvalting
av fisk og forvalting av havressursar, er det eit av dei områda
der det har vore ein fordel at vi ikkje er medlem
av EU? Dersom vi ser på måten som hava er forvalta
på i EU-området kontra i norsk ansvarsområde,
ser vi ein betydeleg forskjell. Representanten Jagland har fleire
gonger uttalt at han meiner det er eit av dei områda som
faktisk kanskje var grunnen til at det vart nei, og han forstår
kvifor befolkninga reagerte som ho gjorde.

Deler utanriksministeren det synet at når
det gjeld fiskeri og forvalting, har det faktisk vore
ein fordel at vi har den posisjonen vi har – EØS-medlem,
men ikkje EU-medlem?

 Det blir dette med hypotese igjen, for skulle
vi gi et ordentlig svar på det spørsmålet,
måtte vi jo vurdert hva som ville vært effekten
av norsk medlemskap i EU i f.eks. elleve år, omtrent
på dagen. Kunne da norsk forvaltningskompetanse, som heller ikke
er perfekt i alle sammenhenger, ha brakt EU i riktig retning?
Jeg bruker ikke mer tid på det nå.

For å gå rett på svaret,
mener jeg at det er alvorlige mangler ved EUs fiskeriforvaltning – tilstanden
i Nordsjøen, i andre fiskebanker hvor
EU har forvaltningsansvaret, tilsier det. Og jeg mener
at de forslagene som har kommet fra både kommisjonen
og enkelte av EUs medlemsland om hvordan man skal håndheve
forvaltningsansvaret i vernesonen, egentlig tyder på en
beslutningskrise når det gjelder å komme fram
til den løsningen som faktisk der og da kan sikre god forvaltning.

Så jeg mener langt på vei
i retning av det Thorbjørn Jagland har gitt uttrykk for,
at dette er et område hvor Norge skal legge stor
vekt på den erfaringen og den kompetansen vi har. Det at
vi har stabile og økende kvoter i våre
områder, mens de i EU stort sett minsker, er et talende
eksempel.

 Odd Einar Dørum – til oppfølgingsspørsmål.

 I politikk er det både tider
for strid og tider for konsensus. Nordområdepolitikken
krever konsensus i et land som Norge. Så jeg vil gi utenriksministeren
ros for at han har fulgt opp nordområdene på en
kraftig måte – på den måten
som også tidligere utenriksminister Jan Petersen
trakk opp.

Mitt første resonnement
går i grunnen langs litt andre linjer. Ser utenriksministeren
f.eks. på Arktisk Råd – der alle
landene på Nordkalotten, nordområdene, er samlet – som
et viktig instrument, ikke minst i en geopolitisk sammenheng?
Vi vet at en av de tre rikeste ressurskildene på denne
kloden er i nordområdene. Det gjelder olje og
gass.

Det andre gjelder Svalbard-politikken,
som jeg er klar over ikke er utenriksministerens portefølje
alene, men som er en del av den. Ser utenriksministeren verdien
av at der vi tidligere utelukkende har hatt svart kull, også får forskning,
som kan bygges opp og bli en ganske vesentlig – og
viktig – del av norsk nordområdepolitikk? Forskningssatsingen
i forbindelse med Polaråret og ikke minst forskningen
slik vi ser den på Svalbard, i Longyearbyen og
i Ny-Ålesund, er viktige bidrag i nordområdepolitikken.
Deler utenriksministeren dette synet?

  Jeg takker for de gode ordene. Vi
hadde mye godt å bygge på da vi tok tak i nordområdearbeidet.

Jeg er enig i at Arktisk Råd er et
veldig viktig instrument. På ministermøtet i Brussel
i forrige uke så vi på kart over polområdene
og isen. Isen smelter. Den smelter mest på kanadisk side,
hvilket illustrerer at dette er et tema som må trekke alle
med. Her er Arktisk Råd viktig. I de neste seks årene
vil det være nordiske land som har formannskapet,
og vi arbeider med å se på om vi kan se en linje
i det, for å utnytte mulighetene best mulig. Jeg er helt
enig i dette.

Jeg er enig i at forskningssatsingen på Svalbard
har stor betydning. Jeg har den grunnholdningen at aktivitet bygger
opp om suverenitet. Hadde Svalbard i dag vært et sted med noen
få fangstmenn og -kvinner, ville vi ha hatt et annet utgangspunkt
enn den mangfoldige aktiviteten vi har – fra kull, turisme
og reiseliv til forskning. Så det må stå helt
sentralt for oss.

Jeg merker meg den store interessen fra andre
land når det gjelder forskningsmiljøene på Svalbard.
Det tror jeg er en fordel for norsk suverenitetshevdelse.

 Jan Tore Sanner – til siste
oppfølgingsspørsmål.

 Også jeg vil gi utenriksministeren
honnør for den offensive måten han har håndtert
nordområdepolitikken på. Det er en god oppfølging
av den tidligere regjeringens politikk – og ikke
minst av tidligere utenriksminister Jan Petersens håndtering
og grunnlaget for den.

Det ville overraske meg mye om ikke
utenriksministeren var enig i at et medlemskap
i EU ville ha vært en fordel med tanke på ryggdekning
og gjennomslag i nordområdene. Men la det være.

La oss se på det nest beste, nemlig å ha gode
venner som  følger  lojalt  opp,  og  som  kan  gi  oss
 ryggdekning – både våre
venner på den andre siden av Atlanteren og våre
venner i Europa. Jeg registrerer at den nye regjeringen har vært
mer opptatt av hva vi ikke skal være
med på, i NATO og i forhold til USA, og av hva
vi ikke skal være med på i
forhold til EU, ved at man markerer mulig veto mot både
kjemikaliedirektivet og tjenestedirektivet. Styrker eller
svekker en slik holdning våre muligheter til å nå våre
mål i nordområdene?

  Jeg deler ikke representanten Sanners
oppfatning, at vi har sendt den type signaler.

Norge sender signaler om å være
en aktiv deltaker i de foraene der vi er deltaker, og en støttespiller
der vi har våre venner. Det bildet at vi har
brukt tid på å vektlegge hva vi ikke
skal delta i, mener jeg er en gal oppfatning av hva som
er skjedd. Norges styrking av deltakelsen i ISAF, f.eks., blir alle
de steder jeg har reist til – enten det er til NATO
i Brussel, til London eller til Washington – mottatt som
et kraftfullt bidrag fra en partner som leverer det han lover.

Hvis man mener at det norske
synet på kjemikaliedirektivet og på tjenestedirektivet
vil svekke Norge som en troverdig partner, tror jeg man
skal forflytte seg til Brussel og se på hva EU-landene
selv mener om disse direktivene når de stiller
opp i disse foraene. Det kan gjelde Sverige – og
det kan gjelde Frankrike, hvor dette antakeligvis var en medvirkende årsak
til at det franske folk sa nei til grunnlovstraktaten.

Jeg mener her at på samme
måten som i en nasjonal sammenheng – som
jeg svarte på tidligere – og i en europeisk sammenheng,
tilhører det demokratier å ha diskusjon. Det er
slik også disse organene er innrettet, enten
det er NATO, EU eller EØS – og der spiller Norge
en lojal og aktiv rolle.

 Sak nr. 1, den muntlige spørretimen,
er nå omme.





                    
                    
                    

 Det foreligger ikke
noe referat. Dermed er dagens kart ferdigbehandlet.

Forlanger noen ordet i henhold til
forretningsordenens § 37a før møtet heves? – Møtet
er hevet.





                    
                    
                    

