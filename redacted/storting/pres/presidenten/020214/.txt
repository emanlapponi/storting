 Ærede medrepresentanter!

Tidligere stortingsrepresentant 

Jens P. Flå

 døde 31.
januar, kort tid før han ville fylt 79 år.

Med Jens P. Flå er en politisk veteran
gått bort. Han ble valgt inn i kommunestyret i Rennebu
allerede i 1948, som representant for Kristelig Folkeparti.
Han var – med et kort avbrudd – kommunestyremedlem
fram til 1973, da han ble valgt inn på Stortinget fra Sør-Trøndelag.
I ti år var han også ordfører
i Rennebu kommune. Dette kombinerte han med driften av to gårdsbruk.

Jens P. Flå satt på Stortinget
i tre perioder. I denne tiden var han medlem av finanskomiteen i
to perioder og i den siste medlem av kommunal- og miljøvernkomiteen.

Jens P. Flå er skildret som en svært
god kollega av sine medrepresentanter, både
innen eget parti og i andre partier. Han var
en fin samtalepartner, en god rådgiver og svært
allsidig. Han klarte å kombinere prinsipiell tenkning med
praktisk tilnærming.

Han hadde ordet i sin makt og var en etterspurt
kåsør og foredragsholder. Han fant alltid gode,
lune og treffende kommentarer, og bidrog ofte til å løse
opp stemningen på den måten. Det var nok ikke
uten grunn at dansken Storm P. var blant Jens P.s favoritter.

Jens P. Flå var hele livet
tro mot røttene sine, både røttene
i landbruksnæringen og røttene i kirke- og kristenliv.
Han var medlem av menighetsrådet i mange år og
var her både leder og nestleder. Han
var også formann i Rennebu indremisjonsforening.

Som pensjonist engasjerte
han seg i lokalhistorisk arbeid og lokalt kulturarbeid. Han var
medforfatter i to lokalhistoriske bøker og var
medarbeider i Rennebu Radio.

Han har vært medlem av flere offentlige
utvalg: Utvalget av 1972 til å utrede prisproblemene, det
såkalte Skånland-utvalget. Videre var han medlem
av styret i Det norske jord- og myrselskap og av Hovedkomiteen for
reformer i lokalforvaltningen samt i styret for Norges Postsparebank.

Med Jens P. Flå er et allsidig, begavet
og sterkt engasjert medmenneske gått bort. Han fulgte aktivt
med i den politiske debatt helt til det siste. Hans bortgang kom uventet.

Tidligere stortingsrepresentant

 Gunnar
Hvashovd

 er død, 77 år gammel.

Da Gunnar Hvashovd ble valgt til Stortinget
fra Buskerud i 1969 som representant for Arbeiderpartiet,
hadde han allerede to perioder bak seg som vararepresentant. I de
tolv årene fram til 1981 han satt på Stortinget,
var han medlem av sosialkomiteen.

Gunnar Hvashovd ble født i Kongsberg,
og det var Kongsberg som var hans sterke tilknytningspunkt. Allerede
som 18-åring i 1942 ble han ansatt som dreier
ved Kongsberg Våpenfabrikk. Her var han ansatt fram til 1982.

Hvashovd ble tidlig partipolitisk aktiv. Som
21-åring ble han leder av Kongsberg AUF, og i årene
1954 til 1975 hadde han en rekke politiske verv: Medlem av styret
for Buskerud Arbeiderparti, formann i Kongsberg Arbeiderparti og
nestformann i Buskerud Arbeiderparti.

Hvashovd var fra ung alder sterkt engasjert
i lokalpolitikken. Bare 24 år gammel ble han
første gang medlem av Kongsberg formannskap.
Han var byens ordfører i ti år, fra 1959 helt
til han ble innvalgt på Stortinget høsten 1969.
Deretter var han igjen medlem av formannskapet i to år.

Også fylkespolitikken nøt
godt av hans engasjement, og i hele sin tid som stortingsrepresentant
holdt han god kontakt med det politiske liv i Kongsberg. Han gjorde bl.a.
en stor lokal innsats for sykehuset i byen. Ved siden av dette hadde
Hvashovd en lang rekke offentlige verv i Kongsberg kommune samt
flere tillitsverv i ulike organisasjoner.

I sosialkomiteen
var det særlig sykehussaker som var hans arbeidsområde.
Kreftforskning og Radiumhospitalet var også saker
som fikk stor oppmerksomhet, og som ble fulgt nøye
opp. Hvashovd ledet også utvalget som vurderte
funksjonsdelingen mellom Rikshospitalet og andre
store norske sykehus, som Haukeland i Bergen, Regionsykehuset
i Trondheim og universitetssykehuset i Tromsø, og Stortingets
vedtak i den saken preget norsk sykehusvesen i mange år
fremover.

Men selv uttalte Hvashovd i et avskjedsintervju
med Fremtiden i 1981 at den vanskeligste saken han hadde befatning
med i sin tid her, var å få likestillingsloven vedtatt.

«I Stortinget
var det slik at mellom-partiene ikke ville ha noen
likestillingslov, SVs forslag gikk mer på forholdene i
arbeidslivet. Dermed var det bare Arbeiderpartiet
og Høyre som sammen kunne skape en likestillingslov,
og de forhandlingene var vanskelige», sa han.

Gunnar Hvashovd var lett å komme overens
med. Han var omgjengelig og engasjert og hadde et stort kontaktnett
og en stor vennekrets her på Stortinget og på lokalplanet.
I sine siste leveår slet han med sykdom, men
fikk likevel en fin tid som pensjonist
i hjembyen som han var så glad i. Og helt til det siste
var han å se på sine daglige turer inn
til byen der han traff kjente og slo av en prat.

Vi minnes Jens P. Flå og Gunnar Hvashovd
med dyp respekt og takknemlighet for deres virke på Stortinget
og lyser fred over deres minne.

Representantene påhørte stående
presidentens minnetaler.

 Det foreligger
to permisjonssøknader:

fra representanten May Britt 

Vihovde

 om velferdspermisjon
i tiden fra og med 19. februar til og med 21. februar

fra representanten Torny 

Pedersen

 om
velferdspermisjon i tiden
fra og med 19. februar til og med 21. februar

Etter forslag fra presidenten ble
enstemmig besluttet:

1.	Søknadene behandles straks
og innvilges.

2.	Følgende vararepresentanter innkalles for å møte
i permisjonstiden: For Hordaland fylke: Harald 

Hove

For
Nordland fylke: Tomas 

Norvoll

3.	Tomas Norvoll innvelges i Lagtinget for den tid han møter
for representanten Torny Pedersen

 Representanten Sigbjørn
Molvik vil framsette et privat forslag.

 Jeg vil på vegne av representantene
Karin Andersen, Olav Gunnar Ballo og meg sjøl fremme forslag
om endringer i reglene for rehabiliterings- og attføringspenger.

 Representanten Svein Roald Hansen
vil framsette et privat forslag.

 På vegne av representantene Sylvia
Brustad, Tore Nordtun, Asmund Kristoffersen og meg selv
vil jeg sette fram et forslag om endringer i sluttbehandlingsavgiften
for avfall som brukes til energigjenvinning.

 Representanten Carl I. Hagen vil
framsette et privat forslag.

 Jeg vil sette frem et forslag om at staten
trekker sin anke i saken staten tapte i Oslo
byrett ved dom av 28. februar 2001 anlagt mot staten av
Amelia Riis og tilleggsbevilgning til dekning av erstatningen staten
ble ilagt.

 Forslagene vil bli behandlet på reglementsmessig
måte.





                    
                    
                    

 Det foreligger ikke
noe referat.





                    
                    
                    

