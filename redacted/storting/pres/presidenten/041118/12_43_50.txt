 Det var betryggende.




 Noen kommentarer til de forgående innleggene.




Når det gjelder fosterhjem, jobber vi kontinuerlig med å forbedre tilgangen. Det vil bli gjennomført en stor rekrutteringskampanje i 2005 i regi av direktoratet. Vi kommer også til å ha en gjennomgang av hele situasjonen for å se om vi kan sette inn ytterligere tiltak for at barn ikke skal vente for lenge på det riktige fosterhjemmet, og vi vil også gjennomgå situasjonen når det gjelder oppfølging og veiledning av fosterforeldrene, og ikke minst sørge for å få beholdt fosterhjem som vi mener er gode.




Når det gjelder dette at 400 barn skulle stå uten fosterhjem, er det feil. Det er 483 barn og unge som er registrert i en forberedende fase. For 164 av dem – vi har undersøkt disse tallene – er det gitt et varsel om at fosterhjem sannsynligvis kan være det rette tiltaket, men det er ennå ikke fattet vedtak. For 99 er det mottatt en søknad. Fylkesnemnda har fått saken. Vedtak er ennå ikke fattet. For 142 har man fattet vedtak om fosterhjem. Fosterhjem er funnet, men man er i forberedelsesfasen, man arbeider med plasseringen. For kun 78 er vedtak fattet, men der har man altså ikke klart å finne akkurat det riktige fosterhjemmet innen seks uker etter at vedtak er fattet, slik man skulle. Det pågår et intensivt arbeid for å plassere disse barna.




Litt om ungdom mellom 18 og 23 år. Det er en stor økning i tiltak for denne gruppen. Faktum er at for ungdom mellom 20 og 23 år har det vært en økning i tiltak på 10 pst. fra første halvdel i fjor til første halvdel i år. Disse ungdommene må i alle fall samtykke hvis man skal videreføre tiltak. Og hvis de sier ja til det, skal det utarbeides en plan. Disse ungdommene har også klagerett dersom de ikke får tiltak og måtte ønske det – de har kanskje endret mening etter at de har takket nei, det er det jo også noen som gjør. Da har man altså klagerett. Vi ønsker å gjøre denne klageretten mer kjent. Vi er litt usikre på om alle kjenner den godt nok, eller om kommunene i stor nok grad opplyser om den klageretten hver enkelt ungdom har. Så her gjør Barne-, ungdoms- og familiedirektoratet et arbeid nå.




Så har jeg lyst til å svare representanten May Hansen når det gjelder at det kommer så mange klager fra kommunene om at de har så store problemer. Jeg har lyst til å berømme kommunene. Kommunene har de siste årene økt innsatsen innenfor barnevernet. De gjør en formidabel jobb. Rapporter for første halvår i år viser at nye meldinger gjennomføres i løpet av én uke i 96 pst. av tilfellene.




Helt til slutt: Når det gjelder arbeidsmiljøloven og arbeidstidsordningene, så er jeg helt enig med representanten Eirin Faldet i at forsvarlige og lovlige arbeidstidsordninger er viktig for alle, både beboere og personell. Det pågår et arbeid med dette når det gjelder kollektivene våre.




 Sak nr. 4 er dermed ferdigbehandlet.





                    
                    
                    

