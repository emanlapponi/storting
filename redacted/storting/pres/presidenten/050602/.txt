 Etter ønske fra forsvarskomiteen vil presidenten foreslå at taletiden blir begrenset til 5 minutter til hver gruppe og 5 minutter til statsråden.




Videre vil presidenten foreslå at det blir gitt anledning til inntil tre replikker med svar etter innlegg fra medlemmer av Regjeringen innenfor den fordelte taletid.




Videre vil presidenten foreslå at de som måtte tegne seg på talerlisten utover den fordelte taletid, får en taletid på inntil 3 minutter.




– Det anses vedtatt.




(ordfører for saken): 

Dokument nr. 8:69 for 2004-2005 fra representanter fra Arbeiderpartiet, SV, Senterpartiet og Fremskrittspartiet om fortsatt stasjonering av Forsvarets 337-skvadron – Kystvakthelikopterskvadronen – med skvadronledelse på Bardufoss også etter innfasing av de nye NH90-helikoptrene er en forholdsvis lang og noe komplisert sak, der det har vært mulig å tolke stedsalternativene på forskjellige måter. Både Sola og Bardufoss har vært ønsket, og begge er selvfølgelig kapable til å huse dette. Dette har vært behandlet i St.prp. nr. 45 for 2000-2001, i Innst. S. nr. 234 for 2003-2004 og i St.prp. nr. 42 for 2003-2004, men det var noe ulike formuleringer som skapte usikkerhet om hvorvidt hele eller deler av 337-skavdronen skulle være stasjonert på Bardufoss også etter innfasingen av de nye NH90-helikoptrene. Disse er for øvrig ment innkjøpt i perioden 2005–2008, selv om det i svarbrev fra Forsvarsdepartementet av 24. september 2004 bl.a. sies:







«…innfasingen av de nye enhetshelikoptrene er utsatt på grunn av forsinkelser hos leverandør, med første leveranse planlagt medio 2007.» …«Også av denne årsak anbefaler FD å avvente regjeringens forslag til konkret oppfølging av Stortingets vedtak.»




Derfor er flertallet ekstra opptatt av at Forsvarsdepartementet forholder seg lojalt til de vedtak som fattes av Stortinget, og følger disse opp på en objektiv måte. Flertallet ser viktigheten av å prioritere tilstedeværelse av nettopp ledelseselement og vedlikeholdelseselement tilpasset den type aktivitet som skal utføres på Bardufoss.




Med dette Dokument nr. 8-forslag – og dermed vedtak – mener flertallet at det ikke heretter skal kunne være noen tvil om at 337-skvadronen skal være stasjonert på Bardufoss. Mindretallet vil fremme et annet forslag som de vil redegjøre for.




For flertallet i denne saken har bl.a. nærhet til de områder hvor helikoptrene skal operere, som primært vil være i nordområdene for å ivareta og signalisere norske interesser i vårt havdomene, vært viktig. Det har også vært ønskelig med et fortsatt levende helikoptermiljø på Bardufoss. Dette begrunnes med at flystasjonen er vertsavdeling for utenlandsk helikopteraktivitet, og at den bl.a. har flyskole. Dermed vil man få et godt fagmiljø, som alle vil få fordeler av. Nærheten til basen for de helikopterbærende kystvaktfartøyene er også av betydning, samt hvor deres seilingsområde er. Med dette vedtaket vil det heller ikke være noe tap av arbeidsplasser på Sola, da beslutningen om flytting ennå ikke er effektuert, fordi de nye helikoptrene ennå ikke er på plass.




Bardufossområdet har også unike øvelsesområder, der skvadronen kan få oppdrag i – og få oppleve – et optimalt arktisk miljø. Dermed vil de kunne være godt rustet for å løse oppgaver av en svært vanskelig art. Det sier seg selv at det er viktig å oppsøke havområder med stormfullt farvann for å tilpasse seg de marginale operative forholdene i polare farvann som operasjonsområder i nordområdet har.




Med dette anbefaler jeg innstillingen. Komiteen går bl.a. inn for at 337- skvadronen skal være på Bardufoss på alle måter, men inngå administrativt under luftving for maritime helikoptre – Luftving 134 på Sola flystasjon.




(komiteens leder): 

La meg først slutte meg til saksordførers grundige redegjørelse, og så legge til at ett av de dokumentene som for øyeblikket ligger til behandling i Stortinget, er St.meld. nr. 30 om en helhetlig nordområdepolitikk. Blant utfordringene er selvfølgelig sikkerhetssituasjonen i nordområdene og håndtering av en norsk jurisdiksjon over et havområde som er sju ganger større enn vårt landterritorium. I den forbindelse er Kystvakten helt avgjørende. Kystvakten er limet i det sivilt-militære samarbeidet i nordområdene, med lovpålagte sivile oppgaver, og er i dag en integrert del av Sjøforsvaret.




Kystvaktens utfordringer er mange, bl.a. knyttet til et godt naboskap til Russland, myndighetsutøvelse i Svalbardområdet, fiskerioppsyn og slepebåtkapasitet for å håndtere oljetransporten fra Kolahalvøya, noe som har økt over tid de siste tre–fire år.




Kystvakten opererer, naturlig nok, primært i nordområdene. Derfor er det også naturlig at Kystvaktens helikoptre er stasjonert i nord. De er i dag på Bardufoss. Komiteflertallet mener at de skal være der også etter innfasingen av de nye enhetshelikoptrene NH90.




I juni i 2001 besluttet Stortinget, som en del av en veldig stor reform, at de tre maritime helikopterskvadronene skulle etableres på Sola når de nye helikoptrene kommer. Dette var naturlig for 334-skavdronen, som skal være om bord på de nye fregattene, som, som kjent, skal ha sin base på Haakonsvern. Det var også naturlig for 330-skvadronen, redningshelikoptertjenesten, med bl.a. hovedredningssentralen i nærheten. Sola har også et stort sivilt helikoptermiljø, noe de selvfølgelig fortsatt skal ha.




Jeg viser også til neste sak om å få til en simulator for NH90-helikoptrene på Sola, en simulator som også vil kunne serve helikoptre fra andre land, som Nederland og Tyskland.




I forbindelse med behandlingen av langtidsplanen for ett år siden mente komiteen at 337- skvadronen fortsatt burde være på Bardufoss, også etter at de nye helikoptrene kommer, dvs. når helikoptrene ikke er om bord på fartøy eller hos leverandør til vedlikehold.




På grunn av ulike tolkninger av både merknader og vedtak, det være seg både i Innst. S. nr. 234 for 2003-2004 og i budsjettinnstillingen sist høst, så vi oss nødt til å legge inn et Dokument nr. 8-forslag for å få denne saken klargjort én gang for alle.




337-skvadronen skal fortsatt være på Bardufoss med skvadronledelse, men inngå administrativt som en del av Luftving 134 på Sola, altså de maritime helikoptrene. Stasjonsvedlikeholdet skal fortsatt gjennomføres på Bardufoss for Kystvaktens helikoptre. Vi er imidlertid fullt ut klar over at de nye helikoptrene vil være mye mer om bord på fartøy enn de gamle, og at de også skal ha vedlikeholdspersonell om bord – bare slik at det ikke blir noen diskusjon om det.




Med dette stadfester Stortinget at vi har to store militære helikoptermiljøer i Norge: Sola og Bardufoss. Jeg tror for øvrig at alle tre skvadronene kommer til å trene begge steder. Blant annet er det behov for arktisk trening også for fregatthelikoptrene. Det må naturligvis skje på Bardufoss. Simulatortrening vil forhåpentligvis skje på Sola.




De helikopterbærende kystvaktfartøyene våre er, når de ikke er på sjøen, i hovedsak stasjonert på Sortland. Bardufoss er, som vi vet, betydelig nærmere Sortland enn det Sola er. Bardufoss er relativt nært seilingsområdet til Kystvakten, som i økende grad vil patruljere og kontrollere våre havområder i nord. Jeg vil igjen minne om det jeg sa innledningsvis om den nordområdemeldingen som ligger her i huset akkurat nå.




Bardufoss vil fortsatt ha et levende helikoptermiljø med både 337- og 339-skvadronene, egen flyskole – det regner jeg med blir i orden etter hvert i løpet av noen uker i vår – og flyteknikerlinje på videregående skole. Bardufoss er også vertsavdeling for alliert helikopteraktivitet. Arktisk trening er noe alle NATO-land har behov for. Det gjelder også helikoptre. Her skal vi kjenne vår besøkelsestid. Det er viktig for Norge at vi har alliert trening ved de ulike militære avdelingene rundt om i Norge.




 Først og fremst vil jeg selvsagt slutte meg til det som ble sagt både av saksordfører og av representanten Marit Nybakk om Kystvakten og dens betydning for nordområdene, om arktisk trening og det faktum at vi skal ha et aktivt helikoptermiljø værende på Bardufoss. Når det er sagt, vil jeg bare legge til at det har etter min beste overbevisning ingen ting med dette Dokument nr. 8-forslaget å gjøre.




Som det fremgår av innstillingen, er det regjeringspartienes syn at forslaget skal avvises. Begrunnelsen for dette er kort og godt at det ikke vil være mulig å ta ut de ønskede synergieffekter hvis en splitter lokaliseringen av skvadronene.




Samling av de maritime skvadronenes hovedbaser vil legge til rette for effektivisering, faglig overbygging og bedret operativitet. Jeg merker meg også at en delt løsning vil kunne innebære investeringsbehov både på Bardufoss og på Sola. Samtidig synes jeg det er verdt å understreke at en lokalisering av 337-skvadronen til Bardufoss gir den omtalte nærhet mellom operasjonsområde og base, i og med at 337-skvadronen skal operere både i nord og i sør.




Jeg finner det i denne sammenheng formålstjenlig å sitere fra lederen i Stavanger Aftenblad 20. mai, der det heter:







«Det kreves god forstand, erfaring, kunnskap og dyktig politisk håndverk når enkeltvedtak skal innpasses i langsiktige strategier. Faren for å ta beslutninger i det daglige som i sum undergraver eller endatil motarbeider den langsiktige strategien, er alltid til stede.»




Det er en fare for at det er nettopp dette som er i ferd med å skje når en tar denne saken i betraktning. Vi ble jo i tidligere forsvarsforlik enige med Arbeiderpartiet om at distriktspolitikk skal spille en underordnet rolle når innretningen av vårt forsvar skal vedtas.




Ut fra de samlede ressurser som stilles til disposisjon for Forsvaret hvert år, mener Høyre at det er prinsipielt viktig å hente ut synergieffekter ved at skvadronene samlokaliseres i henhold til tidligere vedtak, samtidig som nærhet fra patruljeområde til base ivaretas gjennom de vedtak Stortinget fattet i Innst. S. nr. 234 for 2003-2004. Her står det:







«Stortinget ber Regjeringen lokalisere de nye enhetshelikoptrene for Kystvakten i nord, når disse ikke er på fartøy eller under vedlikehold av leverandør, til Bardufoss. Regjeringen bes fremme konkrete forslag innen innfasing av de nye enhetshelikoptrene skjer.»




Dette stod altså Arbeiderpartiet sammen med regjeringspartiene om for et år siden.




Etter Høyres syn ivaretar dette vedtaket behovet for geografisk nærhet mellom 337-skvadronens aktivitet i nord og base i Bardufoss, samtidig som det kan tas ut synergieffekter gjennom samlokalisering av skvadronenes hovedbaser. Jeg vil minne om at dette var flertallets vedtak. Komiteens medlemmer fra SV og Fremskrittspartiet fremmet i stedet følgende mindretallsforslag:







«337-skvadronen lokaliseres til Bardufoss.»




Det er dette Arbeiderpartiet i realiteten nå slutter seg til etter sin snuoperasjon.




Etter mitt syn fremstår hele Dokument nr. 8-forslaget, fra bl.a. Arbeiderpartiet, som jeg nevnte, som en stor snuoperasjon og vingling i forhold til den store enighet vi oppnådde i fjor sommer i forbindelse med den videre reformeringen av Forsvaret.




Fra Høyres side er det maktpåliggende å understreke viktigheten av langsiktige og stabile rammebetingelser for Forsvarets virksomhet. Den omstilling som det norske Forsvaret nå gjennomgår, er den største omstillingen i offentlig sektor noensinne. Skal denne omstillingen bli vellykket, slik at vi får et forsvar som produserer reell forsvarsevne i henhold til Norges sikkerhets- og forsvarspolitiske behov, trenger man faste og stabile rammebetingelser.




Jeg registrerer med beklagelse at Arbeiderpartiet ikke står fast ved de vedtak det var med på å fatte i Innst. S nr. 234 for 2003 og 2004 fra i fjor.




Med dette vil jeg ta opp mindretallets forslag i innstillingen.




 Representanten Bjørn Hernæs har tatt opp det forslag han refererte til.




 Kristelig Folkeparti støtter ikke dette forslaget, da det går mot Stortingets tidligere vedtak i forbindelse med begge de to siste langtidsplanene. Som forslagsstillerne av dette private forslaget selv påpeker:







«Ved behandlingen av Innst. S. nr. 342 (2000-2001), jf. St. prp. nr. 45 (2000-2001) besluttet Stortinget at Sola flystasjon skulle huse tre helikopterskvadroner; 330 skvadron (redningstjenesten), 334 skvadron (fregatthelikoptre) og 337 skvadron (kystvakthelikoptre) når de nye NH90-helikoptrene kommer på plass.»




Likeledes vedtok Stortinget ved behandlingen av den neste langtidsplanen for ganske nøyaktig ett år siden at vedtaket skulle opprettholdes. Ved behandlingen av Innst. S. nr. 234 for 2003-2004 anførte komiteens flertall, alle unntatt medlemmene fra Sosialistisk Venstreparti og Senterpartiet, at:







«Flertallet mener det er viktig å ta ut synergieffekter for ledelsen av henholdsvis 330, 334 og 337-skvadronene. Dette er vedtatt lagt til Sola. Samtidig er det viktig med kort avstand fra patruljeområde til base.»




Kristelig Folkeparti mener det er viktig å hente ut synergieffekter ved at skvadronene samlokaliseres i henhold til tidligere vedtak, samtidig som det er nærhet mellom patruljeområde og base. Vi mener at begge disse hensyn ivaretas gjennom Stortingets vedtak i Innst. S. nr. 234 for 2003-2004, som lyder:







«Stortinget ber Regjeringen lokalisere de nye enhetshelikoptrene for Kystvakten i nord, når disse ikke er på fartøy eller under vedlikehold av leverandør, til Bardufoss. Regjeringen bes fremme konkrete forslag innen innfasing av de nye enhetshelikoptrene skjer.»




Vi mener altså at dette vedtaket ivaretar behovet for geografisk nærhet mellom 337-skvadronens aktiviteter i nord og basen i Bardufoss, samtidig som det kan tas ut synergieffekter gjennom samlokalisering av skvadronenes hovedbaser.




La meg minne om at dette var flertallets vedtak i Innst. S. nr. 234 for 2003-2004, mens komiteens medlemmer fra Fremskrittspartiet, Sosialistisk Venstreparti og Senterpartiet fremmet følgende mindretallsforslag:







«337-skvadronen lokaliseres til Bardufoss.»




Ifølge forslagsstillerne går det fram at







«Flertallet og mindretallet i Innst. S. nr. 234 (2003-2004), jf. St.prp. nr. 42 (2003-2004) hadde litt ulike formuleringer.»




Jeg regner med at det er disse merknadene forslagsstillerne sikter til. Etter mitt syn er dette en svært underlig vurdering av fjorårets innstilling. Jeg oppfatter dette forslaget og komitebehandlingen av det som en total snuoperasjon fra Arbeiderpartiets side – vår ellers så stabile og gode samarbeidspartner.




Det er ikke tvil om at Bardufoss har særlige fortrinn knyttet til det å kunne tilby flytrening under harde vinterforhold, et tilbud flere land benytter seg av i dag.




En stor del av Kystvaktens virksomhet finner også sted i nordområdene. Derfor er 337-skvadronen i dag lokalisert i Bardufoss, og Stortinget har fattet vedtak om at de nye enhetshelikoptrene for Kystvakten i nord, når disse ikke er på fartøy eller under vedlikehold av leverandør, lokaliseres til Bardufoss.




Det er altså ikke motstand mot Bardufoss som sådan som gjør at Kristelig Folkeparti mener at dette forslaget må avvises. Kristelig Folkeparti er imidlertid opptatt av forutsigbarhet og verdien av å fastholde den linje som vi var med på å legge i det brede flertallsforliket i langtidsplanene for Forsvarets virksomhet.




Vi mangler ikke forståelse for at distriktspolitiske interessedrakamper kan være utfordrende. Vi vil imidlertid fastholde de vedtak som allerede er gjort.




Vi mener det ikke er behov for å gå inn og endre forutsetningene på dette tidspunkt. Det blir bare vinglete politikk, som gir lite forutsigbarhet.




Innfasingen av de nye enhetshelikoptrene vil gi nye muligheter for operative og økonomiske synergieffekter mellom skvadronene. I tillegg vil innføringen av NH90 gi en betydelig kapasitetsøkning. Vi mener at det derfor bør gjennomføres en utredning med sikte på en helhetlig plan for ressursutnyttelse før innfasningen, som f.eks. inkluderer fordeling mellom Kystvaktskvadron Sør og Kystvaktskvadron Nord, før det konkluderes i detalj i forhold til lokaliseringen. Det er etter vår mening avgjørende at Regjeringen gis anledning til å fremme konkrete forslag innen innfasing av de nye enhetshelikoptrene skjer, i henhold til tidligere vedtak i Stortinget.




 Det blir en liten endring i den oppsatte rekkefølgen av talere: Først Kjetil Bjørklund, så Marit Arnstad og deretter statsråd Kristin Krohn Devold.




 Takk for denne fleksibilitet, hr. president. Med dette vedtaket presiserer flertallet i komiteen noe som det er blitt skapt unødig usikkerhet om, og jeg er fornøyd med at det nå er et bredt flertall i Stortinget for det vedtaket som nå blir fattet. Dette er, som representanten Bjørn Hernæs nå korrekt påpeker, helt i tråd med den oppfatningen SV har hatt av dette i lang tid. Storparten av Kystvaktens arbeidsområder ligger i nordområdene. Derfor er det logikk i at stasjoneringen også skjer i nord.




Nå prates det mye om synergieffekter her, og det var derfor jeg bad om ordet. Fra regjeringspartienes side snakkes det mye om synergieffekter, men jeg har ennå ikke sett noen regnestykker på disse synergieffektene. Det kunne være hyggelig å få dem framlagt.




 Jeg kan i all hovedsak slutte meg til saksordførerens merknader, men i tillegg til det har jeg behov for også å utdype et par ting.




I debatten den siste tiden omkring 337-skvadronen er det skapt en del usikkerhet knyttet til oppfølgingen av de vedtak Stortinget allerede har fattet. Senterpartiet for sin del har hele tiden ment at 337-skvadronen burde være lokalisert på Bardufoss. Det mente vi i forbindelse med langtidsplanen i 2001 og i 2003, og det gjør vi i dag. Det er en naturlig oppfølging av at Kystvakten har sin hovedbase i nord, og at kystvakthelikoptrene i dag faktisk fortsatt er på Bardufoss – og det bør de være også i framtiden. Derfor er vi glad for det vedtaket som ble fattet i forbindelse med langtidsplanen i fjor. Foranledningen til Dokument nr. 8-forslaget er jo nettopp at det ikke er vist noen vilje fra departementets side til å følge opp det vedtaket som faktisk ble fattet i forbindelse med langtidsplanen i fjor.




Komiteen presiserer i forbindelse med dagens innstilling at det å være på Bardufoss betyr at skvadronledelsen også skal være i nord, og at vedlikeholdet også i hovedsak bør kunne utføres på Bardufoss.




I forbindelse med dagens behandling blir man litt usikker på hvordan Regjeringen har tenkt å følge opp dette framover. Uviljen fra dagens regjering til å følge opp flertallsvedtaket som ble fattet i forbindelse med fjorårets langtidsplan, har altså nødvendiggjort et Dokument nr. 8-forslag, som det etterpå er blitt polemisert mot fra Regjeringens side, med at det er valgkamputspill – i alle fall fra regjeringspartienes politikere. Men det er altså rett og slett en oppfølging, fordi Regjeringen ikke har fulgt opp det vedtaket som tidligere er fattet i Stortinget. Fortsatt er det en påfallende argumentasjon i de brev som komiteen har mottatt fra departementet i forbindelse med behandlingen av denne saken, der man ikke argumenterer for og imot de spørsmål som faktisk blir stilt, men argumenterer imot det vedtak som i dag kommer til å bli fattet. Og da blir det naturlige spørsmålet: Hvordan har man tenkt å følge opp det vedtaket som i dag blir fattet?




En ytterligere usikkerhet er skapt ved at ministeren har vært på Høyre-turné i Rogaland og sagt at det vedtaket som vil bli fattet i dag, må tolkes, at Regjeringen ikke uten videre kan følge det opp, men at Regjeringen nå må sette seg ned sammen med Arbeiderpartiet for å se på dette. Regjeringen kan ikke sette seg ned med et av partiene bak et vedtak og tolke hvordan vedtaket skal følges opp. Regjeringen har i all hovedsak ikke som oppgave å tolke de vedtakene som blir fattet i Stortinget. Den har som oppgave å gjennomføre de vedtakene som blir fattet.




Fra Senterpartiets side mener vi at det er skapt nok usikkerhet omkring denne saken gjennom flere behandlinger i Stortinget. Det blir i dag fattet et vedtak, og vi forventer at Regjeringen lojalt og uten forbehold følger opp det vedtaket.




 Denne saken har en forhistorie. Jeg er glad for at representanten Nybakk presiserte at det var Arbeiderpartiets forslag, og at det var i den forrige arbeiderpartiregjeringens tid at det ble vedtatt å flytte 337-skvadronen fra Bardufoss til Sola.




Det som har skjedd under denne regjeringen, er at vi kom til enighet med bl.a. Arbeiderpartiet om å la helikoptrene som skulle være om bord i Kystvakten i nord, nettopp på grunn av den naturlige nærhet til Sortland og til nordområdene, bli værende på Bardufoss. Og vi ble enige om at vi, før de nye helikoptrene kommer, skal fremme en sak til Stortinget, slik at Stortinget kan vedta detaljene knyttet til alle forhold i situasjonen etter 2007, når vi har de nye.




Dagens vedtak endrer ikke på det som er status i dag, nemlig at 337-skvadronen er på Bardufoss, med skvadronledelse, og med de elementer som er viktige for 337-skvadronen. Virkeligheten ville også ha vært slik uavhengig av dette vedtaket, fordi dagens status skulle opprettholdes inntil Stortinget eventuelt kom fram til noe annet, gjennom den saken Regjeringen var enig med stortingsflertallet i skulle fremmes før innfasingen. Dette er det viktig å presisere. Det er ingen tvil om at Regjeringen følger opp det som står i vedtaket. La det være helt klart.




Regjeringen vil selvsagt også holde fast ved det vi har sagt tidligere om å komme til Stortinget med en sak om helikoptrene før innfasingen, fordi det er en rekke detaljer knyttet til NH90-helikoptrenes innfasing som ikke er klare i dag, og som dermed ikke er en del av dette vedtaket. Så dagens status opprettholdes. Ingenting forandres, verken i 2005 eller i 2006. Men før de nye helikoptrene kommer, antakeligvis sommeren 2007, får Stortinget anledning til å behandle helheten i innfasingen og i den nye situasjonen.




Når det gjelder kommentarene knyttet til behov for eventuell tolking, vil jeg gjerne presisere at når vi kommer så langt at vi fremmer en sak, antakeligvis høsten 2006, er det viktig å presisere hva stasjonsvedlikehold er, hvordan det vil være framover, og hva en treningsving vil og skal være framover. Jeg bruker dette som eksempel fordi, som også representanten Nybakk gledeligvis var inne på, dagens stasjonsvedlikehold ikke vil være det samme som stasjonsvedlikeholdet etter at vi har fått de nye NH90-helikoptrene, nettopp fordi det er en premiss, som også Marit Nybakk presiserte, at svært mye av vedlikeholdet skal skje om bord i fartøyene, ut fra hensynet til økt tilstedeværelse til havs og økt mulighet til å kunne foreta redningsoperasjoner. Det tas altså sikte på at både 150-timersvedlikeholdet og 300-timersvedlikeholdet i framtiden skal skje om bord på fartøy. Dette er en del av dagens stasjonsvedlikehold.




Videre vil jeg gjerne presisere at hele hensikten med anskaffelse av NH90-helikoptrene var å få synergieffekter gjennom å ha én helikoptertype, slik at alle de tre skvadronene som har denne type helikopter, kan trene sammen, øve sammen, kanskje inngå et simulatorsamarbeid med andre land, og selvfølgelig også at personellet og helikoptrene vil kunne brukes både på fregatter, i Kystvakten og i redningstjenesten. En normal karrierevei for helikopterpersonell vil nok være at man i deler av perioden jobber på kystvakthelikoptrene, for så å kunne bli beordret for deler av ansettelsesperioden til fregatthelikoptrene. Tilsvarende vil et fregatthelikopter i perioder kunne brukes om bord i et kystvaktfartøy, fordi det passer inn i de tyngre vedlikeholdsplanene.




Dette og øvrige detaljer knyttet til innfasing vil Regjeringen komme tilbake til. Men for å gjøre det helt klart overfor Bardufoss-miljøet: Det skjer ingen endringer i forhold til det som er dagens situasjon. Når det gjelder det som sies i dette vedtaket, vil jeg selvsagt gjenta og understreke at Regjeringen kommer tilbake til detaljene, slik at Stortinget kan få ta stilling til dem når vi vet mer – om et par års tid.




 Det blir replikkordskifte.




 Det er riktig at mange partier har endret standpunkt siden 2001. Da var det bare Kristelig Folkeparti og Senterpartiet som gikk inn for at 337-skvadronen skulle være på Bardufoss.




Utviklingen i nordområdene har imidlertid vært slik når det gjelder Kystvaktens nærvær og behovet for det å utøve en jurisdiksjon, det å drive med slepebåtkapasitet og å ha fiskerioppsyn, at vi mener at det er helt vesentlig at Kystvaktens helikoptre nå forblir på Bardufoss.




Da vi behandlet St.prp. nr. 42 for 2003-2004 i fjor, gjorde jeg det for øvrig helt klart – og dette er til representanten Hernæs og til statsråden – i svar på spørsmål at 337-skvadronen fortsatt skulle være på Bardufoss, og at helikoptrene skulle være der når de ikke var stasjonert om bord, eller var hos leverandør til vedlikehold. Jeg vil derfor spørre om det i det hele tatt har vært tvil om at det var det som var intensjonen, at også skvadronledelsen etter vedtaket i fjor skulle være på Bardufoss, og om det har vært tvil om det også etter behandlingen av budsjettinnstillingen i høst.




 Jeg er glad for at representanten Nybakk igjen bekreftet at det var Arbeiderpartiets forslag, under den forrige arbeiderpartiregjeringen, å flytte 337-skvadronen fra Bardufoss til Sola, og at det var Arbeiderpartiet som fikk det vedtatt. Dette presiserer jeg en gang til, fordi ellers seriøse nordnorske aviser har påstått at det var denne regjeringen som kom med forslaget og fikk det vedtatt.




Dernest vil jeg gjerne poengtere at det er helt riktig at det er logisk at Kystvaktens helikoptre som opererer i nord, står i Bardufoss når de ikke er om bord på fartøy. Men jeg går ut fra at representanten Nybakk ikke mente det jeg syntes jeg hørte at hun sa, nemlig at det er viktig at helikoptrene står mest mulig i Bardufoss. Målet må være at helikoptrene står best mulig om bord, og utfører redningstjenester, men det er helt naturlig at de står i Bardufoss når de ikke er om bord i fartøyet. Det er også nytt i forhold til dagens konsept, for hensikten med det nye konseptet er at mannskapene skiftes ut på båt og på helikopter, mens helikoptrene blir igjen på båtene.




Kjell Engebretsen hadde her overtatt presidentplassen.




 Mitt spørsmål til statsråden går på om det er den minste tvil, eller om det kan tolkes på noen annen måte enn at flertallet ønsker at 337-skvadronen skal være på Bardufoss nå og i framtiden, uavhengig av når NH90-helikoptrene kommer – om det blir medio 2007, eller om det eventuelt blir en annen gang. Kan det tolkes på noen annen måte enn at Bardufoss er stedet?




 Det var et klart spørsmål, som det er lett å svare bekreftende på i forhold til det representanten ønsker, nemlig at 337-skvadronen, slik vedtaket her ligger, skal fortsette å være på Bardufoss, og at intensjonen i vedtaket også er at det skal være slik etter innføringen av NH90-helikoptre.




Jeg vil gjerne minne om at det jeg sa i mitt hovedinnlegg, var ikke at den beslutningen var gjenstand for tolking, men at det vil være forandring i hva som ligger i begrep som ellers er nevnt i vedtaket, som stasjonsvedlikehold, treningsving etc. Grunnen til det er åpenbar: Det vil antakeligvis i fremtiden være én treningsving og ikke tre som i dag. Og det vil antakeligvis i fremtiden være et minimalt stasjonsvedlikehold knyttet til 150-timersvedlikehold og 300-timersvedlikehold i forhold til det som er situasjonen i dag, for det var jo selve hensikten med anskaffelse av nettopp enhetshelikopter.




Da har jeg også anledning til å gi et tilleggssvar til representanten Nybakk, som jeg ikke fikk tid til i sted, nemlig at det ikke har vært tvil om at skvadronledelsen skulle være på Bardufoss. Det er den også i dag, nettopp av den grunn.




 Det er jo lett å si ting når en er ute på valgturné, men i dette tilfellet bidrar man til å skape enda større usikkerhet knyttet til en sak som har vært gjennom en omfattende debatt i Stortinget ved flere anledninger.




Jeg merker meg at statsråden sier én ting her i Stortinget i dag, og hun sier noe annet i Stavanger Aftenblad. Her i Stortinget sier hun at hun skal følge opp vedtaket. I Stavanger Aftenblad sier hun at komitevedtaket må tolkes.







«Regjeringen er nødt til å sette seg ned med Arbeiderpartiet for å finne ut hva vedtaket egentlig går ut på.»




Kan statsråden i dag bekrefte at hun har skjønt hva som er hovedessensen i vedtaket, at det vil bli fulgt opp av Regjeringen, at det i den grad det nå skal tolkes, vil komme en sak fra regjering til storting, og at en ikke vil sette seg ned og drøfte det med partiene enkeltvis på Stortinget, men ta det via de vegene og de kommunikasjonslinjene som er mellom regjering og storting? Jeg tror det er viktig at statsråden bekrefter det her i dag, så vi slipper enda mer usikkerhet når det gjelder om Regjeringen har tenkt å følge opp det Stortinget faktisk vedtar.




 Som jeg sa i innlegget mitt: Vedtaket vil bli fulgt opp. Som jeg også sa i innlegget mitt: Det kommer en sak til Stortinget før innfasingen, som gir Stortinget full anledning til å ta stilling til helheten i denne saken når detaljene som ikke er klare i dag, er avklart.




Samtidig vil jeg si at det har vært viktig å minne om at det var én viktig årsak til at man anskaffet enhetshelikopter, nemlig at det skulle være mulig å spare mer på drift og vedlikehold. Dermed kunne man øke tilstedeværelsen i nord, øke innsatsen i nordområdene, øke flytimer tilgjengelige for å foreta redningsoperasjoner. Det er derfor dagens stasjonsvedlikehold er noe annet enn det som vil være fremtidens stasjonsvedlikehold: Mer vil skje om bord der helikoptrene står. Det er mer en beskrivelse av en faktisk situasjon, for å være helt sikker på at den enigheten som lå til grunn for å skaffe enhetshelikopter, fortsatt ligger til grunn. Og jeg har ingen grunn til å tvile på det ut fra dagens debatt.




 Replikkordskiftet er omme.




De talere som heretter får ordet, har en taletid på inntil 3 minutter.




 Som en av forslagsstillerne bak det forslaget som nå behandles, har jeg behov for å komme med noen synspunkter.




Jeg er en av de mange som ikke forstår hvorfor denne enheten ønskes sørover, når vi vet at over to tredjedeler av oppgavene til 337-skvadronen vil være i områdene fra Bardufoss og nordover.




Jeg mener det er svært mange gode grunner som tilsier at det er riktig å beholde 337-skvadronen på Bardufoss. Ingen snakker her om distriktspolitikk, slik representanten Hernæs prøver å antyde. Her gjelder det helt andre forhold.




I nordområdene vil en slik tilstedeværelse være av største betydning i tiden som kommer. Økt uttak av olje og gass, økt transport av olje og gass, økt fare for forurensning, økt kamp om fisk og andre marine ressurser osv. er forhold som gjør det viktig med tilstedeværelse av norske helikopterbærende kystvaktfartøyer.




Også andre forhold gjør at det er helt riktig å stadfeste lokaliseringen til Bardufoss. Bevisst satsing på lokal rekruttering har ført til en meget stabil stamme av teknisk personell på Bardufoss. Bardufoss har et unikt flyteknisk og motorteknisk fagmiljø og kompetanse. Også dette miljøet er det viktig å gi forutsigbarhet. Nærheten til Kystvakt Nords base på Sortland er også viktig, som det har vært sagt.




Som jeg sa, har Bardufoss en nærhet til nordområdene, hvor minst 2/3 av oppgavene for 337-skvadronen vil ligge. Det sier seg selv at operativ distanse da blir vesentlig kortere med 337-skvadronen på Bardufoss enn på Sola.




Jeg har lyst til å takke komiteens flertall for den grundige behandlingen av forslaget og for en god konklusjon. Jeg føler meg helt sikker på at framtiden vil vise at dette var det eneste riktige vedtaket, både av praktiske, driftsmessige og økonomiske grunner.




Jeg undrer meg fortsatt over at det skulle være nødvendig med et Dokument nr. 8-forslag for å stadfeste noe som jeg oppfatter som allerede vedtatt, men jeg er glad for den klare stadfestingen som skjer i dag, og for at statstråden så klart sier at nå skal vedtaket ikke være gjenstand for mer tolking, og nå skal vedtaket følges opp. Det er jeg veldig glad for å ha fått bekreftet.




Det er ingen som er uenig i viktigheten av tilstedeværelsen i nord, ikke minst viktigheten av Kystvaktens aktiviteter der. Men det er rart at flertallet i dag da ser ut til å vedta en måte å organisere dette arbeidet på som både gjør det vanskeligere og fører til forsinkelser i operativ status for begge skvadronene, og der konsekvensen vil være færre kystvaktoppdrag, som forsinker innfasing av helikopteroperasjoner – det stikk motsatte av det et bredt flertall her oppe på talerstolen i løpet av debatten har framhevet som det viktige. Det er akkurat de som vil tape gjennom det som ligger som forslag til vedtak i denne saken.




I den grad det er skapt usikkerhet om de vedtak som flertallet har gjort tidligere, skyldes det to forhold. Det ene forholdet er at mindretallet i Stortinget har snakket som om de representerte flertallet, og det andre er at Arbeiderpartiet har skapt usikkerhet i forhold til hva de egentlig har ment med de forslagene som de selv har fremmet, og de forslagene som Arbeiderpartiet har vært med på. Men jeg synes at det som representanten Nybakk sa i dag, både i sitt innlegg og i replikken, skaper håp om at det som Arbeiderpartiet egentlig mener, er det samme som de mente for et halvt år siden, for ett år siden og for tre år siden, og som de har vært enig med regjeringspartiene i. Og det er også det representanten Nordtun sier i Stavanger Aftenblad i forrige uke, den 27. mai; han avviser at han har tapt noe som helst i denne saken. Han sier:







«Hovedledelsen blir liggende på Sola. Der skal også hovedvedlikeholdet foregå. Det er ikke unaturlig at Kystvaktens helikoptre i nord får base i nord.»




Det er akkurat det også regjeringspartiene og Arbeiderpartiet har vært enige om så langt i denne saken. Når det gjelder det vedtaket som gjøres i dag, ville det vært greit om Arbeiderpartiet avklarte om det er den framstillingen som Arbeiderpartiets representant fra Rogaland gir, som er riktig, eller om det er den framstillingen som ordføreren i Målselv gir, som er riktig.




Jeg håper det er det første, for da bør det være mulig også i framtiden å finne løsninger i denne saken. Er det det siste, så er det dessverre Forsvaret som blir tapende i en debatt som da mer dreier seg om distriktspolitikk enn om forsvarspolitikk.




La meg starte med å si at jeg er glad for at det er flertall for det forslaget som ligger i innstillingen i dag, og jeg er også veldig glad for at Arbeiderpartiet har snudd i denne saken.




Det er litt trist at man ikke fra Arbeiderpartiets side kunne ha snudd for et år siden, så hadde vi kanskje sluppet å ha denne debatten og den usikkerheten som har hersket på Bardufoss. Men jeg tror nok den usikkerheten på Bardufoss likevel hadde kommet til å eksistere, rett og slett fordi gjennomføringsevnen og gjennomføringsviljen fra statsråden er mangelfull. Det har man sett i en rekke eksempler, der Stortinget vedtar én ting og statsråden og Regjeringen gjennomfører noe helt annet. Olavsvern er et ferskt eksempel, der man la ned ammunisjonslageret og ti arbeidsplasser forsvant. Det var overhodet ikke nevnt i den proposisjonen som ble behandlet for ca. et år siden. Og leser man dagens VG, ser man at man har planer om å avfolke Nord-Norge, mer eller mindre, militært. Det foreligger en hemmelig plan, og for sikkerhets skyld står den i VG.




Det som preger Forsvaret, er usikkerhet og utrygghet, og det må være ganske frustrerende å være i Forsvaret med den usikkerheten som statsråden er med på å bidra til.




Det er nevnt Stavanger Aftenblad, og det vil jeg også nevne, der statsråden sier at man skal sette seg ned og tolke et vedtak – og man skal for sikkerhets skyld sette seg ned med Arbeiderpartiet. Da er det jo naturlig å få en avklaring fra Arbeiderpartiet på om man har tenkt å svare på en sånn invitasjon, og jeg må bare minne om at det er en rekke partier som står bak det forslaget. Nå er det ikke sånn at Regjeringen skal tolke noen vedtak. De vedtakene som Stortinget fatter, skal gjennomføres, uansett om statsråden liker det eller ikke.




Jeg vil avslutningsvis få lov til å gi ros til en person i Høyre som sitter i forsvarskomiteen, Åge Konradsen, som har sett lyset. Jeg gir ham honnør for at han støtter det flertallet har kommet fram til. Det synes jeg er veldig bra. Og når statsråden sier at dagens vedtak ikke endrer på situasjonen: Jo, det gjør det, for det vedtaket vi skal fatte i dag, det skal gjennomføres, det skal ikke tolkes, og jeg håper statsråden for siste gang har drevet og stukket kjepper i rotorene når det gjelder 337-skvadronen.




 Dette er en viktig dag for Kyst-Norge. Stortinget vil slå klart og tydelig fast at 337-skvadronen – kystvakthelikoptrene – med skvadronledelse fortsatt skal ligge på Bardufoss. Vedtaket innebærer at også treningsving skal stasjoneres og operativt understøttes fra Bardufoss, også etter innfasingen av nye NH90. Stasjonsvedlikeholdet skal fortsatt gjennomføres på Bardufoss. Innfasingen av Kystvaktens nye enhetshelikoptre skal gjennomføres ved Bardufoss.




Stortinget har tidligere sagt dette, men uten at statsråden har villet følge opp intensjonen i Stortingets vedtak. Men et klarere vedtak enn det som gjøres i Stortinget i dag, er ikke mulig, og statsråden er nødt til å gjennomføre og følge opp Stortingets vedtak.




Dette er mer enn et lokaliseringsspørsmål. Det handler om troverdighet. Det handler om forsvarspolitikk og en helhetlig nordområdepolitikk. Norge har hevdet suverenitet over om lag 30 pst. av Europas samlede land- og sjøterritorium. Dette medfører et stort ansvar i forhold til nasjonal interesse og internasjonale forpliktelser. Samtidig vet vi at den internasjonale interessen for nordområdene og de ressursene som fins her, krever, hvis Norge skal klare å hevde nasjonal interesse og ivareta internasjonale forpliktelser, tilstedeværelse i de områdene som er under press. Kystvakten er svært viktig i denne sammenheng.




Lokalisering av helikoptrene til Bardufoss er sentralt i forhold til operasjonsområde og i forhold til vår ytterste grense. Nærheten til fiskerivernsonen og gråsonen alene tilsier at kystvakthelikoptrene ikke skal flyttes fra Nord-Norge.




I tillegg har Bardufoss et veldig sterkt og unikt kompetansemiljø som jeg gjerne i dag fra Stortingets talerstol vil berømme og takke.




Hvis det ikke er mulig å ta grep for å styrke Kystvakten og kontrollen over våre havområder, svekker vi innsatsen i nordområdene. Og om en hadde gjennomført flyttingen som statsråden ønsket, ville det betydd at Norge ville ha sendt mer virksomhet ut av den nordligste landsdelen, i en tid da andre nasjoner retter blikket nordover.




Stortinget vedtar i dag at helikoptrene ikke skal flys ut av nordområdene – tvert imot. Norge må øke tilstedeværelsen i nord. Dette tjener Nord-Norge, men det tjener først og fremst Norges nasjonale strategiske interesser.




 Først må jeg si til representanten Korsberg at det er nesten ingen som er så frekke i denne salen som Fremskrittspartiet. I 2001 stemte Fremskrittspartiet for at 337-skvadronen skulle til Sola – hele Fremskrittspartiet. Det gjorde Arbeiderpartiet også, og det gjorde alle partiene så vidt jeg vet, unntatt Kristelig Folkeparti og Senterpartiet. Kristelig Folkeparti går visstnok i dag inn for at den skal være på Sola. Så her tror jeg vi skal være veldig ydmyke alle sammen overfor det vedtaket som vi fattet da, og den utviklingsprosessen jeg opplever har skjedd i komiteen.




Det skyldes nettopp utviklingen i nordområdene at vi har behov for økt nærvær av Kystvakten i nord og flere kystvaktskip, og at helikoptrene som skal være om bord på Kystvakten, skal være stasjonert på Bardufoss også etter at de nye NH90-helikoptrene kommer.




I fjor sommer behandlet Stortinget langtidsplanen for Forsvaret for 2005-2008. Å få 337-skvadronen stasjonert på Bardufoss også etter innfasingen av de nye helikoptrene var et av Arbeiderpartiets hovedkrav til regjeringspartiene. Det var bl.a. derfor vi kunne gå inn for beordringsplikt og avdelingsbefalsordningen. Det var et av hovedkravene våre. Jeg vil referere hva jeg selv sa i debatten:







«Kystvakthelikoptrene, eller skvadron 337, skal være på Bardufoss også etter innfasingen av de nye NH-90 helikoptrene når de da ikke er om bord på kystvaktfartøy eller til reparasjon hos produsent.»




Dette var det ikke tvil om. Selv Bjørn Hernæs understreket i en debatt på spørsmål fra en replikant at ja, 337-skvadronen skal være på Bardufoss.




Det må nå etter dette vedtaket ikke herske tvil om at kystvaktskvadronen skal være på Bardufoss, men at vi har to sterke helikoptermiljøer i Norge i militær virksomhet. Det er Sola og Bardufoss. Vi vet at NH90-helikoptrene til alle tre skvadronene kommer til å trene på Bardufoss når det gjelder arktisk trening, og at de kommer til å trene på Sola når det gjelder simulatorvirksomhet. Kystvaktskvadronen skal være på Bardufoss med ledelse og vedlikehold, men vil naturligvis, fordi de nye helikoptrene jo har en litt annen innretning, være om bord på fartøy i mye større grad enn de gamle helikoptrene, og det vil også bli utført vedlikehold om bord.




Alle disse tingene ligger i bunnen for forslaget og det vedtaket som vi fatter i dag, og jeg gjorde det også klart i mitt første innlegg.




 Jeg skal bare knytte noen korte kommentarer til det siste innlegget fra Marit Nybakk.




Jeg er fremdeles glad for at Arbeiderpartiet har snudd i denne saken fra i fjor sommer, det må jeg ærlig talt si. Det er helt riktig som Marit Nybakk sier, at i 2001 hadde vi et annet syn. Men det jeg viste til, var den debatten som var i fjor. Da var det et mindretall bestående av Fremskrittspartiet, SV og Senterpartiet som fremmet forslag om at «337-skvadronen lokaliseres til Bardufoss». Det var et mindretall. Og så var det et flertall som hadde en annen konklusjon.




Jeg er glad for at det i dag er et flertall som slår fast hvor 337-skvadronen skal stasjoneres, hvor treningsvingen skal være, hvor den skal understøttes, hvor den skal innfases, og hele den biten som står i forslaget til vedtak. For det er det som egentlig er hele essensen, at forslaget er så klart at statsråden – forhåpentligvis – skjønner vedtaket og akter å gjennomføre det vedtaket som det i dag er et flertall for.




 Marit Nybakk har hatt ordet to ganger og får ordet til en kort merknad.




 Det var aldri tvil om i fjor sommer at Arbeiderpartiet mente 337-skvadronen skulle være på Bardufoss. Det jeg i ettertid synes var uklokt, var at de tre partiene som ikke var med på forliket, leverte inn et mindretallsforslag, som de fikk nedstemt. Det er jo det som har skapt usikkerheten, det er det som er årsaken til at det har vært uklare tolkninger av det vedtaket som ble fattet, og som nå er grunnen til at vi fant det riktig å legge inn et Dokument nr. 8-forslag.




 : Flere har ikke bedt om ordet til sak nr. 2.

(Votering, se side 2587)





                    

 Under debatten har Bjørn Hernæs
satt fram et forslag på vegne av Høyre
og Kristelig Folkeparti. Forslaget lyder:

«Dokument
nr. 8:69 (2004-2005) – forslag fra stortingsrepresentantene
Marit Nybakk, Bendiks H. Arnesen, Grethe Fossli, Kjetil
Bjørklund, Marit Arnstad, Per Ove Width og Øyvind
Korsberg om fortsatt stasjonering av Forsvarets 337 skvadron – Kystvakthelikopterskvadronen – med
skvadronledelse på Bardufoss også etter
innfasing av de nye NH90-helikoptrene – avvises.»

Det vil bli votert alternativt mellom
dette forslaget og innstillingen fra komiteen.

Komiteen hadde innstillet:

Forsvarets 337 skvadron – Kystvakthelikoptrene – med
skvadronsledelse inklusiv treningsving skal stasjoneres og operativt
understøttes fra Bardufoss, også etter
innfasingen av nye NH90. Stasjonsvedlikeholdet skal fortsatt gjennomføres
på Bardufoss for Kystvaktens helikoptre. Innfasingen av
Kystvaktens nye enhetshelikoptre skal gjennomføres ved
Bardufoss. Skvadronen inngår administrativt under luftving
for maritime helikoptre – Luftving 134 på Sola
flystasjon.

Votering:

Ved alternativ votering mellom komiteens innstilling og
forslaget fra Høyre og Kristelig Folkeparti
bifaltes innstillingen med 63 mot 39 stemmer.

(Voteringsutskrift kl. 14.38.50)


                    
                    

 Etter anmodning fra forsvarskomiteen vil presidenten foreslå at taletiden blir begrenset til 5 minutter til hver gruppe og 5 minutter til statsråden.




Videre blir det foreslått at det blir gitt anledning til tre replikker med svar etter innlegg fra medlemmer av Regjeringen innenfor den fordelte taletid.




Videre blir det foreslått at de som måtte tegne seg på talerlisten utover den fordelte taletid, får en taletid på inntil 3 minutter.




– Dette anses vedtatt.




(ordfører for saken):

 Når denne saken nå fremmes, er det på bakgrunn av at Forsvaret står foran en innfasing av nye NH90-helikoptre, som skal brukes til å skifte ut helikoptre for redningshelikoptertjenesten. Det kan synes, muligens, i hvert fall fra min side, som om dette forslaget ikke er helt tidsriktig, i og med at også forslagsstillerne, fra Arbeiderpartiet og Senterpartiet, faktisk har stilt seg bak komiteens innstilling til vedtak, som går ut på at saken skal vedlegges protokollen. Da synes det meg noe underlig at saken i det hele tatt fremmes, men det er nå så. Det er en interessant sak i og for seg, men jeg tror ikke den er helt tidsriktig.




Totalt i Europa er det bestilt flere hundre NH90-helikoptre, og det eksisterer opsjoner på ytterligere et meget stort antall. Vi vet at helikopterflyging er veldig dyrt, og at penger kan spares på å bruke helikoptersimulator. Simulatoren gir dessuten mulighet for å simulere mange situasjoner, nødlandinger, motorstopp osv., som det er veldig vanskelig å øve på i virkeligheten, naturligvis.




Departementets uttalelser om at anskaffelsesprosjektet for NH90 til fregatter og Kystvakten hele tiden har omfattet framskaffelse av simulator, har ligget i bunnen. På grunn av de høye kostnadene har det hele tiden vært pekt på at det er interessant å samarbeide med andre nasjoner om både utvikling, framskaffelse og drift. Det er derfor av avgjørende betydning at det arbeides opp mot mulige partnerland i denne saken. Nederland er veldig interessert, vet vi, saken har også vært diskutert med Tyskland, og så vidt jeg vet, er også de nordiske land i senere tid blitt kontaktet, og de er interessert i å diskutere saken. I og med at dette er en dyr sak for nasjonen og for Forsvaret, er det interessant. Mulige partnerland utgjør en viktig forutsetning for å muliggjøre dette prosjektet, og derfor er det, som sagt, helt avgjørende at det arbeides opp mot andre land.




En samlet komite viser til at simulatorkapasitet og -plassering må avklares gjennom forhandlinger mellom norske myndigheter, helikopterleverandøren og andre nasjoner, knyttet til denne prosessen. Komiteen viser også til at prosessen inkluderer forhold knyttet til kapasitet, trening og vedlikehold, og komiteen forholder seg til at denne prosessen ikke er avsluttet, det er altså en diskusjon mellom disse landene som er interessert i å samarbeide om dette. Det er klart at det er viktig for oss at denne simulatoren blir liggende i Norge, men en nærmere lokalisering, i og med at forhandlingene ikke er avsluttet, kan ikke Stortinget ta stilling til nå.




Det som komiteen er veldig opptatt av, er, som sagt, at lokaliseringen blir i Norge, og at det går på arbeidsplasser, og at det blir ivaretatt slik at det på et senere tidspunkt kan bli lokalisert klart i Norge. Men i og med, som sagt, at forhandlingene pågår, er det jo umulig å si hva utfallet vil bli. Det komiteen er svært opptatt av, er at utfallet av prosessen får store følger for det norske forsvaret. Vi er også veldig opptatt av at Stortinget under denne prosessen blir holdt løpende orientert om hva som foregår, og at Stortinget til slutt får vite hva resultatet blir.




På bakgrunn av dette er komiteen kommet fram til, som sagt, et forslag til samlet vedtak, og derfor vil jeg anbefale innstillingen.




 Aktiviteten rundt Stavanger lufthavn er viktig for næringslivet i Rogaland. Det er herfra personellet flys med helikopter ut i Nordsjøen, det er herfra nordsjøarbeiderne flyr hjem, og det er herfra oljehovedstaden opprettholder sine internasjonale forbindelser. Men vi skal heller ikke glemme Forsvarets aktiviteter i denne regionen, framfor alt representert ved Luftforsvarets aktiviteter på Sola flystasjon, med redningstjenesten og de nye maritime helikoptrene som skal fases inn i perioden 2005–2008. Det er nettopp i denne sammenheng at dette forslaget om å plassere en helikoptersimulator for denne helikoptertypen på Sola er svært viktig.




Intensjonen med forslaget er å utnytte den næringspolitiske struktur og det helikoptermiljø som er på Sola, og forsøke å skape nye høyteknologiske arbeidsplasser som ellers ville ha blitt plassert i utlandet. Og når vi vet at det totalt i Europa er bestilt over 500 NH90-helikoptre, og at det eksisterer opsjon på over 100 til, tror jeg det kan være et godt grunnlag for å drive en simulator nettopp på Sola.




Arbeiderpartiet ønsker å styrke det helikopterfaglige miljøet på Sola og mener at Regjeringen bør pålegges å ta et initiativ til å arbeide for at en slik simulator etableres i privat regi og med privat finansiering. Interesse er allerede registrert hos næringslivet i regionen. På denne bakgrunn fremmer forslagsstillerne følgende forslag:







«Stortinget ber Regjeringen ved Forsvarsdepartementet ta initiativ overfor næringslivet i Rogaland med tanke på å bygge en helikoptersimulator for helikoptre av typen NH90 på Stavanger lufthavn, Sola/Sola flystasjon.»




Jeg er glad for at forsvarskomiteen i sin innstilling er opptatt av å ivareta Forsvarets behov for å skaffe simulatorkapasitet i forbindelse med anskaffelse og innfasing samt drift av enhetshelikopteret NH90. Komiteen er også opptatt av at Norge har sikker tilgang på simulatorkapasitet for NH90.




Forsvarskomiteen er også klar over at det må samarbeides med andre nasjoner om både utvikling, framskaffelse og drift av en slik simulator, og at disse drøftelsene og sonderingene ikke er avsluttet. Selvfølgelig er vi klar over det. Men Arbeiderpartiet forutsetter at Regjeringen sørger for at norske interesser og arbeidsplasser blir ivaretatt i de pågående forhandlingene, og at det arbeides aktivt for at en helikoptersimulator knyttet til NH90 blir lokalisert til Sola.




Jeg hadde vel innerst inne, naturlig nok, håpet på et sterkere vedtak enn at saken vedlegges protokollen, men intensjonen er god. Det er også gledelig at et så stort flertall står bak dette, bortsett fra, merkelig nok, Fremskrittspartiet, som ved saksordføreren bl.a. sier at det ikke er et tidsriktig forslag. Men saksordføreren fra Fremskrittspartiet understreker denne nye helikoptertypens frammarsj i Europa og Norge osv. Likevel sier altså Fremskrittspartiet at dette ikke er tidsriktig, og de nesten sabler ned det at forslaget vedlegges protokollen.




Dette forslaget, som vedlegges protokollen i dag, gir en viss retning for hvordan vi skal møte disse utfordringene, og hvordan vi skal bygge opp arbeidsplasser og industri i Norge på dette området. Men Fremskrittspartiet går altså imot og sier at det er en ubetydelig sak. Her står regjeringspartiene – og Regjeringen – og opposisjonen, bortsett fra Fremskrittspartiet, sammen. Jeg synes det er få vedtak som politisk står så sterkt som akkurat dette. Avslutningsvis vil jeg legge til at det er med spenning jeg ser fram til å få vite hvor Fremskrittspartiet vil plassere sin alternative simulator, som de faktisk snakket for, men stemmer imot nå, og nærmest harselerer med.




 Representanten Marit Arnstad var i forrige debatt inne på spørsmålet om hvorvidt det Dokument nr. 8-forslaget som ble diskutert da, hadde noen sammenheng med den forestående valgkamp. Det kan vi ha våre tanker om – også når det gjelder dette forslaget. Hvis vi antar at det kan anføres at så var riktig, må vi kunne si at forslaget, i motsetning til hva representanten Width mener, er særdeles tidsriktig. Utover det vil jeg bare si at det neppe er blant de mest nødvendige Dokument nr. 8-forslag som er stilt i denne forsamlingen. Jeg vil også si meg helt enig med forslagsstillerne, som ønsker å styrke det helikopterfaglige miljøet ved Stavanger lufthavn, Sola/Sola flystasjon ved å etablere en helikoptersimulator der.




I denne sammenheng synes jeg det er viktig å fremheve, slik forslagsstillerne gjør, at helikopterflyging er dyrt. En simulator gir mulighet for bl.a. å simulere situasjoner som er vanskelig å øve på i virkeligheten. I komiteinnstillingen skriver da også en enstemmig komite at den er opptatt av å ivareta Forsvarets behov for å anskaffe simulatorkapasitet i forbindelse med anskaffelse og drift av enhetshelikopteret NH90. Komiteen er også opptatt av at Norge har sikker tilgang på simulatorkapasitet for denne helikoptertypen.




I tillegg er vi fra Høyres side opptatt av det samarbeid med andre land som muliggjøres av en slik simulator. Både Nederland og Tyskland er særs aktuelle partnere, men selvsagt må det samarbeides med andre nasjoner om utvikling, fremskaffelse og drift. Det internasjonale aspektet er for Høyres del det vesentligste i denne sammenheng. Målet er å komme frem til en løsning som er kostnadsmessig mest mulig effektiv, og som samtidig ivaretar Forsvarets behov.




Utover dette er vi fra Høyres side også opptatt av det utfallet denne prosessen vil ha for det norske forsvaret. Vi vil derfor be Forsvarsdepartementet orientere Stortinget om resultatet av den prosessen som pågår, som er knyttet til samarbeid med leverandører og andre land om helikoptersimulator og vedlikehold av NH90, utover det som allerede er kontraktsfestet med leverandør. Høyre støtter forslaget om at dette Dokument nr. 8-forslaget vedlegges protokollen.




 Dette er vel et av de forslagene som er fremmet i denne stortingsperioden, med desidert magrest resultat sett i forhold til forslagets reelle innhold.




Det som er mest interessant i denne saken, er den diskusjonen som er synliggjort i innstillingen gjennom at komiteens flertall, som dessverre utgjør et mindretall i denne salen, forutsetter «at Stortinget på en utfyllende måte blir holdt løpende orientert om forhandlingenes gang», mens komiteens mindretall – regjeringspartiene og Fremskrittspartiet – ber om å bli orientert om resultatet av disse forhandlingene.




Hvilke forhandlinger dreier dette seg om? Jo, de er forbundet med muligheten for å knytte simulatorspørsmålet til anskaffelsesprosessen, som Stortinget ikke kjenner detaljer i, og muligheten for å få denne simulatoren på plass.




Jeg vil sitere fra en komitemerknad i innstillingen:







«Komiteen viser til at simulatorkapasitet og plassering av denne må avklares gjennom forhandlinger mellom norske myndigheter, helikopterleverandøren og andre nasjoner, knyttet til anskaffelsesprosessen rundt innføringen av nye enhetshelikoptre til Forsvaret.




Komiteen viser til den totale prosessen rundt anskaffelse og gjenkjøp som en følge av kjøpet av NH90. Prosessen inkluderer forhold knyttet til simulatorkapasitet, trening og vedlikehold, og komiteen forholder seg til at disse prosessene ikke er avsluttet.»




Arbeiderpartiet, Senterpartiet og SV ber altså i denne saken om løpende innsyn i forhandlingsprosessen. Fremskrittspartiet og regjeringspartiene ønsker ikke dette innsynet, som kan være en forutsetning for å oppnå et resultat.




Ellers vil jeg peke på at det er mye som er uavklart knyttet til dette prosjektet, ikke minst prislappen på simulatoren. Den er helt ukjent for Stortinget og også for departementet, slik et av svarene på spørsmålene til komiteen viser.




Til slutt vil jeg påpeke at dersom det er mulig å få på plass denne simulatoren, bør den ligge på Sola. Som flere andre her lurer jeg egentlig på hva det er som er beveggrunnen til Fremskrittspartiet, som i denne saken ikke er i stand til å fastslå en mulig lokalisering, men velger å holde dette åpent. Så vidt jeg vet, er det ingen andre alternativer knyttet til en mulig lokalisering i Norge. Eller er det det?




 Kristelig Folkeparti er, som resten av komiteen, opptatt av å ivareta Forsvarets behov for å anskaffe simulatorkapasitet i forbindelse med anskaffelse og innfasing samt drift av enhetshelikopteret NH90. Det er viktig at Norge har sikker tilgang på simulatorkapasitet for NH90.




Anskaffelsesprosjektet for NH90 til fregatter og Kystvakten har også omfattet framskaffelse av simulator. På grunn av høye kostnader har det hele tiden vært lagt til grunn at det må samarbeides med andre nasjoner om både utvikling, framskaffelse og drift av simulatorkapasitet. Som en konsekvens av NH90-anskaffelsen har Norge som formål å dele kostnadene med andre land vedrørende utvikling av en helikoptersimulator for NH90, herunder opsjon på anskaffelse.




Kristelig Folkeparti vil understreke at simulatorkapasitet og plassering av denne må avklares gjennom forhandlinger mellom norske myndigheter, helikopterleverandøren og andre nasjoner, knyttet til anskaffelsesprosessen rundt innføringen av nye enhetshelikoptre til Forsvaret. Det er imidlertid ikke alle nasjoner det er aktuelt å samarbeide med. Det nordiske simulatorsamarbeidet fant ingen fellesløsninger, i og med at Norge var det eneste landet i Norden som bestilte en variant av marineutgaven av NH90. Foruten Norge har Nederland, Frankrike og Italia bestilt marineutgaven, mens det er forventet at Tyskland vil gjøre det samme i nær framtid.




Forslagsstillerne legger i sitt forslag hovedvekt på rollen til næringslivet i Rogaland. Det vesentlige her er imidlertid det internasjonale samarbeidet. Kristelig Folkeparti vil derfor understreke den avgjørende betydning som arbeid opp mot mulige partnerland i denne sammenheng utgjør. Departementet har hatt kontakt med nederlandske kolleger om mulig simulatorsamarbeid, og saken vil bli tatt opp også med tyske myndigheter. I tillegg har det i de ulike flernasjonale fora fra norsk side vært fremmet et tydelig ønske om en lokalisering av simulator til Norge. Det må samarbeides med andre nasjoner om både utvikling, framskaffelse og drift. Vi mener det bør arbeides aktivt opp mot de aktuelle samarbeidspartnerne for at en helikoptersimulator knyttet til NH90 blir lokalisert til Norge.




 Det er et godt forslag at Forsvaret i samarbeid med næringslivet i Rogaland skal prøve å utvikle en helikoptersimulator for NH90-helikoptre ved Sola og Stavanger lufthavn, men behandlingen i komiteen har vært en smule merkverdig i den forstand at det ikke har vært mulig å få svar på om det fra norsk side er mulig å jobbe for en slik løsning. Det har ikke vært mulig å få til et tilstrekkelig beslutningsgrunnlag for å kunne ta stilling til om det er mulig å jobbe for et slikt alternativ, fordi alt henvises til de forhandlingene som skal skje mellom de ulike land som er involvert i denne prosessen. Vi har ikke fått svar på hvordan utviklingen i de forhandlingene egentlig kan komme til å bli. Derfor er det slik at noen av oss føler at vi heller ikke hadde noe valg i forhold til spørsmålet om å vedlegge saken protokollen, fordi beslutningsgrunnlaget var for spinkelt. Men det er et godt forslag. Og det er merkverdig at det ikke er mulig for det politiske miljøet i Norge å si at når det finnes gode planer for simulator fra norsk side, vil en aktivt kjempe for å få en simulator til Sola – mer aktivt enn en sier det i dagens Dokument nr. 8-forslag og i dagens innstilling.




Det er vanskelig å begynne å spekulere i hva som kan være årsaken til det, fordi man ikke har noe innsyn i hva som kommer til å skje, eller hvordan forhandlingene kommer til å utvikle seg. Men det kan kanskje bety – og det er da en spekulasjon – at en kalkulerer med at tyngdekraften kommer til å føre til at simulatoren havner i utlandet i stedet for i Norge. Det vil i så fall være uheldig hvis vi, som vi nå ser, kan komme til å ha et godt alternativ i Norge. Og det ville være svært uheldig hvis noe slikt skulle skje i framtidige forhandlinger uten at Norge på andre områder får viktige oppdrag og mulighet til å utvikle næringsliv og arbeidsplasser.




Jeg har lyst til å understreke det her i dag, for dette handler egentlig ikke bare om simulatorer lenger. Dette handler om hva disse forhandlingene mellom ulike land i forbindelse med NH90-anskaffelsen kommer til å føre med seg, og hva Norge til sjuende og sist kommer ut med. Det burde kunne være en simulator på Sola. Senterpartiet synes det er et godt forslag at den i så tilfelle blir lokalisert til Sola. Men skulle det ikke bli en simulator, må det ikke herske tvil om at det da er nødvendig for Norge at man får annet bidrag som er knyttet opp mot viktig verdiskaping og arbeidsplasser i Norge.




Fremskrittspartiet kan kanskje ikke mene noen ting om lokalisering i Norge. I likhet med representanten Bjørklund undrer jeg meg litt over at Fremskrittspartiet har så vanskelig for å være med på ordet «Sola». Det er mulig at de mener at det finnes andre steder i Norge som er aktuelle lokaliseringer. Jeg har vanskelig for å se det, og Fremskrittspartiet har heller ikke dokumentert det under behandlingen av innstillingen eller i innstillingen. Men for Senterpartiets del mener vi definitivt at den type simulatorkapasitet på Sola er et godt forslag og en god idé, og at dette bør følges aktivt opp fra norske myndigheter i de ulike fora der en nå skal forhandle i tiden framover.




 De talere som heretter får ordet, har en taletid på inntil 3 minutter.




 Jeg skal ikke delta i en debatt om hvorvidt dette Dokument nr. 8-forslaget er tidsriktig eller nødvendig. Den debatten tror jeg vi kan ha om nesten alle Dokument nr. 8-forslag som fremmes i Stortinget. Det som imidlertid er bra, er at gjennom behandlingen av dette forslaget har et enstemmig og samlet storting sluttet seg til det arbeidet som Regjeringen gjør for å få lokalisert denne simulatoren til Norge og til Sola. Det er viktig, for det er et klart politisk signal om at dette er en del av de forhandlingene som en ønsker å prioritere.




Også i forhold til den debatten som vi har vært igjennom tidligere i dag, er vel dette en sak som viser at i mange sammenhenger framover vil det ikke lenger være snakk om distriktsoppgjør internt i Norge, men om landskamper og samarbeid med andre land i forhold til hvilke funksjoner som skal være i Norge, på områder som er så spesialiserte som dem som vi har diskutert i dag. Det er også viktig for oss på Stortinget å ha med oss i framtidige debatter om denne type tema at skal Norge ha mulighet til å ha spisskompetansemiljøer, må vi også ha evnen til å lage noen store fellesmiljøer i Norge, slik at vi kan være rustet til det samarbeidet som vi skal ha med andre land.




Jeg er litt overrasket over at representanten Arnstad sår tvil om hva som er Regjeringens holdning og politikk i denne saken, og framstiller det som om det har vært nærmest umulig å få fram hva som er Regjeringens posisjoner. Da vil jeg vise til et brev som er sendt til komiteen, der statsråden sier:







«I de ulike flernasjonale fora har det fra norsk side vært fremmet et tydelig ønske om en lokalisering til Norge.»




Videre:







«Et mulig simulatorsamarbeid var også tema under et møte mellom statssekretær i FD Bård Glad Pedersen og hans nederlandske kollega. Departementet vil også ta opp saken med tyske myndigheter for å se om det kan finnes muligheter for treningssamarbeid ifm. de tyske marinehelioptrene som det forventes at tyskerne vil inngå kontrakt på i nær fremtid. Forsvarsdepartementet er også i dialog med næringslivet i Stavanger om mulige løsninger.»




Det viser at Regjeringen og departementet allerede, og før dette Dokument nr. 8-forslaget ble fremmet, gjennomfører de tiltakene som Dokument nr. 8-forslaget tar opp. Men som jeg sa: Det som er positivt med forslaget, er at Regjeringen gjennom behandlingen i dag får et enstemmig storting bak seg i det arbeidet.




Jeg er også overrasket over Fremskrittspartiet i denne saken, som på mange måter er med på å så litt tvil om lokaliseringen på Sola, som er det eneste mulige alternativet i Norge. Jeg hadde ønsket at også Fremskrittspartiet kunne stille seg bak det, for det tror jeg hadde gitt Norge en styrke i forhold til de forhandlingene som vi skal igjennom. Jeg er skuffet over at Fremskrittspartiet her stiller seg på sidelinjen.




 Det har vært etterlyst gjennom flere innlegg her hvorfor Fremskrittspartiet ikke nevner Sola. Det ligger jo i innstillingen her. Forhandlingene er ikke avsluttet. Og så lenge forhandlingene ikke er avsluttet, kan i verste fall simulatoren havne i et annet land. Det vet vi ikke noe om, og da kan jo ikke Stortinget vedta at den skal ligge på Sola. Stortinget kan ikke vedta det, når vi ikke vet noe mer om prosessen.




Og når Marit Arnstad sier at hun ikke har fått svar på hvordan disse forhandlingene kan gå: Nei, naturligvis kan man ikke få svar på hvordan forhandlingene kan gå. Det forhandles jo! Vi har sagt at simulatoren naturligvis – og det vil vi arbeide for – skal ligge i Norge, men vi kan ikke dermed si at den skal ligge på Sola, når vi ikke vet om den havner i Norge i det hele tatt. Jeg stiller meg undrende til at det går an å si noe sånt.




Når det gjelder dette med at saken ikke er tidsriktig: Nei, den er vel ikke tidsriktig når forhandlingene ikke er avsluttet og vi ikke vet om den kanskje havner i et annet land, som jeg har sagt. Naturligvis vil vi også gjerne at den skal komme til Norge, men hvor i Norge den skal havne, vet vi altså ikke. Vi stemmer jo for dette forslaget, sammen med alle de andre partiene. Vi er enige om dette forslaget. Dokumentet vedlegges protokollen, sier vi. Alle sammen sier det. Det kan ikke være noen tvil om det. Hvis noen påstår at vi ikke mener at dette er en viktig sak når vi sier at den ikke er tidsriktig, er jo det helt feil. Naturligvis er det en viktig sak. Men som sagt, vi kan ikke vedta noe som vi ikke vet noe om.




Det er lenge siden jeg har hørt to så merkverdige – unnskyld uttrykket, president – innlegg fra en saksordfører som det jeg har hørt fra Per Ove Width i denne salen i dag.




Jeg må spørre: Er det slik at Fremskrittspartiet – når man hører på det litt stotrende innlegget – når det kommer til stykket, går inn for at denne simulatoren faktisk skal legges til Nederland, som er ett alternativ som vi vet om? Er det slik at Fremskrittspartiet sitter på opplysninger som vi andre i komiteen ikke har? Hvorfor er Fremskrittspartiet med i en merknad som Arbeiderpartiet, Senterpartiet og SV ikke er med på, hvor man altså ikke er interessert i innsyn i den forhandlingsprosessen som nå pågår?




Jeg synes representanten Hernæs kunne spart seg sitt sleivspark mot Arbeiderpartiet og Senterpartiet om dokumentforslaget. Dette dreier seg virkelig ikke om valgkamp. Dette dreier seg om å ivareta norske interesser og norske arbeidsplasser på et tidspunkt hvor vi vet at vi skal ha NH90-helikoptre til tre skvadroner – og det er snakk om ganske mange helikoptre. Vi vet at det er veldig mange helikoptre andre steder, bl.a. i Nederland og Tyskland, og det må være i vår interesse å prøve å få en simulator på Sola, som jo er det eneste stedet i Norge hvor denne kan ligge.




Når det gjelder spørsmålet om simulatoren skal til Nederland, Tyskland eller Norge, kan det ikke være tvil om at Stortinget må ha en soleklar rett til å mene at den skal ligge i Norge. Hadde det ikke vært for dette Dokument nr. 8-forslaget, hadde komiteen og Stortinget heller ikke visst om at det var en forhandlingsprosess. Vi vet fortsatt ikke om den forhandlingsprosessen er knyttet til gjenkjøpsavtalen, om det er en separat forhandling som pågår om en simulator, eller om denne simulatoren skal ses i sammenheng med vedlikehold. Er det slik at man forhandler om vedlikehold til Norge eller f.eks. til Nederland? Dette er blant de temaene vi har vært gjennom i forbindelse med behandlingen av dette dokumentforslaget.




Komiteen sier i sine merknader at det er behov for en simulator for NH90-helikoptre, og forutsetter at Regjeringen sørger for at norske interesser og arbeidsplasser blir ivaretatt. Alle unntatt Fremskrittspartiet påpeker at et naturlig sted er Sola.




Vi som er dokumentforslagsstillere, ble under denne prosessen på den ene side beroliget av at Regjeringen sier man forhandler om dette, men på den annen side urolige over at det var så vanskelig å få ut informasjon. Vi er veldig fornøyd med at merknadene i denne innstillingen er så klare og gir så utvetydige signaler at vi synes det er helt greit at dokumentet vedlegges protokollen.




 Width påpeker at forhandlingene er uavklarte, og at det ikke foreligger resultater. Det er åpenbart for alle. Arnstad påpeker mangelen på beslutningsgrunnlag for komiteen. Det har vært et problem i denne saken. Hvorfor ønsker ikke Fremskrittspartiet i denne situasjonen å ha løpende innsyn i forhandlingsutviklingen?




 Til det siste: Jo, det kan være greit å ha løpende informasjon, men jeg kan ikke se at denne saken tilsier at Regjeringen til enhver tid skal komme løpende til forsvarskomiteen eller Stortinget med detaljer om hva som har skjedd siden sist – da må det være viktige ting, og den gjør det helt sikkert hvis man kommer til den konklusjonen.




For øvrig er jeg forundret over at representanten Nybakk ikke hører hva jeg sier. Hun må jo ha hørt feil, for jeg sa at simulatoren i verste fall kan havne i Nederland – fordi det foregår forhandlinger. Jeg har ikke sagt at jeg vil at den skal havne i Nederland. Jeg sa tvert imot at jeg vil gjerne at den skal være i Norge, og det må vi jobbe for. Så det er en del ting som går noen hus forbi her.




Det er ikke noe forslag i dag om at denne simulatoren skal ligge på Sola. Saken vedlegges protokollen, det er forslaget til vedtak. Da lurer jeg på: Vil Arbeiderpartiet fremme forslag her og nå om at simulatoren, som man ikke er ferdig med å forhandle om ennå, skal ligge på Sola? Eller hva mener egentlig Arbeiderpartiet med dette?




 Det er helt klart hva flertallet i komiteinnstillingen sier i merknader. Per Ove Width pleier vanligvis å være opptatt av flertallsmerknader, ikke bare av det vi vedtar. På grunn av den utvetydige anbefalingen fra et flertall i komiteen om at denne simulatoren mest naturlig plasseres på Sola, synes vi det er helt greit at dokumentet vedlegges protokollen. Det er det enstemmighet om. Så konstaterer vi at det fortsatt er uklart hvor Fremskrittspartiet mener denne simulatoren skal ligge, og om den i det hele tatt skal ligge i Norge. Spørsmålet er jo hvordan forhandlingene går. Synes ikke representanten Width det er viktig at Stortinget faktisk gir noen signaler til Regjeringen om at vi ønsker denne simulatoren på Sola?




 Hvis det kan være noen som er i tvil om hva noen mener om denne saken, og om flertallet i salen mener at denne simulatoren bør ligge på Sola, har de ikke lest dokumentene. Det står jo klart og tydelig. Jeg er fremdeles forundret over at Arbeiderpartiet er så veldig opptatt av hvor den skal ligge, når de selv fremmer forslag om at saken skal vedlegges protokollen. De vet jo selv da hva som kommer til å skje – eller ikke skje.




 Flere har ikke bedt om ordet til sak nr. 3.

(Votering, se side 2587)





                    

 I sak nr. 4 foreligger
det ikke noe voteringstema.


                    
                    

 Etter ønske fra kirke-, utdannings- og forskningskomiteen vil presidenten foreslå at taletiden blir begrenset til 5 minutter til hver gruppe og 5 minutter til statsråden.




Videre vil presidenten foreslå at det ikke blir gitt anledning til replikker etter de enkelte innlegg, og at de som måtte tegne seg på talerlisten utover den fordelte taletid, får en taletid på inntil 3 minutter.




– Det anses vedtatt.




(ordfører for saken): 

Dette er på mange måter en viktig dag. Det er første gang Stortinget behandler en melding om opplæring innenfor kriminalomsorgen. Vi har fått en bred forskningsevaluering av fengselsopplæringen som viser at vi har store og mange utfordringer når det gjelder opplæring. Opplæringen har i dag rett og slett for lite omfang, den er usystematisk, og det er for dårlig systematikk i samarbeidet mellom de ulike etatene. Evalueringen viser også at det blir gitt opplæring i 34 av 47 fengsler. 13 er altså uten opplæring. 80 pst. av de innsatte har ikke fullført grunnskolen. 13 pst. av de innsatte har ikke fullført videregående opplæring. 65 pst. av de innsatte under 25 år har ikke fullført videregående opplæring. De innsatte har et mye lavere utdanningsnivå enn man har i landet for øvrig, og vi vet at hele 65 pst. av de innsatte har minst ett utdanningsønske. Dette er motivasjon som må følges opp.




Flertallet slår fast at skolen i fengslene må få kapasitet til å møte behovene og til å følge opp de ulike utdanningsønskene som de innsatte har. Kartleggingen av de innsattes utdanningsbakgrunn og utdanningsbehov viser at et høyt antall innsatte oppgir at de har lese- og skriveproblemer og lærevansker i matematikk, henholdsvis om lag 30 og 40 pst. Derfor er jeg glad for at Regjeringen sier at den vil igangsette et pilotprosjekt på dette området.




Jeg er veldig glad for at Stortinget tidligere fattet et vedtak hvor man bad Regjeringen legge fram en egen stortingsmelding om fengselsundervisningen og fremme en helhetlig tiltaks- og finansieringsplan. I dag behandler vi denne meldingen. Dette er, som jeg sa i stad, en historisk stortingsmelding. Det er første gang det legges fram en slik melding i Norge. Meldingen og innstillingen er brede og favner veldig mange områder. Meldingen inneholder en rekke positive forslag som er basert på en bred forskningsbasert evaluering av fengselsopplæringen. De merknader som komiteen i dag kommer med, vil ytterligere styrke meldingen og gjøre den mer forpliktende.




Stortinget vedtar i dag noe som innebærer en klar forbedring av opplæringstilbudet for de innsatte. Det er viktig at man ser opplæringen i forhold til de innsattes behov og forutsetninger. I fengslene soner ulike grupper med ulike opplæringsbehov. Mens noen innsatte var i en utdanningssituasjon før fengselsoppholdet, har andre innsatte liten eller mangelfull førstegangsutdanning.




Et flertall, alle unntatt medlemmene fra Fremskrittspartiet, står bak store deler av innstillingen. Jeg vil ikke gå inn på Fremskrittspartiets standpunkter i mitt innlegg. Det regner jeg med at de selv vil redegjøre for.




Opplæring innenfor kriminalomsorgen er av stor betydning. Det bidrar både til bedre rehabilitering for den enkelte og er et viktig bidrag til større trygghet i samfunnet. Et forsterket opplæringstilbud i fengslene må derfor ses som en investering for framtiden.




Jeg ser det som viktig at meldingen målbærer ambisjoner om å utvikle opplæringstilbudet innenfor kriminalomsorgen til samme nivå som i det øvrige skoleverket, og å gi de innsatte samme rettigheter som befolkningen for øvrig, samt at utenlandske fanger også gis rett til utdanning, og at lærere i fengselsopplæringen gis samme mulighet til kurs og utdanning som de som underviser utenfor. Det skal, som jeg var inne på, igangsettes et pilotprosjekt om lærevansker blant norske innsatte. Jeg viser også til at prosjektet skal evalueres i etterkant.




Det må legges til rette for å kunne tilby opplæring gjennom hele skoleåret, sies det i stortingsmeldingen, og dette er viktig. Stortinget har sagt at man ønsker å styrke rådgivningstjenesten, og at denne skal gjelde hele feltet. Rådgivningen skal styrkes, slår komiteen fast.




Et annet punkt Regjeringen legger fram, er styrking av realkompetansevurderingen. Komiteen er enig med Regjeringen i at det er viktig.




Komiteens flertall fokuserer på at tilrettelagt opplæring for kvinner er et viktig felt, og at det er en utfordring. Dette må det legges bedre til rette for.




Komiteen fokuserer også på at man ønsker å styrke de praktisk-estetiske fagene samtidig som man ønsker å styrke yrkesfagsatsingen. Vi har lagt vekt på et prosjekt som heter «Musikk i fengsel og frihet». Vi ønsker at dette skal bli et landsomfattende tiltak med fast finansiering, og vi ber Regjeringen komme tilbake med forslag i den forbindelse.




Noe annet som er viktig, og som man legger vekt på fra flertallets side, er oppfølging etter endt soning. Jeg vil komme tilbake til dette senere.




 Innledningsvis vil jeg peke på at meldinga har fått en veldig god mottakelse i komiteen. Det er i stor grad enighet om de tiltak som Regjeringa foreslår. For Arbeiderpartiet er det viktig å understreke at de innsatte skal ha samme rett til god og tilrettelagt utdanning som øvrige samfunnsborgere. Dette er et ruvende prinsipp, som da også har ligget til grunn for vår behandling. Fra Arbeiderpartiets side vil jeg understreke at muligheten for utdanning under soning kan være nettopp det elementet som skal til for å hjelpe unge lovbrytere og andre til et bedre liv – et liv uten kriminalitet og uten fornedrelse.




Vi har i arbeidet med denne meldinga stadig kommet tilbake til behovet for godt samarbeid mellom skole og arbeidsbedrift i fengsel – dette også sett i sammenheng med de innsattes muligheter til å få vurdert sin realkompetanse.




Pr. i dag er det dessverre flere norske fengsler som ikke tilbyr utdanning under soning. Det er etter mitt syn meget beklagelig. Like uverdig er det at norsk fengselsvesen har sviktet når det gjelder å legge til rette for utdanning for kvinnelige innsatte, enda statistikken viser at kvinner generelt er mer interessert i å ta utdanning under soning enn det menn er. Komiteens flertall ber da også om en bedre tilrettelegging for denne gruppen.




Undervisningstilbudet både for kvinner og for menn skal jo i første rekke bidra til å gi den straffedømte et bedre liv, samtidig som det må anses som et forebyggende tiltak sett fra samfunnets side.




Avslutningsvis vil jeg vise til en fellesmerknad fra SV og Arbeiderpartiet hvor disse to partiene understreker at frigang til skole og arbeid bør benyttes i langt større grad enn i dag. På denne måten vil innsatte kunne få tilgang til samfunnets ordinære tilbud, som bibliotek og behandlingstilbud.




For å kunne realisere de tiltak som meldinga bebuder, er det nødvendig med en gjennomgang av finansieringa av opplæringa innenfor kriminalomsorgen. Arbeiderpartiet foreslår derfor sammen med SV at Regjeringa i løpet av 2006 skal legge fram en finansieringsplan for fengselsopplæringa som sikrer forutsigbare rammer.




Det må være et mål at alle fengsler kan tilby utdanning, at det legges bedre til rette for kvinnelige innsatte som ønsker et slikt tilbud, og at yrkesrettede fag prioriteres.




Arbeiderpartiet vil ikke stemme for SVs forslag, forslag nr. 4. Vi synes det er problematisk om Stortinget skal vedta at, som det står i forslaget:







«Deltakerne i prosjektet skal skaffes fast arbeid …»




Det er vel ikke så enkelt som at Stortinget kan vedta at folk skal få fast arbeid.




 St.meld. nr. 27 har fått en positiv mottakelse både i fagmiljøet og under behandlingen i komiteen. Komiteen står sammen om de fleste merknader som er positive til Regjeringens forslag.




Før jeg går videre i innlegget mitt, tror jeg det er viktig å understreke at dagens fengselsundervisning er god, og at man får et godt og verdig tilbud i norske fengsler allerede i dag.




Opplæringen for innsatte i norske fengsler skal forbedres. For å nå dette målet skal det gis bedre muligheter til tilpasset opplæring, det skal legges større vekt på yrkesfagopplæring, og en bedre oppfølging etter fengselsoppholdet skal sikres.




Høyre mener det er positivt at meldingen er så klar både på situasjonsbeskrivelsen og på virkemidler for å gi en bedre fengselsundervisning. De viktigste virkemidlene er å sikre at innholdet i opplæringen er likeverdig, og at den gir samme kompetanse som skoleverket ellers.




I meldingen foreslås det at dagens modell for forvaltningssamarbeid videreføres. Prinsippet om at nærliggende skole får ansvaret for opplæringen i fengselet, skal videreføres. Dette har vist seg å være en god organisering, som fungerer veldig godt. Fengselsundervisningen kan på denne måten dra nytte av et større utvalg av lærere og dermed få større bredde i sine tilbud, da det er stor variasjon mellom ønsker og behov hos de innsatte.




For Høyre er det positivt at et bredt flertall støtter denne modellen, og at det brede flertallet også er enig i at det overordnede ansvaret ligger hos Utdanningsdepartementet.




De yrkesfaglige opplæringstilbudene har fått en bred omtale i meldingen. Det må bli et utvidet og bedre samarbeid mellom skolen i fengselet og arbeidsdriften. Dette samarbeidet er ikke på langt nær godt nok enkelte steder. Arbeidsdriften skal også være kompetansebyggende, og nær kontakt med skolen er ofte nødvendig og naturlig. Det er viktig å understreke den muligheten som ligger i at flere av verkstedene er godkjente lærebedrifter. Dette gjøres det i for liten grad bruk av.




Flertallet understreker også behovet for kompetanseutvikling og kompetanseheving for lærerne i fengslene. Regjeringen gjennomfører en rekordsatsing på kompetanseheving i skoleverket gjennom Kunnskapsløftet. Denne kompetansehevingen må også fengselslærerne ta del i.




IKT har også stor betydning i fengselsundervisningen. Fra Høyres side vil vi understreke viktigheten av at det finnes gode løsninger som tilfredsstiller både de pedagogiske og de sikkerhetsmessige utfordringene.




I Norge brukes frigang i liten grad. Høyre er enig i at fengslene kan vurdere frigang for innsatte som kan ha nytte av det i opplæringen. Det må understrekes at en vurdering må bygge på den innsattes behov og sikkerhet for øvrige borgere. Det er naturlig å anta at frigang i hovedsak må skje fra åpne fengsler. Høyre er derfor ikke enig med venstresiden, som ønsker en ukritisk bruk av frigang som virkemiddel.




13 av 47 fengsler har i dag ikke opplæringstilbud. Undersøkelser bekrefter at det er et stort behov for opplæring i de fengslene som i dag ikke har et tilbud. Man har også økt antallet soningsplasser, uten at rammene for undervisning har økt i takt med det. Det er grunn til å peke på dette faktum, siden det uten tvil er slik at god opplæring øker muligheten for et liv uten kriminalitet etter endt soning. Jeg vil derfor vise til en merknad der Høyre er med, hvor man ber om at det utarbeides en plan for å sikre at det blir gitt opplæring både ved fengsler som i dag ikke har opplæring, og der det er manglende kapasitet.




St.meld. nr. 27 peker fremover. Fengselsundervisningens betydning understrekes og settes inn i den rette sammenheng. Det er derfor med stor tilfredshet jeg konstaterer den store enigheten både om faktabeskrivelsen og om de foreslåtte tiltak for å gi en bedre undervisning for økt kompetanse blant de innsatte.




Før jeg glemmer det, tar jeg opp alle Fremskrittspartiets forslag i innstillingen.




Så til saken. Fremskrittspartiet er tilfreds med at Regjeringen gjennom meldingen har fulgt opp vedtak basert på forslag fremmet av Arbeiderpartiet, Fremskrittspartiet, Sosialistisk Venstreparti og Senterpartiet i Budsjett-innst. S. nr. 12 for 2003-2004 om fengselsundervisning.




Fremskrittspartiet er enig i at målet for opplæringen innenfor kriminalomsorgen er det samme som for annen opplæring. Likevel mener vi at opplæring innenfor kriminalomsorgen må ha realistiske målsettinger i forhold til den soningsmessige rammen eleven befinner seg i. Realistiske målsettinger omfatter styrking av basisferdigheter og yrkesrettet utdanning basert på realkompetanse.




Fremskrittspartiet peker på at behovet for tilpasset opplæring er særlig viktig i fengselsundervisningen, der elevenes kompetanse og forutsetninger er svært ulike, og der andel elever med lese- og skrivevansker og lærevansker i matematikk er svært høy.




Fremskrittspartiet understreker spesielt fengselsundervisningens mulighet til å gi alle innsatte et grunnlag for å klare seg i samfunns- og arbeidsliv. Ikke bare for innsatte som er rettighetselever, men for alle innsatte må det derfor legges til rette for yrkesfaglig opplæring av kortere og lengre varighet, basert på realkompetanse og med bedre bruk av fengselsetatens godkjente lærebedrifter. Likevel mener Fremskrittspartiet at rettighetselever skal og må prioriteres.




Fremskrittspartiet har merket seg at departementet vil videreføre prinsippet om at en nærliggende videregående skole får ansvaret for opplæring i fengsel, der den lokale skole og skoleeier i større grad må bruke et større utvalg av lærere både fra den lokale videregående skolen og fra andre skoler i fylket. Fremskrittspartiet har merket seg at departementet ser dette som et viktig tiltak for å unngå at skolen oppfattes som en del av fengselet og utvikles i retning av en selvforsyningsmodell. Fremskrittspartiet deler ikke dette synet. Fremskrittspartiet mener tvert imot at en variant av det som kalles selvforsyningsmodellen, bør vurderes, og at en utvidet forbindelse mellom ordinær skole og opplæring innenfor kriminalomsorgen ikke bør finne sted. Vi har merket oss at den såkalte importmodellen er enerådende i norske fengsler, men at de øvrige nordiske landene har valgt en annen modell.




Fremskrittspartiet ønsker at Justisdepartementet tillegges et overordnet ansvar for alle tiltak innenfor den samlede straffegjennomføringen, basert på en blanding av den såkalte selvforsyningsmodellen og kontraktsmodellen. Vi har derfor fremmet følgende forslag:







«Stortinget ber Regjeringen legge frem sak om organisering av samlede tiltak overfor straffedømte i en modell der Justisdepartementet tillegges et overordnet ansvar.»




Vi legger til grunn at departementet ikke bare vurderer, men aktivt gjennomfører tiltak for å klargjøre det formelle ansvaret for oppfølging etter avsluttet straffegjennomføring, slik at avbrudd i utdanningstilbudet kan unngås, og at dette naturlig gjøres innenfor rammen av en ny modell for organisering.




La meg understreke at Fremskrittspartiet stiller seg avvisende til økt bruk av frigang i forbindelse med opplæring innenfor kriminalomsorgen.




Avslutningsvis har vi merket oss at finansieringen av opplæringen innenfor kriminalomsorgen skjer ved øremerket statlig tilskudd, og at dette er basert på avtaler fra 1989 mellom staten og hver enkelt fylkeskommune som har fengsel i sitt fylke. Fremskrittspartiet mener at det bør foretas en gjennomgang av finansieringsordningen, og legger til grunn en finansieringsordning som i hovedsak baseres på statlig stykkprisfinansiering som inkluderer opplegg for sluttføring av påbegynt opplæring også etter endt soning, og fremmer også et slikt forslag.




 Representanten Karin S. Woldseth har tatt opp de forslag hun refererte til.




 «Skolegangen gir oss en mulighet til å gjøre en endring i livet», sa en fange ved Sem fengsel til Tønsbergs Blad sist uke. Han har snart opparbeidet seg generell studiekompetanse mens han soner straffen sin. Sem fengsel har 12 faste skoleplasser og et botreningstiltak og gir også tilbud om individuell opplæring for fanger med brev- og besøksforbud.




En undersøkelse viser at to tredjedeler av de innsatte ønsker å gå på skole mens de sitter inne, og 65 pst. av de innsatte under 25 år har ikke videregående opplæring. For Kristelig Folkeparti er det viktig å presisere at opplæringsloven gjelder også for de innsatte i fengslene. Opplæring er med på å gi soningen et innhold som betyr noe. Meldingen som vi behandler i dag, er derfor viktig for veien videre for fengselsundervisningen.




Vi vet at 13 fengsler ikke har noe skoletilbud i dag. Det er nødvendig, slik det står i meldingen, at det blir utarbeidet en plan for å sikre opplæring også ved disse fengslene. I revidert nasjonalbudsjett for i år er det foreslått at soningskapasiteten skal økes med 91 plasser, og da er det samtidig også foreslått å øke posten til opplæring innenfor kriminalomsorgen med 1,6 mill. kr for nettopp å kunne tilby opplæring til disse innsatte.




I forbindelse med en nordisk kartlegging av fengselsundervisningen påpekes det i rapporten «Å lære bak murene» at en godt utbygd fengselsundervisning antas å være en kriminalforebyggende investering. Flere vil gå over i videre skolegang og arbeid etter avsluttet soning. Utdanningen blir da også en del av arbeidet med å skape seg en plattform å stå på etter løslatelsen.




I Fafo-rapporten om levekår blant innsatte vises det til de mange innsatte som har lese- og skrivevansker. Det er et stort behov for spesialundervisning, men aller viktigst er tilpasset opplæring. Derfor er det viktig med det pilotprosjektet departementet vil sette i gang for nettopp å utvikle målrettet tilpasset opplæring. Skreddersydde opplegg er avgjørende. Da kan man også ansvarliggjøre den innsatte, og det er lettere å følge opp. Lærerne må ha kompetanse som møter fangenes særlige behov for opplæring, og også de trenger etterutdanning som andre lærere. De har også behov for kompetanse i voksenpedagogikk.




Det er av stor betydning for mange å få en kartlegging av et helhetlig utdanningsløp som begynner i fengslet og kan avsluttes utenfor. Det krever samarbeid mellom kriminalomsorgen og utdanningssektoren. Det kritiske øyeblikk er ved løslatelsen. Her er oppfølgingen viktig. Meldingen peker på mulighetene for å kunne samordne skolens opplæring med arbeid, programmer og andre tilbud. Nettopp bekymringer for arbeid, bolig og rusmiddelmisbruk kan skape sperrer for læring. En må derfor styrke de innsattes tro på seg selv og egne muligheter. I denne sammenheng vil jeg vise til Steinkjer-modellen som er omtalt, og som bør videreutvikles til bruk ved ulike typer fengsler.




Realkompetansevurdering er et viktig verktøy. Da kan man vurderes på den faktiske fagkompetansen man har, selv om man ikke har gått på skole for å nå den. Det spørres spesielt etter yrkesfaglig opplæring, og stortingsmeldingen legger opp til at denne skal styrkes. Slik også for de praktisk-estetiske fagene.




Det er foreslått 1 mill. kr ekstra i revidert nasjonalbudsjett til bibliotektjenesten i fengslene. Fengslene som er med i ordningen for statlig finansierte fengselsbibliotek, omfatter i overkant av 50 pst. av soningsplassene. I 2002 var det 89 utlån pr. innsatt, mens gjennomsnittlig utlån pr. innbygger i Norge var 5,3. Det er viktig at planene om å styrke tilskuddet til bibliotektjenesten i fengslene følges opp. Gjennom den nye bevilgningen i revidert nasjonalbudsjett kan to nye fengselsbibliotek opprettes. Dette er også viktig for en god fengselsundervisning.




Jeg er glad for at meldingen får en god oppslutning både her i dag og ute i de aktuelle miljøene. Det lover godt for framtiden, slik at enda flere kan få en skolegang som, slik det ble sagt, gir «mulighet til å gjøre en endring i livet».




 Opplæring og kompetanse er viktig for alle menneske. Når Stortinget i dag behandlar opplæringa innan kriminalomsorga, fokuserer ein på det opplæringstilbodet som blir gitt til menneske som sonar. Utdanning medverkar til rehabilitering for den enkelte som skal frå soning til samfunn. Det er eit viktig bidrag til større tryggleik i samfunnet.




Senterpartiet meiner at eit betra og forsterka utdanningstilbod for denne gruppa enkeltpersonar er ei god investering, for den enkelte og for samfunnet.




Stortinget vil styrkja fengselsundervisninga ved å leggja til rette for den enkelte innsette si moglegheit for ei betre tilpassa opplæring. Senterpartiet er einig med Regjeringa i at lærarane i fengselsopplæringa må få tilgang på den same kompetanseutviklinga som lærarar i det ordinære skuleverket no skal delta i. Det er eit faktum at det er eit høgt tal på innsette som har store lese- og skrivevanskar og lærevanskar i matematikk. Dette må det takast omsyn til.




Senterpartiet meiner realkompetansevurdering vil vera ein viktig reiskap for dei innsette, slik at ein kan kartleggja kva slags utdanning den enkelte har behov for. Vi meiner difor det er bra at Regjeringa vil setja i gang eit prosjekt med realkompetansevurdering av innsette der prinsippet om tilpassa opplæring skal leggjast til grunn, og at prosjektet skal evaluerast.




Vidare meiner Senterpartiet at skulen i fengselet i større grad enn i dag bør tilby heil eller delar av yrkesfagleg opplæring. Fleire av fengselsverkstadene er godkjende lærebedrifter, men evalueringane viser at verkstadene i liten grad blir brukte som opplæringsstad for formell yrkesfagleg opplæring.




Biblioteka er i dag ei undervurdert informasjonskjelde og ein salderingspost i mange kommunar, også i fengsla. Ein viktig del av det engasjementet og den aktiviteten vi ynskjer når det gjeld opplæring i fengsla, er at biblioteka blir styrkte.




Senterpartiet støttar departementet i at når fengsla skal utvidast eller renoverast, skal skulelokale gå inn i byggjeprogramma. Men Senterpartiet meiner at det òg må lagast planar for å utvikla skulelokale i eksisterande fengsel, sjølv om det ikkje ligg føre utbyggingsplanar. Utdanningsmoglegheitene skal ikkje i utgangspunktet vera avhengig av kvar ein sonar.




Altfor mange opplever for stor passivitet i fengselet, og å bli sende ut med ein plastpose eller to og lite oppfølging etterpå. Det å sikra ei betre opplæring er jo faktisk å sikra den enkelte ein langt betre plattform, med den gevinsten som dette gir både for den enkelte som har sona ei straff, og for samfunnet.




Denne stortingsmeldinga må følgjast opp i framtidige budsjett. Det er ikkje direkte overraskande, men det er litt forunderleg at regjeringspartia ikkje kan vera med på å seia noko om det. Her ligg det føre eit forslag, der ein kort og godt ber Regjeringa om i statsbudsjettet for 2006 å leggja fram ein finansieringsplan for fengselsundervisninga for å sikra føreseielege rammevilkår. Det må jo vera ein føresetnad at det blir lagt ein slik plan, dersom denne meldinga skal følgjast opp. Og det er slik at Stortinget faktisk bad Regjeringa om ein heilskapleg tiltaks- og finansieringsplan då denne meldinga vart bestilt.




 Jeg har vel ikke behov for å si så veldig mye om denne innstillingen, annet enn at jeg er meget tilfreds med den. Jeg synes det ser ut som om saksordføreren og komiteen har gjort et meget grundig arbeid, og jeg er selvfølgelig glad for at det er så stor oppslutning om Regjeringens forslag. Det er også mitt inntrykk at denne meldingen er godt mottatt utenfor dette hus.




Selve utgangspunktet for meldingen er jo at god opplæring for innsatte øker mulighetene for at de kan leve et liv i selvhjulpenhet og uten ny kriminalitet når straffegjennomføringen er over. Det er det da også mange gode eksempler på.




Et annet utgangspunkt er at de har de samme utdanningsrettigheter som andre, selv om disse i en viss utstrekning må balanseres mot de praktiske rammer som settes i forbindelse med straffegjennomføringen.




Det er videre et utgangspunkt at vi må innse at oppgaven med å fylle disse rettighetene med innhold er mer krevende enn ellers. Det skyldes bl.a. at utdanningsnivået i denne gruppen er dårligere enn i befolkningen ellers. Gjennomsnittlig snakker vi kanskje om et kunnskapsnivå som ligger 25 år tilbake i tid, at de yngste har særlige behov, og at vi kanskje mangler en fullstendig oversikt over behov og ønsker.




Det er også en utfordring at mønsteret blant innsatte og bruken av fengslene har endret seg, ved at det i dag er innsatte med lengre dommer i fengsler som tidligere ble brukt til korttidssoning. Og fengselet setter naturligvis noen rammer i seg selv fysisk og i forhold til skolen som innretter seg annerledes, bl.a. ved å ha et skoleår som ikke nødvendigvis er tilpasset et fengselsår, for å si det slik. Det som er utgangspunktet, er at disse oppgavene ikke løses godt nok i dag, selv om de selvsagt løses godt i forhold til svært, svært mange andre land.




Nå har vi en del evalueringer og rapporter som forteller oss mer om status og situasjonen i norske anstalter. Da er i grunnen mitt enkle utgangspunkt at målet er at de reformene vi har gjennomført for øvrig når det gjelder utdanning i vårt land, det være seg Kompetansereformen, Kvalitetsreformen i høyere utdanning eller det forestående Kunnskapsløftet i grunnskole og videregående opplæring, og ønskene om forhøyet kvalitet i opplæringen, også skal gjelde innsatte. Derfor har Regjeringen i denne meldingen foreslått en rekke konkrete tiltak for å få det til, som å få til mer fornuftig begynnelse og slutt på opplæringen, et mer helhetlig utdanningsløp også for innsatte, realkompetansevurdering, som jeg tror er meget viktig, tilpasset opplæring, bruk av IKT på en måte som lar seg forene med selve straffegjennomføringen, yrkesfaglig opplæring ved å ta i bruk fengselet på en mer aktiv måte, bl.a., og kompetanseutvikling for lærere. Mange andre forslag har vært nevnt her nå, og jeg setter pris på at disse får stor oppslutning her i Stortinget.




 De talere som heretter får ordet, har en taletid på inntil 3 minutter.




Når jeg tar ordet i denne debatten, har det sammenheng med at jeg i en del år nå har vært saksordfører for kriminalomsorgen innenfor justisbudsjettet. Det som dreier seg om opplæring, er en viktig bit også sett fra den synsvinkelen.




Fengselsstraff er, i hvert fall sett fra Kristelig Folkepartis ståsted, for det første samfunnets reaksjon på uønsket atferd, og dernest er det samfunnets tilrettelegging for rehabilitering av den kriminelle til et kriminalitetsfritt liv. Det betyr at det er en viktig periode, kanskje den viktigste perioden, i en persons liv når han eller hun for første gang kommer inn i et fengsel fordi man har bak seg en atferd som samfunnet ikke aksepterer.




Vi har ganske klare måltall på at svært mange av dem som er i fengslene, er personer som – jeg liker ikke uttrykket «er mislykkede», for jeg ønsker ikke å beskrive noen mennesker som mislykkede, alle mennesker er egentlig vellykkede – ikke har klart seg i samfunnet på en slik måte at de har fått den atferden som normalmennesket utøver. Derfor er det viktig at de når de kommer i fengsel, ikke blir møtt med krav som de heller ikke der klarer å oppfylle.




Derfor er jeg glad for at man så sterkt understreker at man ønsker tilpasset opplæring, for det er klart at man må ta utgangspunkt i den enkelte innsattes behov, forutsetninger og ønsker. Det hjelper ikke å komme med noe som noen kloke hoder har funnet ut at det bør han kunne, eller det bør hun gjøre. Vi må ta utgangspunkt i personene, og så må vi passe dette til. Jeg synes at det som har vært signalisert gjennom meldingen, og også det som innstillingen gir uttrykk for, tyder godt.




Jeg vil gjerne understreke det som også andre her har sagt: Det er viktig med en sammenheng mellom det som skjer når en person er inne i fengselet, og det som skjer når vedkommende løslates og skal ut i det sivile samfunn. Da er det viktig at man også i forhold til skolevesenet har en oppfølgende kontakt som er etablert lenge før vedkommende blir løslatt fra fengselet, slik at man ikke løslates til usikkerhet og spørsmål, men at man løslates til noe man ønsker å føre videre, fordi det var så positivt det man begynte på i fengselet.




Da Stortinget bad om en stortingsmelding om fengselsopplæringen, bad man også om en finansieringsplan. Denne finansieringsplanen foreligger ikke.




Vi er nødt til å forholde oss til virkeligheten. Det som har skjedd i løpet av denne statsrådens periode, er at 320 nye soningsplasser er opprettet uten at én krone er kommet til fengselsopplæring. Dette er situasjonen vi står i. For at meldingen ikke bare skal bli gode ord, er man nødt til å ha finansiering med. Derfor fremmer vi i dag forslag om at man i budsjettet for 2006 skal komme med en finansieringsplan.




Lederen av FOKO, Forum for opplæring innenfor kriminalomsorgen, uttalte i siste nummer av FOKO-nytt at det er lettere å gå på vannet enn å gjennomføre de vedtakene som ligger i stortingsmeldingen, uten penger.




Det er sant, det koster å gjennomføre dette. Derfor har SV foreslått tidligere, og vi foreslår også i dag, at man skal utarbeide en finansieringsplan.




Jeg er også opptatt av å løfte fram de samfunnsøkonomiske perspektivene ved rehabiliteringen og opplæringen. Stortinget peker i den innstillingen som vi behandler i dag, på KrAmi-prosjektet fra Sverige. Her har svensk kriminalomsorg gått nye veier i oppfølgingsarbeidet og i det tverrfaglige samarbeidet. Svensk kriminalomsorg, sosialetaten og arbeidsformidlingen har gått sammen om prosjekt etter avsluttet soning som skaffer deltakerne fast jobb, som er et av de kriteriene man har. Dette gir gode resultater. I Sverige er resultatet at for hver krone man legger inn i dette prosjektet, får samfunnet tilbake mellom 13 og 18 kr.




Flertallet peker på at dette er et riktig og viktig prosjekt. Vi peker også på at hvis man i tillegg tar med utdanningssektoren, vil man kunne få enda større og bedre konsekvenser ut av dette prosjektet. Flertallet ønsker da et større prosjekt, i likhet med KrAmi-prosjektet i Sverige. Jeg ser fram til at statsråden vil iverksette dette prosjektet så fort som mulig.




Det er viktig å se på de samfunnsøkonomiske konsekvensene av å styrke utdanningen og rehabiliteringen, som sagt. En investering i fengselsopplæringen er en sikker investering, det gir sikker avkastning. Det gir bedre utsikter til et godt liv for den enkelte, og det gir et bedre og tryggere samfunn for alle. Derfor er det viktig å satse på fengselsopplæringen.




Jeg er glad for meldingen, men jeg er skuffet over at stortingsflertallet ikke vil garantere for en mer langsiktig og varig finansiering av fengselsopplæringen. Spredte forsøk og gode mål holder ikke i lengden. Skal de innsatte kunne regne med et skikkelig opplæringstilbud i framtiden, er det nødt til å følge med midler.




Med de vedtakene som vi fatter i dag, og med de intensjonene som er i stortingsmeldingen, ser jeg fram til at Regjeringen i statsbudsjettet for 2006 vil legge fram en kraftig økning.




Jeg vil med dette ta opp SVs forslag. Jeg vil også signalisere at vi vil stemme subsidiært for Fremskrittspartiets forslag, forslag nr. 3.




 Representanten Lena Jensen har tatt opp det forslaget hun refererte til.




 Forslag nr. 1, fra Arbeiderpartiet, Sosialistisk Venstreparti og Senterpartiet, oppfattet jeg ikke at Lena Jensen tok opp. Jeg oppfattet det slik at hun bare tok opp forslag nr. 4, og jeg vil derfor ta opp forslag nr. 1.




Forslag nr. 1 er et forslag som går ut på at vi ber Regjeringa i statsbudsjettet for 2006 legge fram en finansieringsplan for fengselsopplæringa. Det forslaget vil ikke få flertall. Derfor tror jeg vi alle vil være tjent med at både SV og Arbeiderpartiet støtter forslag nr. 3, fra Fremskrittspartiet:







«Stortinget ber Regjeringen legge frem sak om statlig finansiering av opplæring innenfor kriminalomsorgen.»




Totalt sett vil vi i hvert fall oppnå at vi får et fokus på finansieringa.




Arbeiderpartiets gruppe kommer alternativt til å støtte forslag nr. 3, fra Fremskrittspartiet.




 Representanten Eva M. Nielsen har tatt opp det forslaget hun refererte til.




Flere har ikke bedt om ordet til sak nr. 5.

(Votering, se side 2588)





                    

 Under debatten er det satt fram fire
forslag. Det er

forslag nr. 1, fra Eva M. Nielsen
på vegne av Arbeiderpartiet, Sosialistisk Venstreparti
og Senterpartiet

forslagene nr. 2 og 3, fra Karin S. Woldseth på vegne av
Fremskrittspartiet og representanten
Jan Simonsen

forslag nr. 4, fra Lena Jensen på vegne
av Sosialistisk Venstreparti

Det voteres først over forslag nr.
4, fra Sosialistisk Venstreparti. Forslaget lyder:

«Stortinget
ber Regjeringen i statsbudsjettet for 2006 sette av midler til et
stort, landsomfattende, tverrfaglig prosjekt hvor kriminalomsorgen,
sosialetaten, arbeidsformidlingen og skoleverket skal være
involvert. Deltakerne i prosjektet skal skaffes fast arbeid og få tett
oppfølging i fritiden.»

Votering:

Forslaget fra Sosialistisk Venstreparti ble med 86 mot 14
stemmer ikke bifalt.

(Voteringsutskrift kl. 14.40.11)

 Det voteres så over forslag nr. 2,
fra Fremskrittspartiet og representanten
Jan Simonsen. Forslaget lyder:

«Stortinget
ber Regjeringen legge frem sak om organisering av samlede tiltak
overfor straffedømte i en modell der Justisdepartementet
tillegges et overordnet ansvar.»

Votering:

Forslaget fra Fremskrittspartiet
og representanten Jan Simonsen ble med 85 mot 17 stemmer ikke
bifalt.

(Voteringsutskrift kl. 14.40.27)

 Det voteres så over forslag nr. 1,
fra Arbeiderpartiet, Sosialistisk Venstreparti og Senterpartiet. Forslaget
lyder:

«Stortinget
ber Regjeringen i statsbudsjettet for 2006 legge fram en finansieringsplan
for fengselsopplæringen som sikrer forutsigbare rammevilkår.»

Votering:

Forslaget fra Arbeiderpartiet, Sosialistisk Venstreparti og
Senterpartiet ble med 56 mot 46 stemmer ikke
bifalt.

(Voteringsutskrift kl. 14.40.45)

 Det voteres så over forslag nr. 3,
fra Fremskrittspartiet og representanten
Jan Simonsen. Forslaget lyder:

«Stortinget
ber Regjeringen legge frem sak om statlig finansiering
av opplæring innenfor kriminalomsorgen.»

Arbeiderpartiet, Sosialistisk Venstreparti
og Senterpartiet har varslet at de nå vil
støtte forslaget subsidiært.

Votering:

Forslaget fra Fremskrittspartiet
og representanten Jan Simonsen bifaltes med 62 mot 40 stemmer.

(Voteringsutskrift kl. 14.41.11)

Komiteen hadde innstillet:

St.meld. nr. 27 (2004-2005) – om opplæringen
innenfor kriminalomsorgen – vedlegges
protokollen.

Votering:

Komiteens innstilling bifaltes enstemmig.


                    
                    

 Ingen har bedt om ordet.

(Votering, se side 2588)





                    

 I sak nr. 7 foreligger
det ikke noe voteringstema.


                    
                    

 Interpellanten, Vidar Bjørnstad, får ordet – nei, Rolf Reikvam er det. Da skal den rette interpellanten få ordet – Rolf Reikvam, vær så god.




 Takk, president! Dette er ikke enkelt. Takk for at jeg fikk ordet, iallfall.




For å unngå eventuelle misforståelser og for å unngå at dette kan ende opp som en debatt om formaliteter, vil jeg innledningsvis presisere at jeg vet at de planene som nå ligger her, er utkast, og at de er ute på høring. Jeg vet at det er departementet som fastsetter læreplaner, og fra min side er ikke denne interpellasjonen et forsøk på stortingsregjereri. Jeg vet også at læreplanene ikke er vedtatt, at departementet skal vedta dem på bakgrunn av de høringssvarene de får. Så må jeg også si at jeg ikke har lest alle utkastene, la meg presisere det. Jeg har lest en del, og jeg forholder meg til de utkastene som jeg har lest.




La meg også innledningsvis presisere at det å lage og skrive læreplaner er en vanskelig prosess. Det er rett og slett fryktelig vanskelig å finne de riktige begrep, de riktige uttrykk og bruke det riktige språk, for vi vet at språk er vanskelig, og det er vanskelig å formidle et slikt budskap. Så jeg har full forståelse for at det å lage læreplaner er en komplisert og vanskelig sak.




Bakgrunnen for interpellasjonen fra min side er at Stortinget gav føringer i Innst. S. nr. 268 for 2003-2004 om Kultur for læring. Der sa vi en del om oppbyggingen av læreplanene, hvorledes læreplanene bør se ut – i generelle vendinger, vel å merke. I den prosessen som vi nå er i, antar jeg det vil være riktig at Stortinget nytter denne anledningen til å komme med synspunkter på det som statsråden nå skal gjøre. Jeg har lyst til å sitere noe av det som komiteen sa om læreplaner, for det er viktig i denne sammenhengen – jeg siterer fra Innst. S. 268:







«Komiteen er enig i at det må utvikles nye læreplaner i alle fag i grunnopplæringen. Læreplanene vil bestå av en klar beskrivelse av mål for faget. De nye læreplanene må være enkle, konkrete og forståelige å forholde seg til for både lærere, elever og foreldre. Læreplanene skal angi tydelige mål for faget og være et nyttig og håndterbart redskap for læreren, samt gi eleven mulighet til å måle egen faglig framgang.




Komiteen mener at læreplanene må sys over samme lest for alle fag. Læreplanene må ha mål som omfatter faktakunnskaper og ferdigheter samt mål for utvikling av analytisk evne og evne til selvstendig refleksjon.




Komiteen mener at de grunnleggende ferdigheter skal integreres i læreplanene for alle fag på det enkelte fags premisser og på relevante nivåer, slik også allmenndannelse skal prege hele læreplanen.»




Dessuten bestemte Stortinget i forbindelse med behandlingen av Innst. S. nr. 268 at den generelle delen av læreplanen ligger fast. Den første setningen i den generelle delen av læreplanen lyder som følger:







«Opplæringens mål er å ruste barn, unge og voksne til å møte livets oppgaver og å mestre utfordringer sammen med andre.»




Etter kapitlene med overskriftene Det meningssøkende menneske, Det skapende menneske, Det arbeidende menneske, Det allmenndannede menneske, Det samarbeidende menneske og Det miljøbevisste menneske ender den generelle delen av læreplanen opp i et kapittel med overskriften Det integrerte menneske. For meg er det en syntese av de ulike målene i den generelle læreplanen. Den generelle delen av læreplanen avsluttes med følgende setning:







«Sluttmålet for opplæringen er å anspore den enkelte til å realisere seg selv på måter som kommer fellesskapet til gode – å fostre til menneskelighet for et samfunn i utvikling.»




I og med at Stortinget har sagt at den generelle delen ligger fast, blir det grunnleggende spørsmålet: Er det mulig å se sammenhengen mellom den generelle delen slik den er formulert, og de foreslåtte læreplanene slik de er formulert? Det finnes sikkert en tråd, det finnes sikkert en sammenheng, men den er ikke tydelig. Det er ikke alltid helt enkelt å se den klare og tydelige sammenhengen mellom den generelle delen og de foreslåtte faglæreplanene.




Stortinget var klart på at læreplanene skal bygges opp slik at de går på faktakunnskaper og ferdigheter og også på å utvikle elevenes evne til refleksjon og elevenes analytiske evner. For egen del kan jeg legge til, selv om det ikke stod i innstillingen: utvikle elevenes evne til å være kritiske, oppøve den kritiske sans, og til å stille spørsmål. Det må synliggjøres i læreplanene.




Flere steder i Innst. S. nr. 268 skriver vi om skolens dannelsesansvar. For meg er det nettopp evnen til refleksjon, analytisk evne og det å være kritisk som 

er 

dannelsen. Det er det som er poenget ved begrepet dannelse. Jeg føler meg ikke trygg på at de forslagene som ligger ute nå, har klart å fange opp dette på en god måte.




Ifølge Dagsavisen i dag mener professor Peder Haug – han hadde ansvaret for evalueringen av L97 – at de foreslåtte planene er for dårlige, de er for generelle, de er for uklare på mål, og de mangler også et innholdselement. Det er det han som sier, ifølge Dagsavisen i dag, det er altså ikke jeg som sier det.




Alle foreslåtte planer er bygd over samme lest, etter det Stortinget har sagt. Det er formål med faget, det er struktur og timefordeling, det er kompetansemål, og det er vurdering og evaluering. På det området har en fulgt opp.




Skolen skal ha stor frihet til å organisere læringsarbeidet. Også i dag, etter dagens læreplaner, har skolen stor frihet til å organisere læringsarbeidet. Mange prøver å tegne et bilde av skolen i dag der en ikke har frihet, der det er den metodiske føringen som styrer utdanningen. Det er positivt galt. Det er mildt sagt tøvete å si slikt. Det er full frihet innenfor dagens læreplaner til å organisere læringsarbeidet. Så det er ikke det hensynet som tvinger fram behovet for nye læreplaner.




Kritikken mot dagens læreplaner er at de er for omfattende, det er for mye lærestoff. Den kritikken har vi vært enig i. Det er behov for å redusere mengden lærestoff. Det har vi vært enig i. Læreplanene er og skal være skolens viktigste styringsverktøy. Den generelle delen av læreplanen og faglæreplanene skal være det dokumentet som elever og lærere sammen bruker og tolker. Ut fra sin tolkning lager de opplæringsløp, med tilpasset opplæring for den enkelte elev. Det vi holder på med nå, og det vi snakker om nå, er skolens viktigste styringsdokument. Vil læreplanene som vi nå er i ferd med å få, bli dette styringsverktøyet, målt i forhold til den generelle delen av læreplanen? Min påstand er at det ikke vil fungere. Det vil ikke kunne fungere, slik som det er formulert.




Min kritikk gjelder flere forhold. Det er bl.a. at læreplanene ikke definerer felles lærestoff, som de burde gjøre, og som dagens læreplaner gjør. Skolen er vår felles referanseramme. Det er fryktelig viktig at elever rundt om i Norge, på de ulike årstrinn, har fått definert hva som skal være felles lærestoff, eksempelvis i norsk. Det er viktig at det står i læreplanen at elever eksempelvis skal møte tekster av Ibsen, Bjørnson eller andre – ikke akkurat hvilke bestemte tekster, men det er viktig at læreplanen definerer visse typer tekster som elevene skal møte, uansett hvor de har sin skolegang.




Måten en formulerer kunnskaps- og ferdighetsmålene på, blir etter min oppfatning gal. Det å si at elevene 

skal kunne

, vet vi skaper problemer. Det er et problem å definere hva vil det si å kunne, og hva vil det si å mestre. Den typen begreper er det vanskelig å bruke i en læreplan, nettopp fordi vi da må definere hva som ligger i begrepene. Og så vet vi samtidig at mange elever sannsynligvis aldri vil klare å 

kunne, 

fordi de ikke har forutsetninger for det.




Så helt til slutt: Det en legger opp til med evaluering, vil framelske det instrumentelle – sterk vektlegging av den tradisjonelle eksamen – i motsetning til det Stortinget sa, nemlig at vi også skal prøve ut nye evalueringsformer. Det står ingen ting om det i de planene som jeg har sett. Det er det også fryktelig viktig å få med.




Kjell Engebretsen hadde her overtatt presidentplassen.




 I St.melding nr. 30 for 2003-2004, Kultur for læring, foreslo Regjeringen nye rammer og innhold for grunnopplæringen. Regjeringen viste i den forbindelse til at skolen skal bidra til dannelse, sosial mestring og selvhjulpenhet og gi elevene muligheter til å utvikle seg, slik at de kan gjøre reflekterte valg og påvirke sin egen fremtid.




Den generelle delen av læreplanen bygger på en bred forståelse av hvordan mennesker modnes, kunnskap bygges og kompetanse utvikles, og den angir mål for hva den enkelte elev og lærling skal kunne tilegne seg i løpet av utdanningen. Læreplanens generelle del bygger på et verdigrunnlag det er stor oppslutning om, og Regjeringen foreslo derfor at den ble videreført.




Regjeringen foreslo også en skoleplakat – senere, etter Stortingets initiativ, kalt Læringsplakaten – som en forpliktende ramme for virksomheten i skole og lærebedrift, for bl.a. å utvikle og sikre et best mulig læringsmiljø og læringsutbytte for elever og lærlinger og for å utvikle skoler og lærebedrifter til lærende organisasjoner.




I tillegg ble det foreslått at det skulle utvikles nye læreplaner for fag, og at disse skulle inneholde mål for fagkompetanse. Målene skulle utformes slik at elevene og lærlingene kunne bli vurdert i forhold til disse. Det ble foreslått at de grunnleggende ferdighetene å kunne uttrykke seg muntlig, å kunne lese, å kunne uttrykke seg skriftlig, å kunne regne og å kunne bruke digitale verktøy skulle integreres i læreplanene for fag på ulike nivåer. Det ble dessuten understreket at det måtte legges stor vekt på elevenes og lærlingenes allsidige og personlige utvikling, og at fagene og arbeidet med dem skulle være møtestedet mellom grunnleggende ferdigheter og dannelse.




I innstillingen sluttet en samlet komite seg til at den generelle delen av læreplanen skulle videreføres i sin nåværende form. Flertallet sluttet seg også, med én tilføyelse, til Regjeringens forslag til Læringsplakaten. En samlet komite uttalte at læreplanene for fag skulle inneholde mål for elevenes kompetanse etter endt opplæring på ulike trinn, og at målene skulle utformes slik at de gir rom for flere veier til målet. De nye læreplanene skulle være enkle, konkrete og forståelige for både lærere, elever og foreldre. De skulle angi tydelige mål for faget, være et nyttig og håndterbart redskap for læreren og gi eleven mulighet til å måle egen faglig fremgang.




Komiteen la vekt på at målene skulle omfatte faktakunnskaper, ferdigheter og mål for utvikling av analytisk evne og evne til selvstendig refleksjon. De grunnleggende ferdighetene skulle integreres i læreplanene for alle fag på det enkelte fags premisser og på relevante nivåer.




De læreplanene som nå utvikles, skal selvfølgelig bygge på de forutsetninger Stortinget har lagt gjennom behandlingen av innstillingen til St. meld. nr. 30, Kultur for læring. I den forbindelse er det viktig å huske at læreplanene for fag inngår i en helhet sammen med Generell del av læreplanen og Læringsplakaten, og at alle disse tre delene av læreplanen er nøyaktig like forpliktende for skolene og lærestedene.




Siden Læringsplakaten også skal gjøres gjeldende for videregående opplæring og ikke bare for grunnskolen, slik tilfellet var for den såkalte Broen, kan det hevdes at denne helheten blir enda viktigere enn før. Dette har også Stortinget lagt stor vekt på, og det er et grunnleggende premiss i diskusjonen om skolens innhold.




I tilknytning til representanten Reikvams spørsmål er det således meget relevant å nevne f.eks. Læringsplakatens punkt 3, som sier at skolen og lærebedriften skal







«stimulere elevene og lærlingene/lærekandidatene til å utvikle egne læringsstrategier og evne til kritisk tenkning».




Punkt 4 sier at skolen og lærebedriften skal







«stimulere elevene og lærlingene/lærekandidatene i deres personlige utvikling og identitet, i det å utvikle etisk, sosial og kulturell kompetanse og evne til demokratiforståelse og demokratisk deltakelse».




Utdanningsdirektoratet er nå i sluttfasen av sitt arbeid med læreplanene for fag. Det er, mer konkret, i ferd med å oppsummere høringsuttalelsene til forslag til nye læreplaner. Det har vært stor interesse for høringen, og direktoratet opplyser at de har mottatt mer enn 2 500 uttalelser. Det er ikke uvanlig med et meget stort engasjement i slike saker, men vi kan vel ikke utelukke at engasjementet nå er ekstra stort, fordi vi har valgt å legge til rette for en langt mer åpen prosess enn tidligere, bl.a. ved at ulike utkast til læreplaner har vært offentlige på flere stadier i prosessen. Etter min mening er både debatten og høringen av avgjørende betydning for at læreplanene skal få den nødvendige kvaliteten og gi god styring for opplæring og vurdering av elevene både i grunnskolen og i videregående opplæring.




Jeg har fått opplyst at direktoratet også i den nåværende fasen av arbeidet benytter seg av en rekke ressurspersoner med fagkompetanse, som bidrar med vurdering av høringsuttalelser og synspunkter på endringer som bør gjøres på grunnlag av høringen.




Direktoratet vil en av de nærmeste dagene oversende sitt forslag til nye læreplaner til departementet. Også disse forslagene vil være offentlige. Arbeidet med å vurdere forslagene og ferdigstille læreplanene vil deretter starte umiddelbart i departementet, og jeg vil også i den fasen legge til rette for dialog med relevante fagmiljøer før de endelige læreplanene blir fastsatt.




Representanten Reikvam stiller meg spørsmål om jeg er tilfreds med utkastene, og om de ivaretar målene Stortinget har satt, på en tilfredsstillende måte. Som det har fremgått av det jeg allerede har sagt, har jeg ikke tatt stilling til utkastene. De har til nå vært gjenstand for en høringsprosess, og direktoratets endelige forslag foreligger ennå ikke.




Ansvarsfordelingen mellom departementet og Utdanningsdirektoratet er helt klar. Når Utdanningsdirektoratet har oppsummert, vurdert og foretatt eventuelle endringer i læreplanutkastene på bakgrunn av høringsuttalelsene og oversendt disse til departementet, skal de fastsettes. Det sentrale spørsmålet for meg vil da være om læreplanene ivaretar de prinsipper og hensyn som Stortinget har lagt til grunn.




På bakgrunn av ovenstående er det ikke naturlig at jeg kommenterer de foreliggende utkast nærmere. Jeg synes likevel det er riktig å gi én ytterligere kommentar til Reikvams spørsmål, som inneholder et premiss jeg ikke uten videre kan slutte meg til. Han mener at utkastene har en språklig form som gjør læreplanmålene til imperativer, og som ikke tar hensyn til skolens dannelsesmål. Jeg har allerede kommentert dette indirekte, ved å understreke at læreplanene for fag må og skal ses i sammenheng med hele læreplanen, herunder Generell del og Læringsplakaten. I tillegg mener jeg at representanten Reikvam må ha lest utkastene litt som en viss mann leser Bibelen – ennskjønt jeg nå hørte at han ikke hadde lest alle utkastene. I begrepet «elevene skal kunne», som han fremhever, blir nemlig ikke verbet bare brukt som imperativ, det fungerer også som modalt hjelpeverb. Således står det f. eks. flere steder i utkastene at elevene skal kunne slike ting som å delta i, utforske, vurdere, utvikle, diskutere, reflektere, formulere spørsmål, foreslå og begrunne – hvilket vel nettopp dreier seg om elevenes analytiske evne og evne til refleksjon, altså skolens dannelsesmål.




 Først registrerer jeg at statsråden ikke har tatt stilling, og det synes jeg er bra. Det betyr at denne debatten kan være med på å påvirke prosessen og påvirke det endelige resultatet, slik at denne interpellasjonsdebatten da kom på et riktig tidspunkt, som en del av den videre prosess.




Så har jeg lyst til å si at det skulle da bare mangle at et utkast til læreplaner og den prosessen som skal lede fram til læreplanene, ikke skulle ha størst mulig grad av offentlighet rundt seg. Når det gjelder årsaken til at forholdsvis mange nå engasjerer seg – og reagerer også, delvis – skulle det som sagt bare mangle at en ikke trekker folk, både lærere og andre, med i denne prosessen.




Når det gjelder Læringsplakaten og det jeg siterte fra komiteens innstilling – at læreplanen også skal stimulere og utvikle elevenes evne til refleksjon og analyse – gikk det konkret på læreplanen. Det gikk overhodet ikke på Læringsplakaten. Selv om det står mye under parolene i Læringsplakaten, var jo komiteens poeng at dette også skulle være en del av og synliggjøres i de ulike faglæreplanene. Det er fryktelig viktig at det kommer fram.




Vi brukte også som argument at vi skulle lage læreplaner som foreldre, elever og lærere skulle kunne forholde seg til på en god måte. Nå har jo foreldre, lærere og elever reagert. I et stort oppslag i VG forleden var det et intervju med lærerorganisasjonene, elevorganisasjonen og Foreldreutvalget for grunnskolen, der overskriften er «Skole-Norge sier stopp». De har også noe av de samme innvendingene mot læreplanen som jeg har. Jeg synes det er viktige innvendinger, som bør være tunge argumenter inn mot statsrådens videre arbeid.




Jeg håper inderlig at statsråden tar innover seg de sterke reaksjonene som nå kommer, og at man utvider læreplanene på den måten at de har noe felles lærestoff, at læreplanene ikke bare definerer noen generelle mål – noen av dem kan være klare, og noen er ikke så klare – men at det i tillegg er en del felles lærestoff, og at det framgår av læreplanene. For vi har alle, som samfunn, gjennom den offentlige skolen, som de aller fleste av oss vil ha gått på, behov for å ha møtt en del felles lærestoff og ha noen felles referanser. Noe av det viktigste skolen gjør, er å skape felles referanser. Det må vi synliggjøre gjennom de ulike faglæreplanene.




 Jeg er enig i at det er fint at det er mest mulig offentlighet. Mitt poeng var bare å si at det er første gang det skjer at det er så offentlig, og at man ikke kan utelukke at engasjementet da har blitt noe større. Men det har vært vår hensikt. Dette har altså ikke vært vanlig tidligere.




Representanten Reikvam sa her at poenget hans er at refleksjon og analytiske evner ikke bare skal synliggjøres i Læringsplakaten eller i Generell del, men også i læreplanene for fag. Jeg vet ikke om han hørte det jeg sa i mitt innlegg. Hvis han går gjennom utkastene – uten at jeg vil gå god for dem her og nå – er ikke «skal kunne» bare brukt som imperativ, men også som modalt hjelpeverb. Det vil si at det f.eks. i utkastene til læreplanene for norsk, samfunnsfag og naturfag – for å nevne noen – står at elevene skal kunne slike ting som å delta i, utforske, vurdere, utvikle, diskutere, reflektere, formulere spørsmål, foreslå og begrunne. Dette er jo nettopp en oppfordring til kritisk tenkning, analytisk evne, evne til refleksjon – altså skolens dannelsesmål, som ligger inne i utkastene til læreplaner for fag.




Så har jeg gjennom mediene selvfølgelig registrert at Arbeiderpartiet, SV og Senterpartiet vil stoppe prosessen. Når man har igangsatt en høringsprosess, mener jeg at det er mye mer naturlig at man virkelig hører dem som har villet la seg høre. Jeg avventer først at direktoratet går gjennom høringsuttalelsene og fremmer et forslag til departementet. Så skal vi se på det. Jeg synes det er det eneste forsvarlige når man har satt i gang en høringsprosess. Men jeg har registrert at det er andre partier som vil stanse dette, på bakgrunn av den mediedebatt og den høringsprosess som har vært.




Så til felles lærestoff. Jeg er enig i at det er viktig at mye er felles. Men jeg må innrømme at jeg synes det er litt surrealistisk å høre det fra SV, for det er to år siden SV gikk til valg på et program som het «En friskole for alle», uten at man skulle ha private friskoler av noe særlig omfang, og uten at man skulle ha fritt skolevalg. Da var våre argumenter at man jo nettopp hadde forlatt tanken om at noe skulle være felles. Det skulle man på toppen av det hele gjøre uten en felles fag- og timefordeling.




Det er veldig vanskelig å bli klok på SVs skolepolitikk, men det er kanskje heller ikke hensikten med denne debatten.




 Jeg skal først gi ros til SV for at de gir oss mulighet til å komme med synspunkter på læreplanarbeidet og den uro vi registrerer. Stortinget hadde en omfattende runde på læreplanverket i forbindelse med stortingsmeldingen Kultur for læring. Jeg har i hvert fall selv behov for å resymere noen av synspunktene.




Komiteen var enig om at Generell del av læreplanen skulle videreføres og være retningsgivende for grunnutdanningen, at fokusering på ferdigheter ikke måtte redusere skolens arbeid med etikk, sosial og kulturell kompetanse, og at ferdigheter skulle være en integrert del av allmenndannelsen.




De rød-grønne mente at basiskompetansen i forslaget fra Regjeringen var for snevert. Det burde inneholdt læring om kunnskapstilegnelse, læringsstrategi og sosial og kulturell kompetanse. Disse kompetansemålene ble imidlertid i stedet lagt inn i Læringsplakaten, som Arbeiderpartiet subsidiært sluttet seg til. Men det ble klart uttrykt at disse skulle være forpliktende for gjennomføring av opplæringen.




Om læreplanene mente komiteen at de skulle inneholde tydelige mål for kompetanse. De skulle være mindre omfattende og detaljerte, og som nevnt gi muligheter for tilpasning og lokal handlefrihet på veien mot målet. De skulle omfatte faktakunnskaper samt mål for utvikling av analyse og evne til selvstendig refleksjon, som både interpellanten og statsråden også var inne på. Allmenndannelse skulle prege hele læreplanen.




Forslaget til nye læreplaner har nå vært på høring og møtt omfattende innvendinger fra foreldre, elever og lærere. La meg bare nevne noen som er knyttet til ulike fagområder:










Kompetansemålene er for vage.







Innholdet er ikke knyttet til basiskompetansen.







Ferdighetsmålene er fastlagt, men allmenndannelse og evne til refleksjon er forsvunnet.







Hvor er sammenhengen mellom Generell del, Læringsplakaten og læreplanene?







Hvorfor er det ikke noe felles lærestoff, f.eks. ut fra vårt kulturelle ståsted?




Dette er en del av innvendingene. Dette er også viktige innvendinger i forhold til de synspunktene som jeg prøvde å resymere fra Stortingets behandling av Kultur for læring.




Mitt hovedanliggende er at kritikken, innvendingene og synspunktene må tas på alvor. Statsråden må ikke gjøre farten viktigere enn innholdet. Skolen er for viktig til å bli preget av hastverksarbeid og prestisje om innføringstidspunkt, slik en skribent omtalte det i en avis.




Farten er også en innvending for dem som skal produsere læremateriell, og som bør forholde seg til rammene for læreplanen. Dårlige læreplaner gir en fare for at det ikke er disse, men undervisningsmateriellet som blir styrende for læringen i skolen. Det ønsker vi selvsagt ikke. Mitt råd er dette: Bruk nødvendig tid for å sikre gode læreplaner til nytte for lærerne, elevene og foreldrene.




Jørgen Kosmo hadde her gjeninntatt presidentplassen.




 Jeg lyttet med interesse til interpellantens hovedinnlegg. Jeg synes han startet ganske bra, med en litt analytisk tilnærming til problemstillingene, utarbeidelse av lærerplanene, hvor han reflekterte over både kompleksiteten i dette arbeidet og hvor vanskelig det er å få det til på en god måte, ikke minst ved bruk av språket vårt.




Men da interpellanten kom opp til de store retoriske høyder, syntes jeg han på en god måte greide å avdekke at her er det også store politiske skillelinjer ute og går. Det er skillelinjer i forhold til kunnskapssyn, det er skillelinjer i forhold til politisk syn, og det er ikke minst skillelinjer i forhold til hva man skal legge vekt på når det gjelder skolens innhold.




Når den såkalte rød-grønne allianse nå går ut og sier at man skal utsette læreplanarbeidet, og man skal gjøre betydelige endringer, da skal man altså gjøre betydelige endringer i forhold til noe som man ikke vet resultatet av. Jeg har tillit til at når departementet med statsråden i spissen setter i gang en omfattende høringsprosess som har skapt et betydelig engasjement og debatt, som det er helt naturlig å få rundt denne type planverk, og som det er ønskelig å få, så evner også departementet og statsråden å ta hensyn til og lytte til de viktige og vesentlige innspill, innvendinger og høringsuttalelser som måtte komme i denne prosessen.




Jeg må da få lov til å mistenke representanten Reikvam og hans rød-grønne allianse for at det er helt andre ting man er ute etter enn bare å utsette denne prosessen. Man ønsker å legge politiske føringer på fagplanene og legge et politisk innhold i fagplanene. Sett fra mitt ståsted er det å utarbeide fagplaner langt på vei et faglig håndverk og en faglig prosess som de gode fagfolkene vi har i skolen, får ta seg av.




Det er ingen ukjent sak at SV har et annet kunnskapssyn og en annen vektlegging enn det Høyre står for. Det gjelder bl.a. forholdet til basisferdigheter, til grunnleggende ferdigheter. Det kan virke som om SV ikke har evnet å ta innover seg alle resultatene vi har fått fra PISA, fra TIMS, fra Læringssenteret og fra nasjonal og internasjonal forskning, som viser det dårlige resultatet når det gjelder f.eks. lesing, regning og skriving, som det nå settes i gang et betydelig arbeid for å forbedre, og som også skal gjennomsyre alle fagplanene som en rød tråd. Det er heller ingen ukjent sak at SV har et helt annet syn, og en helt annen programformulering. Man er imot eksamen, man er imot nasjonale prøver, og man er imot at man skal ha gjennomgående kompetanse i skolen, og vil heller tilbake til en skole som skaper tapere.




 Vi lever i et teknologisk samfunn. For ti år siden kostet en mobiltelefon 30 000 kr, og den var så tung at man nesten ikke kunne bære den. I dag er den nesten allemannseie. Den digitale hverdagen har kommet innover oss. Den er her, og den blir her. Dette blir stadig større og viktigere.




Læreplanene er, som det er sagt tidligere, et av de fremste verktøyene som skal støtte opp under det arbeidet som lærerne skal gjøre. De er viktige og skal være enkle, så både lærere og foreldre skal forstå dem.




Utkastet til læreplaner som foreligger nå, er lite framtidsrettet. Den digitale kompetansen er ikke inkludert i kompetansemålene på alle nivå, ikke knyttet til faget på fagets premisser og ikke differensiert i forhold til trinn. Stortinget har vedtatt at digital kompetanse skal være en av de grunnleggende ferdighetene, på linje med lese- og skrivekompetanse, og dette følger ikke disse forslagene til læreplaner opp. I det høringsutkastet som foreligger i dag, er ikke digital kompetanse godt nok inne. Satser vi ikke på IKT og teknologi, så kommer vi i bakevja.




Jeg er redd for at hvis man ikke får digital kompetanse mye sterkere inn, vil det føre til at man får svære variasjoner både når det gjelder skoler, lærere og hvor mye digital kompetanse den enkelte elev vil få. Det vil resultere i et digitalt klasseskille. Jeg mener det er viktig å sikre at alle skoler og alle elever får denne basiskompetansen.




Statsråden sier hun skal være ferdig med de nye læreplanene den 23. juni, men hun sier i dag at hun ikke har tatt stilling til og ikke har den fulle oversikten over hva som står i disse læreplanene. Disse læreplanene er altfor viktige, både for foreldre, for lærere og for den norske skolen i sin helhet, til at man skal kunne gjøre et hastearbeid på det. Så jeg mener at det er viktig at man får en ny gjennomgang og en ny diskusjon av disse planene. Og, som jeg sa, teknologi må bredere inn.




 Læring og utvikling er en sammensatt prosess og forløper ulikt for elevene, sier Rolf Reikvam, og det er jeg helt enig i. Men derfra til å slutte at man ikke kan si at elevene skal kunne noe, må da være en kortslutning.




Jeg må minne om hva komiteen vår sa for ett år siden:







«Komiteen mener at så vel allmenndannelse som mestring av ferdigheter er avgjørende for å fungere i arbeids-, samfunns- og privatlivet. Skolen skal utvikle det hele mennesket gjennom arbeid med verdier, etikk og kultur. Komiteen mener at de grunnleggende ferdighetene ikke står i motsetning til og heller ikke skal gå på bekostning av allmenndannelsen.»




Dette skal altså vises i læreplanene, og jeg har tiltro til at departementet tar disse hensyn og bruker den tiden som er nødvendig for å få dette ferdig på en god måte. Det er kommet mange innspill gjennom høringene som nå skal gjennomgås, og jeg regner med at det også blir tatt hensyn til disse.




Kristelig Folkeparti vil ha en likeverdig skole med tilpasset opplæring for alle. Derfor presiserer vi, slik også statsråden gjorde, at både Generell del, Læringsplakaten og læreplanene er like forpliktende. Generell del skal videreføres, og den sier at oppfostringen skal baseres på grunnleggende kristne og humanistiske verdier.




Gjennom den nye reformen vil vi gjøre en god skole bedre, der hovedprioriteringen er kompetanseløft for lærerne. Da er det viktig med klare læringsmål. For Kristelig Folkeparti består skolens rolle av to like viktige elementer, både «danne» og «utdanne», og de er likeverdige og gjensidig avhengige av hverandre. Alfred Oftedal Telhaug har sagt at elevene ikke kan utvikle seg som selvstendige og skapende mennesker uten det slitsomme arbeidet med å tilegne seg kunnskaper og ferdigheter. Lærings- og ferdighetsmål skal ikke gå på bekostning av oppdragerrollen. Allmenndannelsen skal prege læreplanen og være gjennomgående i opplæringen. Skolen skal bidra til at elevene får en helhetlig kompetanse. Derfor er samspillet mellom skolens dannende og utdannende rolle viktig.




Når vi leser i VG at noen savner en vektlegging av at elevene skal bli gagns mennesker, og at læreplanene, står det, er en konkurransemetode, så har det tydeligvis gått noen hus forbi at formålsparagrafen består, og at den såkalte Broen er opphevet og erstattet av Læringsplakaten. Komiteen sier ingenting om en bestemt metode, nettopp fordi vi har tiltro til at lærerne, som er fagpersoner, vet best hvilken metode som skal brukes i opplæringens forskjellige utfordringer. Hvorfor er dette løpet som er lagt nå, plutselig blitt så uansvarlig? Det står tydelig i St.meld. nr. 30 for 2003-2004, Kultur for læring, side 116, at nye læreplaner skal innføres fra 2006.




Planen ble lagt for ett år siden av kirke-, utdannings- og forskningskomiteen, og fremdeles er det ett år igjen. Vi er glad for den åpne prosess, slik at mange har kunnet engasjere seg. Det hadde vært verre om vi ikke hadde hørt en lyd. Det er derfor betryggende at statsråden i dag igjen har bekreftet at hun selvfølgelig vil ivareta de prinsipper som Stortinget har lagt til grunn, og som det er en enstemmig komitemerknad om.




Somme vil meina at Stortinget ikkje er staden for å drøfta dei nye læreplanane. Når representanten Reikvam i denne interpellasjonen tek opp dette temaet, er det bl.a. fordi det er mange som stiller spørsmål om om læreplanane som no vert utvikla, er i tråd med Stortingets vedtak i samband med innstillinga til Kultur for læring. Det er faktisk viktig å få avklart om det er god samanheng mellom den generelle delen av læreplanen og dei nye læreplanane for fag, og om dei nye læreplanane er eit godt utgangspunkt for kvalitetsheving i skulen.




Senterpartiet meiner at breidda i kompetanseomgrepet må komma klårt til uttrykk i læreplanen for faget. Kompetansemålet skal visa både kunnskapsmål, ferdigheitsmål og haldningsmål. Læreplanane, som skal vera eit styringsverktøy for både lærar, elev og føresett, må ha tydelege innhaldsmoment som gir retning i læringsarbeidet. Då er det, f.eks., urovekkjande at i høringsutkastet er så sentrale emne som matematikk, talforståing og tala si oppbygging vekke frå barnetrinnet, og berekning av areal og volum er ikkje nemnt i kompetansemåla for ungdomstrinnet.




Etter Senterpartiet si meining skal læreplanane vera konsistente, nasjonale styringsverktøy, som samtidig gir moglegheit for det profesjonelle handlingsrommet læraren beherskar.




Når sentrale aktørar i Skule-Noreg, som Foreldreutvalget for grunnskolen, Elevorganisasjonen og Utdanningsforbundet, går ut med sterk kritikk av forslaga til nye læreplanar, er det faktisk viktig å lytta. Det er viktig for Stortinget, som har gjort dei vedtaka som ligg til grunn, men det er òg viktig for departementet; det er dei som til slutt gjer det endelege vedtaket. Eg finn grunn til å minna om at her skal det altså lagast læremiddel av god kvalitet, og lærebøkene skal liggja føre på begge målformer til same tid. Då er det viktig at det er tryggleik for at læreplanane tener den målsetjinga Stortinget har om ei kvalitetsheving i grunnskule og vidaregåande skule.




Eg registrerer at Høgre tek dette som ein omkamp. Vi stiller oss fullstendig uforståande til akkurat det. Det er faktisk avgjerande at det er tryggleik blant sentrale aktørar, anten vi snakkar om dei som skal undervisa, eller vi snakkar om foreldre/føresette eller elevane sjølve.




Dette er et viktig område å diskutere, sjøl om jeg tror at hovedsaken i denne debatten egentlig ble avgjort for et års tid siden.




Men jeg skjønner at det er slitsomt å være populist og skulle hoppe hver gang noen brummer – om det er om nasjonale prøver, eller om det er om læreplaner. Jeg syns det er veldig viktig at det er en brumming blant folk. Jeg syns det er viktig at det er en debatt. Jeg tror at både fagmiljøene, lærerne, alle skolemiljø har godt av den debatten som nå pågår, og vår oppgave er ikke nødvendigvis å hoppe, men å lytte.




Det er to ting jeg ønsker å kommentere i forhold til debatten. Det er begrepet «skal kunne» – det er da forferdelig skremmende at vi skal stille sånne krav til elevene! Jeg syns heller at det kan åpnes for en debatt om hvor mye «holdning» vi skal legge inn i læreplanene. Jeg syns faktisk det er en grense for hvor mye holdninger staten skal bestemme skal puttes inn i hodet på elevene. Jeg mener faktisk det er en ideologisk interessant diskusjon hvorvidt holdninger skal være noe vi skal formidle gjennom dette, eller om vi faktisk skal formidle kunnskap som gir grunnlag for analyse, grunnlag for debattdeltakelse, grunnlag for egne analyser.




Det er en grense for hvor mye holdninger et samfunn kan kreve skal legges inn i en statlig skole i forbindelse med barns opplæring. Jeg syns det er en like interessant debatt som om redselen for begrepet «skal kunne».




Det andre som jeg syns kanskje noen av læreplanene ikke er gode nok på, er evalueringskriterier. Det å ha klare evalueringskriterier for elevene er en viktig del av hva læreplanene skal inneholde. Vårt utgangspunkt da det skulle lages nye, var at det var nærmest umulig for lærerne å leve opp til dem som var der i alt sitt mangfold. Det er klart at man kan enkelt som politiker lage en læreplan med så mye mangfold at man aldri kan angripes, men om de da er gjennomførbare i forhold til elevene, er en interessant problemstilling.




Jeg syns først og fremst at læreplanene skal være så enkle at de også kan stå i foreldrenes bokhylle. For min mor, når hun visste at vi gikk i den klassen hvor vi skulle lære gangetabellen, betydde det gangetabellpugging mens man var på bærtur og plukket blåbær. Det at foreldre kan delta i barnas opplæring og vet hva som kommer når, og hva det er som egentlig forventes av barna deres, tror jeg kan være en styrke for hele skolen. Da må læreplanene være i en sånn form at også andre, ikke bare lærerne, kan forholde seg til dem.




 Jeg har lyst til å gripe fatt i særlig ett forhold som interpellanten berører. Representanten Reikvam mener at det er stor fare for at læreplanmål og tydelighet med hensyn til hva elevene forventes å kunne, kommer i konflikt med skolens dannelsesmål. Det virker som om Sosialistisk Venstreparti har en stor interesse av å skape en kunstig motsetning mellom dannelse og kunnskap. De mener at man ikke kan fokusere på kunnskap og læringsutbytte, for da stopper dannelsesprosessen opp. Men virkeligheten er stikk motsatt: uten kunnskap og ferdigheter ingen dannelse.




Hva er egentlig dannelse? Jo, vi tenker ofte på dannelse som evnen til å tilegne seg kultur, til å drive tankevirksomhet, kritisk refleksjon og til å fungere i et samfunn. Kort sagt: Dannelse er tanken om det hele mennesket.




Det er her konstruksjonen av et kunstig motsetningsforhold mellom kunnskap og dannelse er helt uforståelig. For hvordan kan man tilegne seg kulturopplevelser som f.eks. gode bøker hvis man ikke kan lese? Hvordan mener noen at det er mulig å ta del i store tanker i fortid og nåtid hvis man ikke kan lese ordentlig? Hvordan fungerer man i samfunnet uten kunnskap om skriftspråket? Jeg mener det er et tilbakeslag mot dannelsesprosessen til unge mennesker hvis man lar være å fokusere på kunnskap.




Når Regjeringa er opptatt av å gjøre noe med det faktum at så mange som 17 pst. av tiendeklassingene ikke kan lese og skrive godt nok, er det nettopp fordi denne manglende evnen til lesing skaper barrierer for ungdom seinere i livet. Mange har problemer med å skaffe seg jobb, mange kan ikke studere videre.




Fra Sosialistisk Venstreparti er signalet at det er viktigere at elevene har det sosialt og trivelig enn at de lærer så veldig mye. De pakker seg inn i en forestilling om at elever som lærer lite, men trives mye dannes til hele mennesker. Elever kan både lære og trives samtidig – det er ingen motsetning. Når skolen stiller krav til elevene, er det både for at de skal tilegne seg kunnskap, og for at de skal dannes til hele mennesker. Kunnskap åpner veier til dannelse som ellers ville vært stengt.




Representanten Reikvam avslører i et intervju på utdanning.ws 30. mai hva som er SVs ærend her. Journalisten spør Reikvam om han frykter at de nye læreplanene vil føre til en puggeskole. Reikvam svarer:







«For å si det enkelt, vi kan få en skole hvor det er viktig å kunne gangetabellen.»




Dette er en risiko som regjeringspartiene mer enn gjerne tar på seg. Det er ikke puggeskolen som er målet f.eks. med de nasjonale prøvene i lese- og skriveferdigheter. Det er tilegnelse av kunnskap, og det er åpning av veier til dannelse som ellers ville vært stengt. Og det er fjerning av de barrierene som manglende kunnskap fører til for unge mennesker.




 Interpellanten skal ha ros for å fokusere på sammenhengen mellom Generell læreplan, Læringsplakaten og fagplanene. Det er en viktig sammenheng, og det skal være sammenheng mellom dem.




Kristelig Folkeparti mener at det er viktig og rett nå å legge vekt på læringsmål, ganske enkelt fordi litt av kritikken av L97 var at læringsmålene var for utydelige. Vi ønsker også å legge større vekt på pedagogisk frihet i forhold til hvordan man skal nå målene, og derfor erstattes også Broen med Læringsplakaten. I tillegg til uklare læringsmål var kritikken av L97 at fagplanene var overlesset med stoffmengde.




Jeg er enig med interpellanten når han sier at skolen er viktig for å skape felles referanse i vårt samfunn. Derfor skal skolen gi innsikt i kulturarv på ulike områder og av ulik art. Den skal gi ferdigheter og kunnskap for framtiden som folk kjenner seg igjen i, slik at de kan skape kontakter og samarbeide. Dette er også den viktigste begrunnelsen for at vi ønsker et felles KRL-fag i skolen som et eksempel innenfor fagene.




I Kristelig Folkeparti er vi ikke redd for den lokale variasjon dersom det skaper en engasjert og relevant læringssituasjon, for det er med på å øke læringslysten, og det øker også barnas kunnskaper. Når Kristelig Folkeparti ønsker en ny læringsplan, er det fordi vi ønsker å legge til grunn den generelle læreplanen og få klarere læringsmål, fokus på grunnleggende ferdigheter og mindre stoffmengde enn i de overlessede fagplanene i L97.




Jeg tror vi har gode lærere som klarer å foreta gode vurderinger i utvalg av lærestoff for å nå læringsmålene. Jeg må ærlig innrømme at jeg er overrasket over at enkelte lærere i den offentlige debatt som jeg har sett omkring læreplanene, gir uttrykk for at de ikke ønsker denne friheten, fordi de er redd for at de dermed ikke vet hva de skal undervise i.




Utfordringen nå i innspurten er at vi må kunne balansere læringsmål og hensynet til detaljeringsgrad i mål og fellesstoff. Det finnes to grøfter i denne debatten, og statsrådens jobb er å unngå begge. Vi har nå skapt forventninger om en ny læreplan i 2006. Skolene planlegger ut fra det. De trenger også tid til å sette seg inn i ny læringsplan og planlegge undervisningen. Jeg mener at vi fortsatt kan klare dette, og det er uheldig dersom det nå signaliseres at vi skal utsette det. Jeg er enig med statsråden, vi skal ikke utsette, men vi skal lytte til høringsuttalelsene.




 Jeg hadde håpet at en skulle slippe å få servert den tradisjonelle Unge Høyre-retorikken i denne debatten, for saken er egentlig altfor viktig til det. SV går selvsagt inn for at vi skal ha kunnskapsmål. Vi skal lære, vi skal ha klare kunnskapsmål. Og i forhold til det som statsråden nevnte: Da vi sa at det skulle være større frihet for den enkelte skole til å organisere og få til tilpasset opplæring, forutsatte jo det nettopp at vi skulle ha en tydelig læreplan. Vi skulle ha klare læreplanmål, vi skulle ha læreplaner som synliggjorde klart og tydelig hva elevene skulle lære, og så sa vi: Innenfor dette systemet skal det være større frihet til å organisere. I disse læreplanene foreslår en konkret at alle elever skal ha et visst antall timer. Det var den delen vi problematiserte, det var overhodet ikke læreplanen og læreplanmålene, at de skal være tydelige og klare. Så når den typen retorikk kommer opp igjen og opp igjen, vil jeg si enda en gang at vi skal ha klare og tydelige læreplaner, som synliggjør kunnskapsmål, men som også tar med den andre biten, nemlig det som går på dannelsesideal, en skal vise det i faglæreplanen og klare å trekke linjene mellom den generelle delen og faglæreplanene. Det var det som var mitt anliggende, og derfor synes jeg en kunne ha spart oss for den Unge Høyre-retorikken som gikk på kunnskap – det er opp igjen og opp igjen.




Når læreplanen i så liten grad definerer felles lærestoff, er det klart at noen må definere det. Da er spørsmålet: Hvem tar den rollen etter hvert? Det er grunn til å tro at det vil bli lærebokforfatterne, eller det kan bli andre som tar den rollen, går inn og definerer en del felles lærestoff. Jeg synes det er mye mer viktig at læreplanene definerer det fellesstoffet som elevene i de ulike skolene skal møte.




Så litt til slutt igjen om evaluering: Læreplanene har ikke fanget opp noe av det som komiteen var opptatt av i forhold til at en skal være med og utvikle nye evalueringsformer. Når vi understreker så veldig sterkt gang på gang dette som går på individuelt tilpasset opplæring, må vi også klare å utvikle nye evalueringsformer. Disse læreplanene legger opp til sluttevaluering, eksamen og nasjonale prøver, at det er det som på mange måter skal være styrende. Det er vel grunn til å tro at læreboka og de nasjonale prøvene kommer til å definere hva som skal være fellesstoff, og ikke lenger læreplanen. Det gir grunn til bekymring, og det burde flere ta innover seg.




Så helt til slutt det som går på basiskunnskaper: Hvor mange ganger skal vi høre dette? SV gikk inn for disse fem basisferdighetene, at de skulle gjennomsyre alle læreplanene. De som klarer å huske godt og vel et halvt år tilbake, husker det. I tillegg sa vi at det skulle være to basiskompetanser til, nemlig kulturell kompetanse og sosial kompetanse. Så nå hadde jeg håpet at vi skulle slippe å høre dette. Det gikk vi inn for, og det burde de fleste her huske.




 Bare et par ting avslutningsvis: Først til læremidler, som bl.a. representanten Bjørnstad tok opp. Personlig har jeg vært av den oppfatning hele tiden, og har gitt uttrykk for det, at det ikke er en nødvendighet at alle nye læremidler foreligger fra dag en. Jeg mener ikke at norskfaget er endret selv om læreplanen er endret, for å bruke et slikt uttrykk, og jeg synes det er paradoksalt at de i debatten – og dette er ikke representanten Bjørnstad – som er så redd for at læreboken skal styre, samtidig er opptatt av at det må foreligge nye lærebøker fra dag en. Jeg mener at det kan komme noe mer gradvis – bare så det er sagt.




Det andre jeg gjerne vil gi uttrykk for, er at jeg er veldig opptatt av kompetanseutvikling. Det er krevende å innføre nye læreplaner, selvfølgelig, og det er veldig viktig at det ledsages av omfattende kompetanseutvikling. Så det vil jeg også understreke, for det går også på å forstå de nye læreplanene og få dem under huden, og forstå hvorledes de skal brukes.




Så vil jeg si, ikke for å forsvare Unge Høyre, men representanten som jeg antar det siktes til, nemlig Ine Marie Eriksen – som jo fortsatt er ung, det må vi jo medgi – at jeg mang en gang har registrert at representanten Reikvam har nevnt at SV har et helt annet kunnskapssyn, som det ble sagt, enn Regjeringen, og at det derfor trengs et oppgjør med Regjeringens skolepolitikk. Så slik sett går det vel an også å diskutere det.




Men så til slutt: Jeg skal lytte veldig nøye til den kritikken og de høringsuttalelsene som er kommet. Men det å lytte innebærer at man må ikke bare registrere at det er kritikk, men man må sette seg nøye inn i hva kritikken består i. For da er det nemlig ikke fullt så enkelt som man kanskje får inntrykk av fra mediedebatten. La meg nevne noen eksempler: Det er mange som er positive, også til de utkastene som foreligger, så mange at skoler i over 80 kommuner gjerne vil tjuvstarte bare på grunnlag av det de har sett til nå, året før. For det andre vil det være en del kritikk som ingen kan etterkomme med mindre elevene går på skolen døgnet rundt syv dager i uken, for det vil være fagmiljøer som ønsker at deres fag skal ha så mye plass i skolen, at man skal lære så mye, at det ikke er mulig å etterkomme det.




Men hvis man lytter nøye, vil man også høre at en del av kritikken er motsetningsfylt, og det har det faktisk også vært eksempler på i denne debatten. Senterpartiet ønsker seg mer mål og vekt i matematikkplanen, mens SV er redd for at det blir for mye gangetabell, som igjen kanskje kan sies å stå i motsetning til at man ikke har lagt tilstrekkelig vekt på digitale ferdigheter. Altså: Hvordan får man til dette med digitale ferdigheter uten gangetabell, og hvordan blir det mer mål og vekt uten at vi også legger vekt på det? Så det er av og til motsetningsfylte ønsker i forhold til læreplanene, og det må man lytte veldig nøye for å høre, for man kan selvfølgelig ikke etterkomme alle motsetningsfylte ønsker.




Helt til slutt vil jeg bare si noe i forhold til det oppslaget i Dagsavisen i dag som det har vært vist til, om at vi driver og kopierer noe Sverige allerede mener er mislykket. Det vil jeg bestride. Det de gjør der, er å legge mer vekt på lesing, skriving og regning, dersom politikerne beslutter at de skal vedta det skoleverket holder på med, og de ønsker seg mer tydelige mål, dvs. ikke to nivåer med mål, både prosessmål og kompetansemål, men bare kompetansemål. Det er det vi legger opp til.




 Interpellasjonsdebatten er dermed avsluttet.





                    
                    
                    

 Da er vi klare til å gå til
votering.

Som tidligere vedtatt vil forsvarsministerens
redegjørelse i
sak nr. 1 bli lagt ut for behandling i et senere møte.





                
                
                

Voteringen i en sak finnes i slutten av referatet for hver enkelt sak.


            


            

 Det foreligger ikke
noe referat.





                    
                    
                    

