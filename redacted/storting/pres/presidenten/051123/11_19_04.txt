 Presidenten vil minne om at spørsmålet bare
skal leses opp, uten ytterligere tilleggssynspunkter, bare
leses opp som det er innlevert skriftlig.

  Jeg hører hva presidenten sier, men
jeg synes det er hyggelig å høre at det
er flere som er opptatt av lokaldemokratiet her.

Jeg kan ikke gå inn i den
konkrete saken som det vises til, fordi den fortsatt er under behandling.
Men jeg forstår at spørsmålet omhandler retten
til statlig overprøving av kommunale vedtak i saker som
gjelder dispensasjon fra kommuneplanens arealdel.

For å dispensere fra plankravet i
kommuneplanens arealdel kreves at det foreligger «særlige
grunner». Dette vilkåret må være
oppfylt. Ingen har krav på å få dispensasjon,
og det skal i utgangspunktet ikke være
kurant å få dispensasjon. Loven bruker formuleringen «kan
(…) gi», dvs. at det er bygningsmyndighetene som
må vurdere om det er hensiktsmessig å gi dispensasjon
dersom vilkåret for dette er oppfylt.

I plan- og bygningsloven er det gitt hjemmel
for fylkeskommunen og statlig organ til å påklage
enkeltvedtak dersom vedtaket direkte berører vedkommende
myndighets saksområde. Etter forvaltningsloven
skal klageinstansen være tilbakeholden med å overprøve
vedtak hvor kommunen har «det frie skjønn».
Hvor tilbakeholden statlig organ bør være
ved spørsmål om overprøving av vedtak
truffet av kommunen, vil likevel avhenge noe av sakens
karakter. Hovedregelen er at det skal legges stor vekt på det
lokale sjølstyret, men dersom kommunen har fattet et vedtak
som synes å være i strid med statlige retningslinjer,
regionale planer e.l., kan det likevel være
grunn for statlig organ til å fremme klage på kommunens
vedtak.

Avslutningsvis vil jeg påpeke at plan-
og bygningsloven er under revisjon, og både Miljøverndepartementet
og Kommunal- og regionaldepartementet arbeider med oppfølging
av utredningene fra to lovutvalg, Planlovutvalget og Bygningslovutvalget,
som avgav sine utredninger i henholdsvis mai 2003 og juni
2005. Gjennom dette arbeidet vil bl.a. bestemmelsene om dispensasjon
og klage på kommunale vedtak etter plan- og bygningsloven
bli grundig vurdert.

 Jeg forstår at statsråden også synes å mene
at å øremerke midler kan være en trussel
mot lokaldemokratiet, som det at Fremskrittspartiet
foreslår øremerkede midler til eldreomsorg, er
en trussel mot lokaldemokratiet.

Nå har jeg forstått at statsråden
mener at det spørsmålet jeg stilte,
er viktig, og at hun vil forfølge det. Det er en frustrasjon
ute hos lokalpolitikere når en saksbehandler hos fylkesmannen
kan overprøve lokale vedtak, så jeg er glad for
at statsråden vil følge opp saken videre.

  Dette er en sak som har en svært
lang historie, og i lys av at den fortsatt er til behandling, kan
jeg ikke kommentere den spesielt. Men det er klart at
saken illustrerer et poeng, i den forstand at den illustrerer hvor
vanskelig avveiningen er mellom på den
ene siden det å være opptatt av å ivareta det
lokale sjølstyre og på den andre siden være
sikker på at vi følger opp regler som er vedtatt
i ulike sammenhenger, på en god måte. I denne
sammenhengen er det konkret et spørsmål
om hvordan man skal ivareta det kommunale sjølstyre
på den ene siden og de gode intensjonene en har
på den andre siden om at marka skal være
et sted som alle skal ha tilgang til og skal kunne bruke
på en god måte, og at man kan ta vare
på de store natur- og friluftsopplevelsene som ligger i å bruke
marka. – En vanskelig avveining.

  Ønsker Ib Thomsen tilleggsspørsmål?

 Nei takk.





                

