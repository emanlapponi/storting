 Representantene Asmund 

Kristoffersen

, Trine Skei 

Grande

,
Ivar 

Østberg

, Aud 

Gaundal

 og
Morten 

Lund

, som har vært permittert,
har igjen tatt sete.

Fra Arbeiderpartiets stortingsgruppe foreligger
søknad om sykepermisjon for representanten Gunhild 

Øyangen

 fra og med 13. mars og inntil
videre.

Denne søknad foreslås
behandlet straks og innvilget. – Det anses vedtatt.

Første vararepresentant
for Sør-Trøndelag fylke, Ola 

Røtvei

,
er forhindret fra å møte
under Gunhild Øyangens permisjon på grunn av sykdom.

Etter forslag fra presidenten ble
enstemmig besluttet:

1.	Andre vararepresentant, Tore 

Nordseth

, innkalles for å møte
i permisjonstiden.

2.	Tore Nordseth innvelges i Lagtinget for den
tid han møter for representanten Gunhild Øyangen.

 Tore Nordseth er til stede
og vil ta sete.

Valg av settepresident

 Presidenten vil foreslå at
det velges en settepresident for Stortingets møte
i dag – og anser det som vedtatt.

Presidenten ber om forslag på settepresident.

 Jeg foreslår Elisabeth Røbekk Nørve.

 Elisabeth Røbekk Nørve
er foreslått som settepresident. – Andre
forslag foreligger ikke, og Elisabeth Røbekk
Nørve anses enstemmig valgt som settepresident for dagens
møte.

Statsråd Ingjerd
Schou overbrakte 1 kgl. proposisjon (se under Referat).

 Representanten Carl I. Hagen vil
fremsette et privat forslag.

 På vegne av representantene Siv Jensen,
Per Sandberg og meg selv vil jeg fremlegge forslag om aktiv statsdeltakelse
i det brede nasjonale lønnsoppgjør
ved å delta med skatte- og avgiftslettelser for å sikre
en fremforhandlet kjøpekraftsutvikling
for alle, og at lønnsoppgjøret deretter gjennomføres
som et desentralisert oppgjør.

Samtidig ber jeg om en raskest mulig referatsaksbehandling
av dette Dokument nr. 8-forslag, og at innstillingen lyder på at
det behandles etter forretningsordenens § 28
c.

 Representanten Jan Arild Ellingsen
vil fremsette et privat forslag.

 På vegne av representanten André Kvakkestad
og meg selv ønsker jeg å fremme forslag
om at det opprettes et riksdekkende polititilsyn som skal erstatte
SEFO samt være et organ som behandler publikums klager
på tjenesteutførelsen i politi- og påtalemyndigheten.

 Representanten Siv Jensen vil fremsette et
privat forslag.

 På vegne av Harald T. Nesvik og meg
selv vil jeg fremme forslag om skattelette ved tegning av privat
behandlingsforsikring for å redusere sykefravær
og sykelønnsutbetalinger.

 Representanten Per Erik Monsen vil fremsette
et privat forslag.

 På vegne av Kenneth Svendsen og meg
selv har jeg gleden av å fremsette
forslag om å differensiere årsavgiften på motorvogner.

 Forslagene vil bli behandlet på reglementsmessig
måte.





                    
                    
                    

 Stortinget mottok mandag meddelelse fra
Statsministerens kontor om at følgende regjeringsmedlemmer
vil møte til muntlig spørretime:

Ingjerd Schou

Børge Brende

De annonserte regjeringsmedlemmer er til stede,
og vi er klare til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes om å reise seg. –

Vi starter da med første
hovedspørsmål, fra representanten Harald T. Nesvik.

 Jeg vil få lov å stille et spørsmål
til sosialministeren.

Et stadig tilbakevendende tema i
denne sal går på reduksjon
av pensjoner for personer som er gift eller samboende – en
reduksjon på 25 pst. Dette
er etter Fremskrittspartiets mening bortimot et røveri
av allerede opptjente rettigheter som man har
krav på utbetaling etter. Vi får stadig tilbakemeldinger
fra folk utover det ganske land som føler dette
veldig urettferdig, fordi man mener dette er en opptjent
rettighet der begge parter har krav på full utbetaling ikke
redusert med 25 pst.

Vil sosialministeren nå ta et initiativ
til en gjennomgang av dette, slik at man som pensjonist
får de rettigheter man har krav på ved opptjening
gjennom hele livet?

 Folketrygden yter høyere grunnpensjon
til enslige enn til ektefeller og samboere. Ektefeller og samboere
får en grunnpensjon som er på 75 pst.
av folketrygdens grunnbeløp, mens enslige får
en grunnpensjon som er lik grunnbeløpet.
Bakgrunnen er at det er forholdsvis dyrere å bo alene enn å bo
to sammen.

Denne ordningen ble videreført fra
den tidligere alderstrygden fra 1957 og har vært en del
av folketrygden siden den ble innført i 1967. I en eventuell
fremtidig og mer individbasert pensjonsordning kan dette bli annerledes,
og vi vil se nærmere på det når Pensjonskommisjonens
innstilling foreligger.

 Nå er vi nok en gang i denne sal vitne
til at det hver eneste gang vi tar opp noe som har å gjøre
med pensjoner i Norge, henvises til Pensjonskommisjonen. Det vitner
om at Regjeringen faktisk ikke er interessert
i å ta innover seg at det bør skje endringer underveis,
selv om Pensjonskommisjonen er i arbeid.

Problemstillingen som jeg tar opp nå,
går på hvorvidt denne opptjente rettigheten i
folketrygden skal gå til utbetaling, eller hvorvidt
staten skal ta en del av det, ut fra de store stordriftsfordeler
man visstnok skal ha ved å bo to eller flere
sammen, som finansministeren faktisk viser til i et brev til meg.

Da er spørsmålet mitt: Vil
statsråden, uansett hva man tar opp i denne sal i tiden
fremover når det gjelder pensjoner, bare
henvise til Pensjonskommisjonen og ikke ta noe initiativ
når det gjelder pensjonspolitikk?

 Jeg forholder meg til at spørsmålet
var rettet inn i forhold til det som gikk på ektefelleavkortning
og lik grunnpensjon.

Grunnpensjonen er ikke en opptjent
rettighet i vanlig forstand, men ytes til alle, basert på botid.
Dette forhold er det helt naturlig at Pensjonskommisjonen tar til
gjennomgang. Det er også naturlig at vi får
den samlede gjennomgangen i 2003, slik det er bebudet.

 Det blir oppfølgingsspørsmål – Siv
Jensen.

 Da Pensjonskommisjonen ble nedsatt, var hovedintensjonen å se
på og fondere hele pensjonssystemet, ikke
at man skulle dytte inn en rekke andre spørsmål
knyttet til dagens utbetalinger. Som representanten Nesvik var inne
på, ser vi nå en tendens til at alle
spørsmål knyttet til pensjonsutbetalinger henvises
til Pensjonskommisjonen, rett og slett fordi det kan virke som om
det er mer behagelig for Regjeringen ikke å ta stilling
til dette.

Det dette dreier seg om, er å få klarhet
i hva som er Regjeringens holdning til det gjentatte tjuveriet av
pensjoner som vi nå ser i Norge. Jeg spør: Hva
er det sosialministeren mener om utbetalinger av pensjoner?
Er det slik at det skal være forskjell på om man
er gift eller alene? Skal det være
slik at det er riktig at staten tar inn 25 pst. fra hver
og avkorter pensjonen bare fordi man er gift? Det synes
jeg at sosialministeren kan gi et svar på, uavhengig av
Pensjonskommisjonen.

 Presidenten vil få lov å bemerke
at «tjuveri» etter norsk lov er straffbart,
og at anmeldelse bør innleveres andre steder
enn i stortingssalen, hvis man mener alvor med det.

 Jeg forholder meg til det opprinnelige spørsmål
og trekker ikke inn alle andre vurderinger
som representanten påpeker.

Jeg er opptatt av at vi skal ha et pensjonssystem
som folk har tillit til, som er enkelt og forutsigbart, og som gir trygghet
for fremtidige utbetalinger. Det har hele tiden vært
en forutsetning for opptjening i folketrygden. Jeg ser også at
det har vært omtalt som pensjonistran. Grunnpensjon
er ikke en opptjent rettighet i vanlig forstand, men ytes
altså til alle, basert på botid. Det er naturlig
at dette forhold blir omtalt i det arbeid som Pensjonskommisjonen
har.

 Vi går videre til neste
hovedspørsmål.

 Jeg vil stille et spørsmål
til miljøvernministeren.

Kyst- og strandsonen er svært attraktiv
for allmennhetens ferdsel og friluftsliv. Det har vært
en betydelig byggeaktivitet i strandsonen de siste 20 åra,
til tross for at det er et generelt forbud mot bygging i 100-meterssonen.
Det har det vært helt siden 1965.

Riksrevisjonens rapport viser at det fra 1982
til 1999 ble over 8 000 nye bygninger i våre
kystkommuner, og det betyr at om lag 75 pst. av alle søknader
om dispensasjon fra byggeforbudet blir innvilget. Med andre
ord: Vi har en dispensasjonspraksis som etter min mening
er med på å uthule hele loven. Arbeiderpartiet
mener derfor at vi må endre loven,
slik at den frie ferdselen blir reell.

Det er blitt skapt uklarhet om hva Regjeringa
og regjeringspartiene mener om denne saken, og jeg føler
et behov for å spørre: Kan statsråden
klargjøre hva som er Regjeringas og
regjeringspartienes syn på denne saken?

 Jeg er helt enig med representanten Brustad
i at det å sikre allemannsretten og sikre strandsonen er
viktig. Derfor sendte jeg da også ut et brev
forrige fredag, 8. mars, hvor jeg påpekte overfor
fylkesmennene og kommunene at det i 35 år har eksistert
et forbud i utgangspunktet mot å bygge i 100-metersbeltet. Jeg
bad da, med bakgrunn i den påpekingen jeg har fått fra
Riksrevisjonen, om at dette forbudet overholdes.

Riksrevisjonen har påpekt at det siden
1982 har vært gitt 7 800 tillatelser til bygging
i strandsonen. Det er ikke først og fremst dispensasjoner,
det dreier seg også mye om planendringer.
Det vil si at i forbindelse med planendringer har faktisk staten
i alle de årene også hatt
en mulighet til å komme med innsigelser gjennom fylkesmenn
og andre statlige organer. Det har man ikke
gjort. Man må også være klar
over at de 7 800 endringer som har skjedd innenfor
strandsonen, ikke bare er nybygg. Det kan være
skifting av vindusruter, det kan være tilbygg,
det kan være garasjer og lignende.

Jeg synes faktisk at det er all grunn til å gjennomgå denne
loven og se på hvordan den praktiseres. Derfor har jeg også sendt
dette brevet til fylkesmennene.

 Det er fint at det sendes brev til fylkesmennene.
Men er ikke saken her at det faktisk er slik at 75 pst.
av alle dispensasjonssøknader blir innvilget,
og det er snakk om at det er blitt bygd mange eiendommer, mange
brygger og mange gjerder som gjør at den frie ferdselen ikke
lenger er reell? Er det ikke da bare ett svar
på det spørsmålet hvis en faktisk mener
noe med det, nemlig å endre loven?

Jeg har nå hørt at miljøvernministeren
har reist rundt og holdt mange fine taler om hvor viktig
det er å sørge for allmennhetens rettigheter,
sørge for den frie ferdselen og sørge for miljøet,
og det er bra. Nå mener jeg det er på tide
at også miljøvernministeren og hans
partifeller går fra prat til praksis. De fine
festtalers tid er forbi, nå handler det om handling. Det
er det vi nå blir målt på. Derfor er
fortsatt det konkrete spørsmålet: Vil statsråden
ta initiativ til at vi får endret
loven, slik at den frie ferdselen blir reell, og ikke bare
si til kommunene at de skal forholde seg til et regelverk hvor man også har
gitt mulighet for dispensasjoner? Det er faktisk slik at dispensasjoner uthuler
loven.

 Først må jeg si at jeg har svært
god samvittighet i forhold til det vi har gjort på friluftsområdet.
For første gang på ti år opprettet
vi en nasjonalpark før jul: Forollhogna. Vi har vernet
et stort område rundt en perle som heter Yttersø gård,
som har ligget på miljøvernministerens bord i
mange år.

Når det gjelder strandsonen og det
som er knyttet til friluftsloven, tror jeg ikke hovedproblemet
er manglende lovmessig pålegg i forhold til forbud mot
bygging, men det er praktiseringen av dette. Derfor har jeg da sendt
ut et brev som strammer opp de kommunene og fylkesmennene som skal
forholde seg til dette. Som jeg også sa i mitt
første svar, er det ikke loven som
er et problem når man gjennom mange år,
siden 1982, har tillatt 7 800 bygg, hvor staten også kunne
brukt sin innsigelsesrett. Staten har ikke brukt sin innsigelsesrett
fordi man da har sett på hver enkelt sak og ikke
på helheten i det. Jeg synes at det nå er på tide
at man kritisk vurderer den bebyggelse som planlegges i 100-meterssonen.
Men samtidig må man bruke godt skjønn også i
denne saken.

 Det blir oppfølgingsspørsmål – Hallgeir H.
Langeland.

  Miljøvernministeren skal ha honnør
for at han er tydeleg i mange miljøsaker overfor Stortinget
og i mange forsamlingar, ikkje minst når me har vore
i møte med friluftsorganisasjonar og miljørørsla.
Det er derfor litt oppsiktsvekkjande når miljøvernministeren
den 28. januar i år seier at ein skal sende eit
brev der ein innskjerpar plan- og dispensasjonspraksisen i strandsona, òg
i forhold til å styrkja byggjeforbodet i 100-metersbeltet,
mens ein nå i ei pressemelding som gjeld forvalting av
strandsona, seier at ein minner kommunane om dei reglane
som gjeld, i staden for det som ein altså sa offisielt
tidlegare.

Eg lurer på kva som har skjedd her.
Er det stortingsfleirtalet som styrer miljøvernministeren
sin politikk på dette viktige feltet?

 Først vil jeg si til representanten
Langeland at det er klart at det er stortingsflertallet som styrer
miljøvernministeren, ellers hadde jeg ikke stått
her! Det tror jeg nok jeg må forholde meg til også i fortsettelsen.
Jeg antar at Langeland ikke gir meg det råd at
jeg ikke skal gjøre det, da vil han meg ikke
godt.

I forhold til det brevet som ble sendt ut,
er det en påminnelse overfor fylkesmennene og kommunene
om at vi i 35 år har hatt et forbud mot at det skal bygges
i 100-metersbeltet. Dette er en god regel, men den skal også utøves
med forstand og klokskap. Om man da kaller det en påminnelse eller
innskjerping, spiller ingen rolle. Jeg har innskjerpet overfor fylkesmennene
og kommunene at det i dette 100-metersbeltet i utgangspunktet ikke
skal foretas bebyggelse. Derfor har jeg også sagt
at staten i saker som er kontroversielle, i større grad også skal
benytte seg av den mulighet den har til å komme med innsigelser. Staten
har i mange år under skiftende regjeringer ikke benyttet
seg av denne innsigelsesretten i tilstrekkelig grad. Det er det
jeg har uttalt meg om. Da er det ikke loven som er problemet,
men praksisen.

 Presidenten setter pris på at
statsråder kjenner sin plass i forhold til Stortinget.

Jens Stoltenberg – til oppfølgingsspørsmål.

 For meg virker det fortsatt som miljøvernministeren
har en uklar holdning til dette spørsmålet. Hovedpoenget
er at dagens lovverk ikke er godt nok. Det er sendt ut
oppfordringer gjennom mange år, og fortsatt ser vi en nedbygging
av strandsonen, over 60 pst. i Akershus f.eks.

Vi varslet en skjerping av lovverket. Bondevik-regjeringen
beholdt friluftsmeldingen der vi hadde dette varselet og gikk inn
for strengere regler. Men nå er det uklarhet om hva Regjeringen
mener, og ikke minst hva regjeringspartiene mener. Er
det slik at regjeringspartiene er enig med Regjeringen i at den
stilte seg bak friluftsmeldingen som Arbeiderpartiet
la fram?

 Jeg kan overhodet ikke se at det
er noen uklarhet i forhold til det jeg sier. Jeg sier
at lovverket ikke er hovedproblemet, men den praksisen som
er fulgt av mange regjeringer. Også mange arbeiderpartiregjeringer
har unnlatt å bruke den innsigelsesrett som fylkesmenn
og statlige etater har i forhold til bygging i 100-metersbeltet.
Derfor er en lovendring ikke det riktige
skritt å ta i første omgang, men det å utøve
den myndighet som staten har gjennom å benytte seg av innsigelsesretten
i plansaker.

Et annet spørsmål er om man
skulle ha innskrenket kommunenes dispensasjonsadgang som en tilleggsmulighet.
Dette har Planlovutvalget tatt opp i sin første delinnstilling,
og jeg har varslet en proposisjon i løpet av våren
som også vil gå gjennom disse forholdene.
Så ingen uklarhet er skapt. Tvert imot har jeg
gjort det klarere gjennom et brev til fylkesmennene og kommunene som
understreker at i 100-metersbeltet skal det i utgangspunktet ikke
skje ny bebyggelse. Det er en viktig del av allemannsretten at man
kan ferdes langs stranden, slik at man også kan
nyte friluftslivets gleder på det området.

 Carl I. Hagen – til oppfølgingsspørsmål.

 Jeg er helt enig med Sylvia Brustad
i at det er behov for lovendring, men i motsatt retning av det Arbeiderpartiet ønsker – nemlig
fjerning av dette forbudet mot bygging i 100-metersbeltet, slik
at vi kunne ta hele landet i bruk.

Det forbauser meg at en Høyre-statsråd
har et så lettvint forhold også til
eiendomsretten, når man glad og fornøyd
vil forby folk å bygge på sin eiendom
uten at de i realiteten ytes noen som helst form for erstatning.
Jeg kunne tenke meg å spørre om Børge
Brende noen gang har vært oppe i fly
langs kysten i dette land, enten det er på vei ned til
Sørlandet eller bort til Stavanger eller
opp vestkysten, for er det noe vi har nok av i dette land, så er det
plass. Jeg tror veldig mange av allmennheten faktisk ønsker
seg en hytte til en rimelig pris. Hvis vi hadde fått opphevet
byggeforbudet, ville de fleste innbyggere kunne få det
de ønsker, kanskje en liten hytte. Hvordan er det med synet
på eiendomsretten til denne regjeringen, synes den det
er greit å frata folk råderetten over egen eiendom og å frata
kommunene det kommunale selvstyre i arealplanleggingen?

 Stortinget venter med spenning på svaret når
det gjelder spørsmålet om ministerens flyturer.

 Først vil jeg si meg enig i det ene
som representanten Hagen sa, det er faktisk forskjell på hvor
man beveger seg i landet. Langs indre Oslofjord
er det et voldsomt press på strandsonen; mange har faktisk
vanskeligheter med å få tilgang. Derfor har vi også opprettet
et eget prosjekt som heter skjærgårdspark, slik
at vi kan være sikre på at også de
som ikke har hytter eller hus langs fjorden,
skal ha tilgang til stranden, gå ut sammen med familien
for å bade o.l. Det vil jeg anta at også representanten
Hagen synes er viktig.

Når det gjelder forbudet mot bygging
i 100-metersbeltet, er jo det en lov som har eksistert
i 35 år, så det kommer ikke som noen
overraskelse. Jeg står selvsagt helt klart på prinsippet
om at hvis man får en innskrenkning knyttet til sin eiendom
som kvalifiserer for erstatning i henhold til det erstatningsreglement
vi har, som da igjen er utledet av Grunnlovens § 105,
skal man ha utbetalt erstatning. Men det er en viktig balansegang mellom
allemannsretten og det å ta vare på de
350 000 som har hytte i Norge.

 Inger S. Enger – til oppfølgingsspørsmål.

 Det er selvfølgelig til strandsoneproblematikken.
Vi veit at det er et generelt byggeforbud i 100-metersbeltet. Det
er slik.

Dessuten vil jeg også litt
inn på det som Hagen nevnte, at privat eiendomsrett må respekteres.
Det som er mitt anliggende i denne sammenhengen, er at det er store
forskjeller. Vi har noen pressområder. Som det
ble nevnt, er 60 pst. av strandsonen i Akershus bebygd.
Andre steder i landet vil de rope og være
lykkelige over å få en hytte. Hva vil statsråden
gjøre for å differensiere regelverket slik
at retningslinjene og dispensasjonsreglene kan variere
i praksis og innhold etter hvor i landet en er, altså ut fra
pressområdene?

 Det er allerede slik at de nasjonale retningslinjene
og rikspolitiske retningslinjene gjelder for et begrenset område,
først og fremst langs Oslofjorden. Det er også sendt
ut på høring retningslinjer knyttet til Sørlandet.
Men det er ikke laget den type rikspolitiske
retningslinjer, meg bekjent, for Rogaland og Hordaland. Jeg er enig
i at man må skille mellom hvor stort presset
er i de ulike regionene. Men samtidig er det vedtatt av Stortinget
at man skal ha et byggeforbud i 100-meterssonen. Men som jeg også sa,
må man bruke klokskap i utøvelsen av
dette. Det er selvsagt forskjell på det å skifte
vindu på en hytte, det å kanskje lage
et anneks på 10 ekstra m2, hvis alternativet
er at man oppfører en ny hytte i et annet utsatt område.
Så hovedlinjene er at dette forbudet skal håndheves.

 Vi går videre til neste
hovedspørsmål.

 Jeg har et spørsmål til miljøvernminister
Børge Brende.

NRK sendte i går et meget tankevekkende
program om norsk rovdyrpolitikk. Programmet viste mange av de lidelsene
sau og rein er utsatt for på beite. I fjor ble det utbetalt ikke
mindre enn 80 mill. kr i rovdyrerstatning, og
33 000 sauer ble rapportert tatt av rovdyr. I tillegg døde
100 000 sauer på beite av andre årsaker.
I Sverige har man hatt omvendt erstatningsordning av det
vi har i Norge. Der mottar rein- og saueeiere et grunntilskudd for å drive
i rovdyrstrøk. Det tilskuddet kan de bruke på gjeting
og på tilsyn. På den måten tjener bonden
penger for hvert dyr som kommer ned fra fjellet istedenfor å telle kadavre,
som vi har gjort her.

Statsråden har sagt at han vil dempe
konfliktene i rovdyrsaken. Det synes jeg er klokt. Vil han da ta
initiativ til å endre erstatningsordningen
for denne sesongen, eller skal vi vente enda
et år, til enda 33 000 sauer er drept
og konfliktnivået er blitt enda større?

 Jeg er helt enig med representanten Sørensen
i at Ut i naturen på NRK i går var et veldig sterkt
program. Det viser de sterke konfliktene som er der når
det gjelder spørsmålet om de store rovdyrene våre
og bufe og rein som er på beite. Nå får
man forskjellige programmer med ulike innfallsvinkler. Innfallsvinkelen
i går hadde utgangspunkt i at erstatningsreglene våre
oppmuntrer til at man innrapporterer mer enn det som i utgangspunktet
skyldes rovdyrenes fremferd. Men så har man andre
reportasjer som går meget sterkt på den veldig
vanskelige situasjonen som mange eiere av sauer og reinsdyr kommer
opp i når dyrene deres blir spist eller ødelagt.
Dette er faktisk en av de aller vanskeligste sakene jeg har. Jeg
prøver nå i forbindelse med at vi skal fremme
en egen rovdyrmelding i 2003, å få folk ut av skyttergravene
og få folk til å samtale.

Vi er internasjonalt forpliktet gjennom Bern-konvensjonen
til å ha rovdyr, men samtidig har Stortinget vedtatt at
vi skal ha en aktiv utmarksnæring. Det å ha bufe som
går i det samme området som eventuelt
ulv eller jerv, er ikke enkelt, så der
må vi komme inn med avbøtende tiltak.

Det jeg nevnte i en diskusjon i Redaksjon
21 i går kveld, etter å ha sett programmet,
var det svenske erstatningsregelverket, hvor man får
utbetalt a konto. Greier man å begrense skadene, blir man
dermed sittende igjen med det selv, får man større
skader, kan man komme dårligere ut. Dette er et kontroversielt
forslag, så jeg tror ikke at tiden er inne
for å trekke noen endelige konklusjoner i forhold
til det. Jeg tror også det er litt tidlig å gjennomføre
det allerede til sommeren. Jeg tror det må en mye bredere
prosess til, og jeg tror det må være
en aksept i næringen for et eventuelt slikt forslag
først.

 I mitt forrige politiske liv ble også denne
tilskuddsordningen diskutert i forbindelse med forrige
gang Stortinget behandlet en rovdyrmelding. Det er ikke
noe nytt system. Det har fungert i Sverige i mange år,
og det er også slik at mange innenfor
næringen er positive til en omlegging i svensk retning.
For hvert år som går med det systemet vi nå har,
som oppmuntrer til konflikter, vil det bli vanskeligere og vanskeligere å få til den
dialogen og den samhandlingen vi har i rovdyrsaken. Et initiativ
til å legge om erstatningssystemet nå ville ha fremmet
dialog, ikke økt konflikten ytterligere.

Så hører jeg at statsråd
Brende både nå og i Redaksjon 21
i går refererte til at vi er forpliktet gjennom internasjonal
rett til å ta vare på de store rovdyrene
i Norge. Det er jeg selvsagt helt enig i, men jeg håper også at
miljøvernministeren er enig i at det at vi faktisk har
fem store rovdyr i norsk natur, i seg selv er en berikelse.

 Stortinget har sagt at man skal ha en rovdyrmelding.
Når Stortinget har bedt om det, synes jeg det er vanskelig å gjøre
kraftige omlegginger i rovdyrpolitikken før Stortinget
har fått den til behandling. Vi legger nå opp
til en veldig tett dialog med både
miljøvernorganisasjonene og næringen for å kunne redusere
konfliktnivået i disse rovdyrsakene. Der påhviler
det alle et ansvar. Og det går jo ikke
en onsdag uten at jeg dras inn hit for å svare på hvorfor
man ikke skyter den ulven eller den jerven,
samtidig som stortingsflertallet sier at vi skal ha en
bærekraftig rovdyrstamme. Sånn sett tror jeg det
er viktig at vi får i gang en prosess hvor vi også er
enige om premissene.

Når det gjelder henvisningen til Sverige,
er forskjellen den at i Sverige har man ikke bufe
på beite i utmark på samme måten.
Landbruksnæringen er helt annerledes enn i Norge, og derfor
er det nok enklere å ha den typen erstatningsregler i Sverige
enn det vil være her.

 Presidenten merket seg at miljøvernministerens
mål er å bringe folk opp av skyttergravene. Jeg er
litt usikker på hvorvidt det vil gjøre tilværelsen
tryggere eller mindre trygg for rovdyrene, men
det får vi da se hvis ministeren lykkes i å nå sitt
mål.

Vi går til neste hovedspørsmål.

 Jeg må igjen utfordre sosialministeren
og Regjeringen på det økende fattigdomsproblemet
i Norge – først og fremst av hensyn
til de fattige selv, men også fordi sosialministeren
har brukt mange anledninger både i og utenfor
Stortinget til å varsle en ny og bedre
politikk for å bekjempe fattigdom.

Nå har det snart gått seks
måneder, og så langt kan jeg ikke se
at noe har skjedd på denne tiden. Jeg vil derfor spørre
statsråden: Kan statsråden nevne et eneste eksempel
på nye tiltak i denne perioden? Og hvis det er så at Regjeringen,
som det er varslet tidligere, arbeider med tiltak for dem som i
dag sliter med dårlig økonomi, med problemer
med å betale for mat og hus og dekke andre regninger,
vil det nå være interessant å få et lite
glimt inn i det arbeidet som Regjeringen eventuelt måtte
holde på med.

 Samarbeidsregjeringen satte sosialpolitikk
på dagsordenen fra dag én ved å opprette et
eget sosialdepartement, og vi har tatt fatt i fattigdomsproblemene.
De er omfattende, og det er også med et stort
og varmt hjerte jeg arbeider med det. De første
tiltakene kom i budsjettet for 2002, som økt barnetillegg
til uføre med lav inntekt og forsørgeransvar
for barn, økt satsning på behandling og helse,
og hjelp for slitne narkotikamisbrukere.

Det er riktig som representanten Kristoffersen
sier, vi jobber med en tiltaksplan mot fattigdom, og jeg skal komme
tilbake til de konkrete forslagene i budsjettet. Tiltakene skal være
målrettede, de skal hjelpe mennesker ut av fattigdom. Det
skal være en målrettet innsats, som i stor grad
skal være personrettet, slik at vi når
dem som trenger det mest.

Tiltak for å bekjempe fattigdom må også rettes
inn mot årsakene til at den enkelte faller utenfor, og
det er tre hovedgrep jeg har tenkt å nevne. Det er tiltak
som hindrer at folk blir fattige, som går på forebyggingsdelen.
Det andre er tiltak som bidrar til å styrke evnen
til egenforsørgelse og arbeid, og da er det viktig å ha
hjelp til å komme inn i arbeidslivet. Det tredje
er tiltak som går på å bedre
velferdstjenestene, som har hovedfokus.

Det er behov for å løfte
fattigdomsproblemene både inn og høyere
opp på den politiske dagsorden, og slik sett er det også godt å merke
engasjementet og den brede politiske viljen til at her skal det være
dugnad. Jeg har også hele tiden invitert
til det. Vi har trukket med forskningsmiljøer, men vi har også trukket
med de frivillige organisasjonene, som har en rekke gode
forslag til tiltak som kan være med på å gjøre
tiltaksplanen målrettet. Og til representantens spørsmål
om jeg kan nevne ett – eller to eller
tre – tiltak: Jeg har allerede gjort det.

 Det forplikter sterkt å gå såpass høyt
på banen, uten at en så langt har sett resultat. Men
det vi har sett, er faktisk en forverret situasjon for mange.
Jeg skal nevne noen eksempler.

Kuttet på 30 mill. kr. i
Aetat og en igangsatt byråkratisk parodi gjør
at mange folk på attføring nå ikke
får utbetalt det de har krav på. Folk får
en dobbelt straff ved at sosialkontorene ikke synes å ta
innover seg at det er folk som ikke har penger til vanlig
livsopphold. Jeg forventer at det skjer noe der. Dessuten
har Regjeringen kuttet 60 mill. kr i midlene til
langtidssykmeldte som skulle tilbake i arbeid. Dette synes jeg er
en respektløs måte å behandle
folk som må leve på eksistensminimum,
på. Jeg kunne også nevne boligpolitikken,
for det ble gjort svære kutt i Husbankens rammer som gjør
at et fra tidligere dårlig system blir enda verre.

Hva akter statsråden å gjøre
for å rette opp det som er blitt forverret? Og dernest:
Hvilke forbedringer vil hun foreslå,
som det er nødvendig å få til?

 Når det gjelder attføring, vil
jeg veldig kort si at det selvfølgelig ikke er
meningen at mennesker som er på attføring, skal
motta sosialhjelp på grunn av manglende utbetaling av attføringspenger. Det
var en systemfeil. Systemet er lagt om, og dette er rettet opp.
De som har fått for lite utbetalt, får
dette etterbetalt.

Utfordringen er også at
vi har 6 000–7 000 husløse i dette
landet. Og da håper jeg representanten også er
med på at Husbanken kan rettes inn i forhold til dem som
faktisk ikke har hus og hjem, at vi istedenfor at det
skal være et tilbud som når mange, også kan
rette det inn mot det spesielle. Dette er viktige anliggender i
vårt arbeid i forhold til en tiltaksplan som er målrettet
og skreddersydd, og som virker i forhold til den enkelte. I tillegg
skal vi selvfølgelig ta vare på de gode
velferdsordningene som det har vært bred politisk enighet
om at vi skal videreføre.

 Det blir oppfølgingsspørsmål – Karl
Eirik Schjøtt-Pedersen.

 Regjeringen Bondevik I la fram en
utjamningsmelding med tiltak. Regjeringen Stoltenberg fulgte opp
med en egen handlingsplan for sosialøkonomisk trygghet
i langtidsprogrammet med tiltak for arbeid, bolig og økt økonomisk
sikkerhet. Regjeringen Stoltenberg fulgte opp i budsjettet for inneværende år.

Denne regjeringen har hatt en oppsiktsvekkende
mangel på oppfølging av egne ord når
det gjelder bekjempelse av fattigdom. Når det gjelder boligtiltak,
er det jo ikke slik at Regjeringen har kommet med en aktiv
innsats for å bedre situasjonen på boligmarkedet.
Tvert imot har Regjeringen svekket de generelle virkemidlene, slik
at situasjonen også for dem som har det vanskeligst,
blir vanskeligere.

Arbeiderpartiets boligutvalg har nå foreslått å øke
inntektsgrensen for det å få bostøtte
med 50 000 kr, og foreslått tiltak for å avvikle
bruk av hospits og heller komme tilbake med bedre boliger
for dem som har spesielle behov, kombinert med sosiale tjenester.
Hvorfor kommer ikke Regjeringen med denne type
initiativ?

 Regjeringen kommer med denne type
tiltak i forhold til fattigdomsbekjempelse. Det vil rette seg inn
i forhold til arbeid ved å hjelpe flere tilbake i arbeid,
ut av fattigdom og inn i arbeid. I tillegg vil vi ha fokus på at
det er en rekke mennesker som ikke har bolig. Jeg har
vært inne på det tidligere og går ikke
nærmere inn på det nå. I tillegg handler
det også om et sosialt nettverk.

I vår gjennomgang av tiltaksplanen
mot fattigdom vil vi ha et bredt anliggende i forhold til de forhold
som representanten påpeker. Videre henviser jeg også til
at jeg vil komme tilbake til dette i forbindelse med budsjettet.

 Sigbjørn Molvik – til
oppfølgingsspørsmål.

 Jeg vil tilbake til det som representanten
Kristoffersen så vidt var inne på når
det gjelder folk på attføring. Statsråden
sa at det ikke er meningen at folk på attføring
skal måtte gå til sosialkontoret. Det er jeg selvfølgelig
enig i. Men problemet er jo at folk har måttet
det. I tillegg til det har folk i denne situasjonen fått
ekstrautgifter på grunn av sein saksbehandling i Aetat,
utgifter knyttet til purregebyr, innkassogebyr osv. Så vidt
jeg kjenner til, er reglene for sosialhjelpen slik at den ikke
dekker denne typen utgifter. Spørsmålet blir da:
Vil statsråden raskt sørge for at sosialkontorene faktisk også dekker
disse utgiftene når det er statens egen skyld at folk har
havnet i denne situasjonen og fått disse ekstrautgiftene?

 Jeg gjentar at det selvsagt ikke
er meningen at mennesker som er på attføring,
skal motta sosialhjelp på grunn av manglende utbetaling
av disse pengene. Det oppstod dessverre en systemfeil
ved omlegging av regelverket, slik at enkelte stønadsmottakere
fikk utbetalt for lav stønad. Dette har Rikstrygdeverket
tatt fatt i og fått rettet opp så raskt som mulig,
slik at attføringspenger blir utbetalt slik at folk får
det de skal ha, når de skal. De som har fått for lite
utbetalt, får dette etterbetalt.

Når det gjelder regelverket
for beregning av attføringspenger, er det de endringer
Stortinget har vedtatt, som ligger til grunn.

For øvrig gjentar jeg at som ved gjennomgangen
i forhold til tiltak mot fattigdom vil velferdsordningene også være
en del av dette. I tillegg har et enstemmig storting bedt oss om å utrede
en felles etat av trygdekontor, sosialkontor og Aetat,
nettopp for at det skal være enklere
for brukeren, og for at det skal være samordnet.
Dette kommer vi også tilbake til Stortinget med.

 Harald T. Nesvik – til oppfølgingsspørsmål.

 Når man snakker om fattigdom, kan
det også være greit å ha
noe å gå ut fra når det gjelder hva det
er man ser på som en fattigdomsgrense, bl.a. i Norge.

Undertegnede skrev brev til Finansdepartementet
for å få litt rede på hva det
er man går ut fra når det gjelder fattigdomsbegrepet
i Norge. På mandag fikk jeg følgende svar fra
finansministeren:

«Det
finnes ingen offisielt fastsatt fattigdomsgrense i Norge. Fattige
er en sammensatt gruppe som av svært forskjellige grunner
kan regnes som fattige. For eksempel kan en
del fattigdomsproblemer være knyttet til høye
kostnader, f.eks. ved sykdom.»

Spørsmålet mitt til sosialministeren
er: Vil sosialministeren nå ta et initiativ
for å gå igjennom disse tingene for å se
på om det er grunnlag for å sette en fattigdomsgrense
i Norge? Ikke minst har vi en stor gruppe fattige som
faktisk kan definere det, nemlig minstepensjonistene i dette landet.
Her har i hvert fall sosialministeren en mulighet i trygdeoppgjøret
nå i mai til å gjøre noe for denne gruppen
for å få dem ut av fattigdomshengemyra. (Presidenten
klubber.) Spørsmålet er: Vil sosialministeren
gjøre det på tross av at regjeringspartiene var
de eneste som gikk imot et forslag i budsjettet om at regulering
av grunnbeløpet minst skal være på linje
med det vi har i yrkeslivet?

 Presidenten ber om at man respekterer taletiden.

 Kriterier for definisjon av fattigdom er, som
representanten Nesvik helt riktig sier, ikke en definisjon.
Det har vært forsøk på å si
at har man 60 pst. av en gjennomsnittlig medianinntekt,
er man fattig. Representanten skjønner sikkert at det vil føre
til at uansett hvor mye vi tjener i dette landet, vil det alltid være noen
fattige. Det er mye mer sammensatt enn som så.

Det handler om, som representanten var inne
på, bolig, arbeid og sosial inkludering.
Man kan heller ikke si at en minstepensjonist er lik en
minstepensjonist, nettopp fordi noen har utgifter
til eksempelvis medisiner som andre ikke har.
Men dette er uansett viktige anliggender som vi allerede arbeider
med i forhold til kriterier og det å ha tiltak som er målrettet
i forhold til fattigdom. Jeg regner heller ikke med at
representanten Nesvik mener at alle minstepensjonister
automatisk er fattige.

 Magnhild Meltveit Kleppa – til
oppfølgingsspørsmål.

 I Vårt Land for måndag denne veka seier
leiaren i Kristeleg Folkeparti, Valgerd Svarstad Haugland,
følgjande:

«Det blir nok tøffe prioriteringer
på neste budsjett. Det som blir til overs, ønsker
vi å bruke til fattigdomsbekjempelse både
nasjonalt og internasjonalt.»

Det er ei så oppsiktsvekkjande utsegn
at eg synest det er nødvendig å få ein
kommentar frå sosialministeren på dette, særleg
sett i lys av at inntrykket frå budsjettet når det
gjeld 2002, er nettopp det same. Det var 248 mill. kr til
overs til tiltak for å kjempa mot fattigdom etter
at t.d. dei av oss som tener 300 000 kr pr. år,
hadde fått 4 milliardar kr i skattelette. Er det
det som blir til overs, som dei fattige denne gongen skal bli tilgodesette
med? Er det òg Høgres haldning?

 Når Regjeringen fra dag én har
satt fattigdom og bekjempelse av fattigdom i Norge og
utlandet på dagsordenen – innenfor
mitt område, her til lands – er det fordi vi mener
det, og Regjeringen står samlet bak det. Det gleder meg også at
de aller fleste partiene så langt i
denne spørsmålsrunden uttrykker den samme opptatthet
av dette temaet. Og da er det ikke slik at det bare
er smulene, som jeg hører representanten spør om,
da er det slik at dette er en prioritering. Innenfor
dette området er det familier, fattige barnefamilier, som
er øverst også innenfor
prioriteringen. Så ja, vi kommer til å arbeide
hardt og varmt innenfor dette området.

 Vi går videre til neste
hovedspørsmål.

 Det kunne være fristende å ta tilleggsspørsmålet
jeg ikke fikk til miljøvernministeren, først,
men jeg tolker presidentens ord dit hen at han fortsatt vil beholde noen
i skyttergravene!

 Fristelser er til for å motstås!

 Så til spørsmålet
som jeg vil rette til sosialministeren.

Jeg tar utgangspunkt i fylkeslegenes tilsynsrapport
når det gjelder helsetjenester til aldersdemente. Sosialministeren sier
at hun nå vil lovregulere kvalitetsforskriftene i eldreomsorgen,
inkludert omsorgen for aldersdemente. Det burde vært gjort
før, arbeiderpartiregjeringen gjorde ingen ting med det etter
at vi behandlet Omsorg 2000, som ble lagt fram av sosialminister
Magnhild Meltveit Kleppa og Bondevik I. Heller ikke
Bondevik II har kommet med konkrete forslag ennå.

Vi vet bl.a. at pleiefaktoren er veldig lav
i sykehjemmene. Den er under 0,7 årsverk pr.
pasient – noe av det samme vi hadde på 1970-tallet
da pasientgrunnlaget var mellom 75 og 80 år,
i dag er det langt over 85 år. Vil sosialministeren gjøre
noe med pleiefaktor og bemanningsnorm slik at
det kan bli en bedre pleiesituasjon og omsorgssituasjon
i sykehjemmene? Det er viktig for alle ledd på dette
området.

 Først til det som gjelder omsorg for
demente. Der sender vi forslag til lovregulering av tvangsbruk overfor
de demente ut på høring om kort tid. Målet
er å forebygge og begrense bruken av tvang i omsorgen for
demente og samtidig sørge for at tvangstiltak
som er nødvendige for å sikre nødvendig omsorg
og pleie og hindre at pasienter utsetter seg selv eller
andre for skade, blir lovregulert.

Til minstestandarder for bemanning: Det er
slik at pleie- og omsorgstjenesten skal ha en bemanning som er tilstrekkelig
til å gi brukerne et tilbud i tråd med de krav som
er satt til kvalitet i tjenesten. En minimumsnorm kan lett bli en
maksimumsgrense i praksis, og det kan svekke tilbudet til de mest
pleietrengende pasientene. Og en minimumsnorm
vil ha fokus på antall tjenesteytere fremfor kompetansen
hos den enkelte tjenesteyter og kvaliteten på tjenesten
som ytes.

Det er enkeltmenneskets pleiebehov som bør
ligge til grunn, ikke en minimumsnorm for antall ansatte.
Det er heller ikke slik at x antall personer på dagvakt
er lik kvalitet. Det handler om kompetanse, ledelse, organisering, tilrettelegging.

 Jeg takker for svaret, men er uenig
med sosialministeren i at en minimumsnorm kan bli en maksimumsgrense.
Normene må selvsagt legges med utgangspunkt i belegg og
pleietyngde, synes jeg.

Når det gjelder bemanningsnorm, er
det også viktig at en følger opp med økonomi.
Et flertall i sosialkomiteen sa
i forbindelse med Omsorg 2000 at man ikke hadde noen
reell mangel når det gjaldt helse- og omsorgspersonell,
hvis man tilrettela for bedre arbeidsforhold og bedre avlønning
av personell innenfor dette området.
Er sosialministeren enig i det? Høyre var nemlig
med på denne merknaden.

Jeg synes også det er viktig
nå at vi får en oppfølging av eldrereformen,
slik at de kommuner som har planer om utbygging av plasser, får
fulgt opp det. Vil sosialministeren komme med en sak nå til
våren som viser at samtlige kommuner får oppfylt sine
planer, når det gjelder plassproblematikk? Det er noe av
det viktigste her for å sikre kvaliteten.

 Regjeringen arbeider nå med dette,
og utgangspunktet er Stortingets mål fra 1997 – som
er utgangspunktet for eldreplanen – og de mål
regjeringspartiene har satt i Sem-erklæringen.

Jeg kan ikke mens arbeidet pågår
gå nærmere inn på dette, men vil komme
tilbake til dette i den saken Regjeringen skal legge frem for Stortinget
nå i vår.

 Det blir oppfølgingsspørsmål – Harald T.
Nesvik.

 Man må vel kanskje sitte innelåst
i en bunker med lydtette vegger for ikke å kunne oppfatte
signalene ute i samfunnet om at tilstanden innenfor
eldreomsorgen på en rekke steder fortsatt er altfor dårlig.

Representanten Gløtvold tok i sitt
spørsmål utgangspunkt i tilsynsrapporten, og jeg
vil stille et enkelt og konkret spørsmål
til sosialministeren: Vil sosialministeren nå sørge
for at det ved våre eldreinstitusjoner blir holdt en
rekke tilsyn som ikke er meldt på forhånd?
Et av de største problemene er jo at ved mange
av institusjonene får man varsel på forhånd
om at det kommer tilsyn. Vil det nå bli lagt til rette
for at stadig flere av disse tilsynene skal skje uanmeldt?

 Statsråd Nesvik – omforlatelse,
statsråd Schou! Det var en forsnakkelse.

 Jeg setter pris på at det er flere
som kan gjøre det!

Til representanten: Den rapporten som vi nå nettopp har
hatt i forhold til tilsyn med sykehjem når det
gjelder pleie og omsorg i forhold til demente, er nettopp
et eksempel på at tilsynsmyndigheten
virker, at vi får fram ting innenfor
eldreomsorgen som på ingen måte er bra, og
at vi også har anledning til å gjøre
noe med det.

Tilsyn innenfor omsorgsboliger
i kommunene ligger under sosialtjenesteloven og er følgelig ikke
på samme måte underlagt det som går
på tilsynsmyndigheten i forhold til helsetilsyn, fylkesleger
osv. Derfor skal det omgjøres til at Statens helsetilsyn
har ansvar for helse- og sosialtjenestene i kommunene fra 1. januar
2003.

Til det med uventede og spontane tilsyn må jeg
si at jeg ikke kjenner til hvordan Helsetilsynet og tilsynsmyndighetene
fullt ut jobber, men jeg vil i hvert fall undersøke og
se til at det både er planlagte og ikke
varslede tilsyn.

 Sigbjørn Molvik – til
oppfølgingsspørsmål.

 I en kronikk i Dagbladet i går redegjorde
sosialministeren for sine initiativ
for å bedre kvaliteten i eldreomsorgen. Jeg har ikke
tid til å gå inn på alle, men det er
viktige og gode virkemidler. Men for at denne kvalitetshevingen
skal kunne finne sted, er man avhengig av to viktige ting. Det ene
er at man har folk til å gjøre denne kvalitetsjobben.
I TV 2-nyhetene i dag ble det offentliggjort en undersøkelse
blant sykepleiestudenter i Helseregion øst, der det viser
seg at under 10 pst. av disse studentene ønsker å arbeide
i eldreomsorgen. Den andre forutsetningen er at man har
kommuner som økonomisk er i stand til å betale
det denne kvaliteten koster. Mitt spørsmål blir
da: Hvordan vil statsråden sikre en god rekruttering av alle
typer pleie- og omsorgspersonell, og hvordan vil statsråden
sette norske kommuner i stand til å betale for
den kvaliteten som statsråden og jeg er enige om at vi
skal ha?

 Det spørsmålet som representanten
stiller, er det grunn til å være bekymret
over. Vi har mye innenfor eldreomsorgen som
vi skal gjøre bedre. Men samtidig tror jeg nok at det er
på høy tid at vi får fram glansbildene
og de gode tingene innenfor eldreomsorgen,
slik at vi også har mulighet til å rekruttere
i forhold til de gode tingene og de gode eksemplene.
Det har aldri arbeidet så mye personell innenfor
pleie- og omsorgstjenesten som det gjør i dag, likevel
sliter mange kommuner med rekruttering til tjenestene. En viktig årsak
til at etterspørselen etter personell vil være
større enn tilgangen, er at stadig færre unge
søker seg til helse- og sosialutdanning, samtidig som tallet
på avgangselever har gått ned.

Parallelt med utbygging av eldreplanen har
det også vært satset i kommunene i forhold
til økt personell, og vi ser at tallene har økt
fra 42 til drøyt 45 ansatte pr. 100 over 80 år.
Det er en økning parallelt hele tiden, men samtidig
har det også vært en økning
i antall eldre. Så her har vi en utfordring
og jobber sterkt med den.

 Magnhild Meltveit Kleppa – til
oppfølgingsspørsmål.

 Eg er glad for statsråden sitt engasjement
for å sikra ei meir verdig eldreomsorg
og spesielt det søkjelyset ho no set på demente.
Det er min påstand at om det hadde vore eit større engasjement
hos fleirtalet i Stortinget og hos den førre regjeringa
for å følgja opp stortingsmeldinga Omsorg 2000,
hadde vi òg vore komne lenger når det
gjeld kunnskap, når det gjeld leiarskap og òg
når det gjeld fokus på eit samordna
tilsyn og på felles forskrifter.

Så kjem det no urovekkjande meldingar
om at ein tredjedel av kommunane kuttar i årets eldreomsorg
for å få budsjettet til å gå saman.
Er det statsråden si oppfatning at kommunane sin økonomi
direkte må styrkjast som ein føresetnad for å sikra
betre bemanning og større rekruttering og dermed ei meir
verdig omsorg?

 Det er en realvekst på 3,8 milliarder
kr i 2002, 250 mill. kr mer enn det Arbeiderpartiet
la inn som forslag. Kommunalministeren jobber med ulike løsninger
for å dekke bl.a. forhold som kommunene og også storbyene
har i forhold til en rekke utfordringer, som selvfølgelig
går på eldreomsorg, men også på en
rekke andre sosiale utfordringer.

 Vi går videre til neste
hovedspørsmål.

 Mitt spørsmål går
til miljøvernministeren.

Utviklingen i dagens samfunn går mot økt
motorisert friluftsliv i form av bruk av snøscooter, og
det skjer uten at myndighetene legger forholdene til rette for det.

I forrige stortingsperiode fremmet
Fremskrittspartiet et Dokument nr.
8-forslag som gikk ut på at kommunene skulle få anledning
til å legge forholdene til rette for bruk av snøscooter
dersom kommunene ønsket det, og at man skulle
få anledning til å kjøre på ubrøytet
skogsbilvei og på islagte vassdrag. Dette forslaget ble,
som tradisjonen er her på huset, nedstemt av stortingsflertallet.
Men stortingsflertallet var i sine merknader enig i forslaget
og gjentok to ganger i siste stortingsperiode at man ønsket å få gjennomført
disse forskriftsendringene i tråd med Fremskrittspartiets
forslag.

Hva vil statsråden snarest gjøre
for å legge forholdene til rette for snøscooterkjøring
her til lands, i tråd med det stortingsflertallet har bedt
om tidligere?

 Det har vært mye snakk om allemannsretten
her i dag. På ett område er det faktisk også en
grunn til at man vurderer allemannsretten på en kritisk
måte, og det er i forhold til det spørsmålet
som representanten Korsberg nå tar opp. Ønsker man å ha
det slik at alle kan kjøpe seg snøscooter
og kjøre hvor man vil i Norge, både
i viktige friluftsområder og ikke minst i våre
fjell? Det som Regjeringen har sagt, er at vi ønsker å gjennomgå kritisk
de forskriftene som har vært ute på høring,
for å se om de holder mål også når
det gjelder å opprettholde
den fred som vi ønsker skal prege fjellheimen vår.

Når det gjelder det som Stortinget
skrev i sine merknader, har vi innfridd i og med at det
nå er et treårig prøveprosjekt
i åtte kommuner, der man skal ha en lokal forvaltning
av snøscooterkjøring, altså motorferdsel
i utmark. Etter at det prøveprosjektet er gjennomført,
vil det bli evaluert, og man vil da også få en
bred gjennomgang av de implikasjonene dette får.

Det er litt interessant
at det forrige dagen kom en måling som viste
at 85 pst. av det norske folk faktisk ikke ønsker noen
dramatiske omlegginger i forhold til snøscooterforskriftene.
Jeg har ikke strammet inn på de forskriftene
som gjelder – de gjelder. Hvis en f.eks. ønsker å få kjørt
bagasjen opp på hytta, eller hvis en ønsker å bruke
scooteren til næringsvirksomhet, så er det tillatt.
Det som vi nå skal se på i forhold til prøveprosjektene
i kommunene, er om det er fornuftig i større grad å tillate
rekreasjonskjøring i vår fjellverden og i våre
friluftsområder, som ikke minst flere representanter
her i salen er kjent med.

 Jeg takker statsråden for svaret.

Bare for å repetere: Det
Dokument nr. 8-forslaget vi hadde, gikk ikke ut på at
det skulle være fri kjøring over alt.
Dette skulle foregå i regulerte former. Det som
var viktigst for oss, var at kommunene selv skulle få lov
til å legge forholdene til rette for snøscooterkjøring
i løypetraséer dersom kommunen selv ønsket
det – med andre ord: Vi ville styrke lokaldemokratiet.
Vi synes det er best at de som har skoen på og kjenner
hvor den trykker, får lov til å bestemme
dette uten at Stortinget skal overprøve det kommunale selvstyret
i enhver sak.

Jeg har også merket meg
at Høyre har endret sin friluftspolitikk
ganske radikalt. Jeg må minne statsråden om
at Jan Tore Sanner hadde tre-fire spørsmål
i forrige periode der han ønsket
at en rullestolbruker sommerstid skulle få lov
til å kjøre opp på Galdhøpiggen
med en belterullestol. Det er en rekke andre eksempler
på at Høyre har snudd i friluftspolitikken
og nå nærmest fører SV-politikk på dette
området.

Hva er årsaken til at Høyre
nå står for den politikken som Høyre
står for, og ikke står på det
som man stod på tidligere – for å si
det slik?

 Det bildet som representanten Korsberg nå tegner,
er jo fri fantasi. Høyre har alltid vært
opptatt av friluftslivet. Ni av ti nordmenn mener faktisk
at det viktigste forebyggende helsearbeid er å satse
på et aktivt friluftsliv.

Når det gjelder å styrke
det lokale demokratiet, er vi selvsagt opptatt av det. Men flere
at de kommunene som var høringsinstanser for de forskriftsendringene
som det var lagt opp til – der det skulle bli mye friere
for den enkelte å bruke scooteren så mye
som man ønsket – var kritiske til dette.
De kommunene, spesielt i nordre del av Oppland,
mente at det kom til å bli et press også i
forhold til fjellheimen, at de ikke ville greie å stå imot
det, og mente at dette også har en nasjonal
dimensjon. Men jeg har nå sagt at åtte
kommuner skal få lov til å prøve ut dette,
og så får vi også ta med oss
de erfaringene.

Når det gjelder spørsmålet
representanten tok opp om rullestolbruker som ønsket
seg til toppen av Galdhøpiggen, og at representanten Sanner
tok opp dette, er det kommet til behandling i Miljøverndepartementet.
Det må ses isolert i forhold til spørsmålene
her.

 Det blir oppfølgingsspørsmål – Øyvind Vaksdal.

 Så vidt jeg har skjønt, tas
det nå sikte på å innføre et
totalforbud mot å kjøre snøscooter på vei
over hele landet, gjeldende fra 1. juli i år.
Dette er i dag den eneste muligheten snøscootereiere sør
for Nord-Troms har til å kjøre lovlig uten dispensasjon.
Dersom dette blir gjennomført, vil en få en situasjon
der nesten 40 000 snøscootereiere må søke sine
respektive kommuner for å kunne benytte sitt kjøretøy etter egne
valgte traséer.

Har statsråden gjort seg opp en mening
om hvordan det er mulig å få gjennomført
dette formynderiet i praksis? Og videre: Er statsråden
klar over hva et slikt eventuelt lovforbud vil medføre
av totalt unødvendig byråkrati?

 Som jeg sa i mitt svar til forrige
spørsmål, er det ikke lagt opp til noen
endringer i snøscooterforskriftene fra min side. Det vil
si at den tilstanden som har vært i den norske
fjellheimen og i norske utmarksområder i mange
tiår, vil gjelde også i fortsettelsen.
Så en eventuell skremselspropaganda om at det vil
skje dramatiske endringer til sommeren, faller på sin egen
urimelighet. Det jeg har sagt, er at det er naturlig å avvente
en gjennomføring av de forskriftene som var ute på høring,
før man har fått i gang et prøveprosjekt
i åtte kommuner, der man skal se på hvordan
en lokal forvaltning av disse spørsmålene utøves.
Jeg synes vi skal tenke oss litt om før vi slipper snøscooterkjøringen
helt fri. Det som det var lagt opp til, var at hvis en hadde to
vedskier på tilhengeren, kunne en kjøre. Det var
slik at alle ubrøytede veier – ikke
hovedveier, det var snakk om alle små seterveier – var
veldig vanskelige å kontrollere. Men vi har en fornuftig
scooterpolitikk, og vi skal nå gå gjennom de resultatene
man har. Man skal selvsagt få bruke scooter der
storsamfunnet også mener at det er
fornuftig og ikke kommer til å gå på bekostning
av viktige friluftsinteresser.

 Presidenten har registrert
at vi kom i gang med den muntlige spørretimen først
kl. 10.10 i dag. Reglementet tillater da at det kan stilles enda
et hovedspørsmål i den muntlige spørretimen,
og det er Gunn Olsen som står for tur.

 Jeg har et spørsmål til sosialministeren.

Vi har ikke inntrykk av at det er
slik som sosialministeren nå hevder, at all omlegging av
rutiner og regler for folk som går på attføring,
er rettet opp. Det gjør folk fortsatt veldig frustrerte
og fortvilte. At folk blir fortvilet, er veldig forståelig,
når de møter et byråkrati som bruker
et saksbehandlingssystem som ikke fungerer. Det er meget alvorlig,
og mange er faktisk avhengig av sosialhjelp fordi de venter på penger
de har krav på. Så langt jeg forstår,
håndterer sosialkontorene også dette
på forskjellig måte. Vil sosialministeren nå gi
sosialkontorene et entydig signal om hvordan dette skal løses?

 Jeg tror jeg har besvart dette som går
på attføring, tidligere. Så langt jeg
er kjent med, har Rikstrygdeverket tatt fatt i dette og fått
det raskt rettet opp, slik at attføringspengene blir utbetalt,
og folk får det de skal ha når de skal. Det er
utgangspunktet for attføringssystemet, og også at
man følger det regelverket som også Stortinget
har lagt til grunn. De som har fått for lite
betalt, har fått dette beløpet utbetalt. Det er ikke
meningen at mennesker som er på attføring, skal
motta sosialhjelp på grunn av manglende utbetaling,
og jeg er ikke kjent med at det er ulik håndtering
av dette. Det jeg er kjent med, er at det tvert om er ordnet opp,
slik at man nå får etterbetalt. Situasjonen som
oppstod som en følge av dette, var ikke god,
og gikk vel på en systemfeil ved omlegging av regelverket.

 Det var som kjent Bondevik-regjeringen som
kuttet i bevilgningen til arbeidsmarkedsetaten og som på den
måten egentlig var årsak til at det ble en betydelig
forverret situasjon. Hvis det er slik, som sosialministeren nå sier,
at alle feil er rettet opp, og alle får de
pengene de nå har krav på, er jeg selvfølgelig
veldig fornøyd med det. Jeg håper det
er slik at statsråden nå bekrefter at det er kontakt mellom
Aetat og sosialetaten i denne situasjonen.

 Jeg forstår det slik at jeg i grunnen
har besvart dette spørsmålet.

 Det vil presidenten også tro.

Tiden for den muntlige spørretimen
er omme. Vi går over til den ordinære spørretimen.





                    
                    
                    

 Det blir en lang rekke endringer
i den oppsatte spørsmålslisten, og presidenten
viser i den sammenheng til den oversikt som er omdelt på representantenes
plasser i salen.

De foreslåtte endringer i dagens spørretime
foreslås godkjent. – Det anses vedtatt.

Endringene var som følger:

Spørsmål 5, fra representanten
Øyvind Korsberg til kultur- og kirkeministeren, vil bli besvart
av miljøvernministeren som rette vedkommende. Etter
anmodning fra miljøvernministeren blir dette spørsmålet
flyttet og besvart før spørsmål 26, som
skal besvares av samme statsråd.

Spørsmål 10, fra representanten
Raymond Robertsen til helseministeren, bortfaller, da spørreren ikke
er til stede.

Spørsmål 11, fra representanten
Ottar Kaldhol til helseministeren, vil bli tatt opp av representanten
Asmund Kristoffersen.

Spørsmål 13, fra representanten
Sigrun Eng til barne- og familieministeren, utsettes til neste spørretime,
da statsråden er bortreist.

Spørsmål 18, fra representanten
Marit Arnstad til fiskeriministeren, blir etter anmodning
fra statsråden flyttet og besvart etter spørsmål
6.

Spørsmål 19, fra representanten
Gjermund Hagesæter til arbeids- og administrasjonsministeren,
blir etter anmodning fra statsråden flyttet og
besvart før spørsmål 2.

Spørsmål 20, fra representanten
Karin Galaaen til arbeids- og administrasjonsministeren, er overført
til helseministeren som rette vedkommende. Etter
anmodning fra helseministeren blir dette spørsmålet
flyttet og besvart etter spørsmål 12.
Spørsmålet vil bli tatt opp av representanten
Morten Lund.

Spørsmål 21, fra representanten
Eirin Faldet til sosialministeren, er overført til helseministeren
som rette vedkommende. Etter anmodning fra helseministeren
blir dette spørsmålet flyttet og besvart etter
spørsmål 12.

Spørsmål 22, fra representanten
Øystein Hedstrøm til sosialministeren, blir etter
anmodning fra statsråden flyttet og besvart etter
spørsmål 1.

Spørsmål 23, fra representanten
Thore A. Nistad til samferdselsministeren, utsettes til
neste spørretime, da statsråden har sykdomsforfall.

Spørsmål 24, fra representanten
Geir-Ketil Hansen til samferdselsministeren, vil bli besvart av
justisministeren på vegne av samferdselsministeren, som
har sykdomsforfall. Etter anmodning fra justisministeren
blir dette spørsmålet flyttet og besvart etter
spørsmål 8, som skal besvares av samme statsråd.

Spørsmål 25, fra representanten
Oddbjørg Ausdal Starrfelt til samferdselsministeren, vil
bli besvart av nærings- og handelsministeren som rette
vedkommende. Etter anmodning fra nærings- og
handelsministeren blir dette spørsmålet flyttet
og besvart før spørsmål 2.

Spørsmål 26, fra representanten
Per Sandberg til kommunal- og regionalministeren, vil bli besvart
av miljøvernministeren som rette vedkommende.





                    
                    








        

Spørsmål 1


    
        

Spørsmål 19


    
        

Spørsmål 22


    
        

Spørsmål 25


    
        

Spørsmål 2


    
        

Spørsmål 3


    
        

Spørsmål 4


    
        

Spørsmål 6


    
        

Spørsmål 18


    
        

Spørsmål 7


    
        

Spørsmål 8


    
        

Spørsmål 24


    
        

Spørsmål 9


    
        

Spørsmål 10


    
        

Spørsmål 11


    
        

Spørsmål 12


    
        

Spørsmål 20


    
        

Spørsmål 21


    
        

Spørsmål 13


    
        

Spørsmål 14


    
        

Spørsmål 15


    
        

Spørsmål 16


    
        

Spørsmål 17


    
        

Spørsmål 23


    
        

Spørsmål 27


    
        

Spørsmål 5


    
        

Spørsmål 26


    



                    

 Dette spørsmålet,
fra representanten Oddbjørg Ausdal Starrfelt til samferdselsministeren,
vil bli besvart av nærings- og handelsministeren som rette vedkommende.

 Eg vil gjerne få stilla følgjande
spørsmål:

«SAS er den helt dominerende aktøren
i norsk og skandinavisk luftfart. Arbeiderpartiet
og mellompartiene har stått sammen om å mene
at det er viktig for norske interesser
at staten er deleier i SAS, på linje med den svenske
og den danske stat. Senest i 1997 utgjorde disse partiene
et flertall som mente at eierstrukturen var hensiktsmessig for å tjene
norske interesser. Nærings- og handelsministeren
fra Høyre har nylig i media sagt at statens aksjer
bør selges.

Hva er statsrådens holdning?»

 SAS Konsortiet var inntil juni 2001
eid av de tre morselskapene SAS Norge ASA, SAS Danmark
A/S og SAS Sverige AB. Morselskapene var børsnotert
i henholdsvis Oslo, København og Stockholm. Halvparten
av aksjene i hvert av morselskapene var i den
respektive stats eie, mens den andre halvparten var i
eie av private interesser.

I 2001 ble denne eierstrukturen i SAS endret
gjennom etablering av ett felles eierselskap og innføring
av én aksjeklasse i selskapet, jf. St.prp. nr.
72 for 2000-2001, Endring av aksjestrukturen i SAS, og
Innst. S. nr. 287 for 2000-2001. Omstruktureringen ble gjennomført
ved at alle eierne i de tre morselskapene fikk tilbud
om å bytte sine aksjer i tilsvarende antall aksjer
i et nytt børsnotert holdingselskap, SAS AB. Etter
gjennomføringen av transaksjonen eier den danske,
norske og svenske stat respektive 14,3 pst.,
14,3 pst. og 21,4 pst. av aksjene
i SAS AB. De øvrige 50 pst. av aksjene eies
av private interesser. Selskapet er fremdeles på børs
i Oslo, København og Stockholm.

Det nye holdingselskapet har som viktigste
oppgave å eie og forvalte samtlige aksjer i morselskapene.
Flybransjen er en internasjonal og kapitalkrevende virksomhet som
er konjunkturavhengig. Konkurransen innen bransjen skjerpes
i takt med avreguleringen av luftfarten, og det pågår
en omfattende strukturell forandring mot mer slagkraftige
og effektive enheter samt etablering av internasjonale allianser.
Drivkraften bak denne konsentrasjonen er et ønske
om å knytte sammen trafikk- og distribusjonssystemene til
stadig større verdensomspennende system for å oppnå synergieffekter,
kapitaloptimalisering og risikospredning. Denne utviklingen medfører
omfattende omstillingsbehov.

For å bidra til klarere skiller mellom
statens ulike myndighetsroller og eierrollen ble ansvaret for statens
eierinteresser i SAS overført fra Samferdselsdepartementet til
Nærings- og handelsdepartementet fra 1. januar 2002. Dette
ble gjort fordi det ikke lenger er så fremtredende luftfartspolitiske
hensyn som ivaretas gjennom eierskapet i SAS. Slike hensyn
ivaretas først og fremst gjennom lov- og regelverk,
konsesjonsvilkår, offentlige kjøp av tjenester etter åpne
anbud og tilsynsordninger.

Jeg har på denne bakgrunn i utgangspunktet
stilt meg åpen til også å vurdere
spørsmålet om et eventuelt salg av den
norske stats aksjepost i SAS. I det minste må det klarlegges
hvilke luftfartspolitiske hensyn som eventuelt skal ligge
til grunn som begrunnelse for fortsatt statlig eierskap
i SAS. Jeg viser til at Regjeringen har varslet å legge
frem en stortingsmelding om eierskap til våren. Her vil
også statens eierinteresser i SAS bli vurdert.

Elisabeth Røbekk
Nørve hadde her overtatt presidentplassen.

 Eg takkar statsråden for svaret.

Det eg er oppteken av, er kva SAS kan forventa
seg av eigaren sin, og no forstår eg det skal verta avklart
i løpet av våren. Men eg vil minna statsråden
om at sentrum her har meint noko heilt anna – altså det
motsette av det som statsråden her signaliserer.

I 1997 sa representanten Molvær Grimstad
i ein debatt i Stortinget 23. mai:

«Når
ein ser tilbake på historia og grunngjevinga for oppbygging
av eit skandinavisk luftfartsselskap, finn ein at dette var både
viktig og riktig. Kristeleg Folkeparti har gitt si støtte
til at staten er deleigar i SAS, og ser det skandinaviske samarbeidet
gjennom SAS som viktig.»

Og ho seier seinare
i innlegget:

«Kristeleg
Folkeparti meiner difor at ei forlenging av konsesjons-
og samarbeidsavtalen på 15 år frå 2005 til
2020 er riktig.»

I nettavisutgåva til VG uttalte statsråden
nyleg at han ikkje hadde høyrt nokon gode
argument for å bevara statleg eigarskap. Høyrer
han etterpå kva sentrum seier?

 Jeg er vel kjent med de holdningene som for
så vidt alle partier som er representert
i denne salen, har hatt til den saken, også hvilke
holdninger de hadde i 1997. Men jeg tror at på dette området ville
det være tilstrekkelig å peke
på den utviklingen som har foregått ikke bare
i SAS, men også i andre selskap. Det
er ingen problemer med å trekke frem
sitat fra Ausdal Starrfelts egne partivenner om hva de
måtte ha ment om Telenor-eierskapet, Statoil-eierskapet,
SAS-eierskapet og det ene selskapet etter det andre, i
1960, 1970, 1980 og gjerne 1997. Det riktige spørsmålet
er: Hva mener man i dag – hva mener
man våren 2002?

Det har vært en deregulering
i luftfarten som gjør at de samfunnsmessige oppgavene som
tidligere ble ivaretatt gjennom eierskapet, ikke på noen måte
er så fremtredende. Nå er det jo ikke
slik at statsråden skal spørre representanten
i stortingssalen, men det er kanskje en anledning til, når
vi er ferdige, å få overlevert noen
av de synspunktene Ausdal Starrfelt måtte ha på hvorfor
man skal styre gjennom eierskap i luftfartspolitikken generelt.

 Eg takkar for svaret, i den grad det var noko
som helst svar, og registrerer at angrep er det beste
forsvar. Det kan vera at statsråden tykkjer han
har ei dårleg sak.

For oss i Arbeidarpartiet er det viktig at
me beheld denne eigarskapen i SAS. Eg er samd i at det skjer ein kraftig
konsentrasjon i luftfarten. Det betyr at vårt selskap, eller
det som me er deleigar i, vil stå overfor store utfordringar.
Og for oss i Arbeidarpartiet er det viktig at vårt selskap
overlever i denne konsentrasjonen som fører til færre
selskap. Då kan det å ha ein statleg eigarskap vera
viktig. Det kan òg vera ein innfallsport
til at ein kanskje i ein gitt situasjon kan gå inn
med andre statlege pengar. Det som undrar meg meir på det
generelle planet, er kvifor det er så livet om å gjera å selja
ein masse med statlege aksjar no som me ikkje kan få brukt
pengane likevel – kvifor me ikkje heller
kan bruka dei statlege aksjane til å vera
med og ta omsyn til samfunnsforhold i dei selskapa det gjeld.

 Nå er det altså slik at Regjeringen
i slutten av april skal legge frem denne meldingen, og da blir det
anledning til å mene noe om hvert enkelt selskap.

Jeg har ikke på noe tidspunkt
sagt at det er veldig viktig å selge veldig mange aksjer
veldig fort. Tvert imot har jeg sagt at vi ikke har en
finansiell årsak for det eventuelle
nedsalget. Det betyr at vi har god tid til å gjennomføre salg
av de aksjene vi til slutt måtte bestemme
oss for å selge. Og ingen aksjer er til salgs før
Stortinget har gitt sin fullmakt til det. Men i den meldingen vi
skal legge frem, skal jeg prøve å dra frem de
begrunnelsene som er til stede for hvorfor det er viktig å eie,
og i de selskapene hvor jeg ikke finner noen
begrunnelse, er det altså åpenbart mindre
viktig å eie. Etter mitt skjønn er det ikke
en tilstrekkelig argumentasjon og et tilstrekkelig presiseringsnivå å si
at det er viktig å beholde eierskapet. Det må være
en begrunnelse utover at en synes det er viktig. Det må være noen
samfunnsoppgaver som skal ivaretas gjennom hvert eierskap.
Pr. i dag er det vanskelig å se at det
er veldig mange tunge begrunnelser for det. De var mye tyngre
før. Det er sikkert noen ennå. Men hva
vi skal gjøre i det enkelte selskap, herunder SAS, vil
jeg ha en eksakt mening om, og det vil Regjeringen ha en eksakt
mening om, 19. april.

 Vi går så tilbake
til spørsmål 2.





                

 Dette spørsmålet, fra Geir-Ketil
Hansen til samferdselsministeren, vil bli besvart av justisministeren
på vegne av samferdselsministeren.

 «Den nasjonale rassikringsgruppen
har beregnet at det vil koste 15 mrd. kr å rassikre det
offentlige vegnettet i Norge. Handlingsprogrammet for rassikring
har en ramme på 2 mrd. kr innen 2005. Midlene
på årets budsjett gjør at vi
er på etterskudd for å nå målet
i handlingsprogrammet. Det haster med å få sikret
de mest rasutsatte vegstrekningene i landet.

Hva vil Regjeringen gjøre for å få fortgang
i dette arbeidet?»

 Jeg er enig med representanten Hansen i at
betydningen av rassikring er stor i et land
med Norges geografi, noe ikke minst denne vinteren har
vært et bevis på. Økt trygghet for liv og helse, både
i by og land, er en viktig grunn til at Regjeringen har ambisjoner
om en langt mer offensiv samferdselspolitikk. Samtidig har Regjeringen
igangsatt en rekke effektiviseringstiltak for å få «mer
veg ut av hver krone», bl.a. full konkurranseutsetting
av vegproduksjonen. Samlet sett vil dette gi økte
muligheter for å ferdes trygt i de områder
av landet der det er mange rasutsatte veger, og få fortgang
i nødvendige tiltak.

Oppfølgingen av handlingsplanen for
rassikring må ses i sammenheng med
Nasjonal transportplan og oppfølgingen
av denne gjennom handlingsprogrammer og de årlige budsjett.
Handlingsprogrammene, som gir en prioritert rekkefølge
av investeringstiltak på vegnettet, ble fylkespolitisk
behandlet våren 2001. Fylkeskommunene gav da en uttalelse
til Vegdirektoratets forslag til investeringer på stamvegnettet,
mens de hadde en avgjørende myndighet i forhold til prioriteringene
på det øvrige riksvegnettet, jf. Innst. S. nr.
119 for 2000–2001 om Nasjonal transportplan
2002–2011, side 147, hvor det står:

«Komiteens
flertall, alle unntatt medlemmene fra Fremskrittspartiet,
viser til at fylkeskommunene foretar fordelingen av rammen på det øvrige
riksvegnett.»

Gjennom denne fylkespolitiske behandlingen
ble det gjort en prioritering av hvilke prosjekter som skal realiseres
innenfor den økonomiske planleggingsrammen
for perioden 2002-2005. I den forbindelse ble rassikringstiltak
sett i sammenheng og prioritert opp mot andre politiske
satsingsområder, som trafikksikkerhet, kollektivtrafikk,
bygging av gang- og sykkelveger, miljøtiltak
o.a. Det er disse fylkespolitiske prioriteringene som ligger til grunn
for satsingen på rassikringstiltak – så vel
som andre typer tiltak – ved utarbeidelsen av
de årlige budsjetter. I 2002 er det bevilget om lag 320 mill. kr
til prosjekter og tiltak med rassikringsgevinster.

Samferdselskomiteen har ved sin behandling
av St.prp. nr. 1 for 2001-2002 bedt Regjeringen komme tilbake til
Stortinget med en orientering om framdriften av Handlingsplan for
rassikring, senest i forbindelse med revidert nasjonalbudsjett for
2002. En redegjørelse
vil bli framlagt for Stortinget i forbindelse med revidert nasjonalbudsjett.

 Jeg takker for svaret.

Jeg synes kanskje ikke at ministeren
var veldig tydelig med hensyn til om han vil satse mer penger på rassikring, for
det sentrale her er nemlig at det bevilges for lite penger
i dette landet for å oppfylle de programmene og planene
som er vedtatt, og som ligger til grunn for rassikring. Den nasjonale
rassikringsgruppen som består av personer fra de sju mest
rasutsatte fylkene, har i tillegg beregnet at det vil koste 15 milliarder kr.
Det vil si at hvis vi skal følge handlingsprogrammet, som
innebærer 2 milliarder kr fram
til 2005, vil det ta 25–30 år før vi
har rassikret det nasjonale vegnettet.

Rasfaren representerer både
et stort trygghetsproblem og et stort fremkommelighetsproblem for
en stor del av befolkningen i dette landet, spesielt på Vestlandet
og i Nord-Norge. Rasfaren er også et stort problem
for næringslivet, ikke minst for fiskeindustrien
og havbruksnæringen.

Vi bevilger altså for lite, og jeg
må derfor utfordre ministeren på nytt:
Kan statsråden være mer tydelig med hensyn
til om Regjeringen vil satse mer på rassikring, både
i forhold til revidert nasjonalbudsjett og i forhold til neste års
budsjett?

 Representanten og jeg har en felles beskrivelse
når det gjelder viktigheten av rassikring, både
med hensyn til de forhold han nevner, og det som er utdypet i forbindelse
med rassikringsgruppens arbeid.

Nå er det slik at prioriteringene
foretas av fylkeskommunene. Det legger vi begge til grunn. Men det
som er Regjeringens ansvar, er gjennom budsjetter å sørge
for å gi svar på de utfordringer som foreligger,
og så er det Stortingets oppgave å behandle det.
Som statsråd har jeg verken i den stedfortrederposisjon
jeg nå har hatt, i den tidligere rollen i den posisjonen eller
i min nåværende rolle som justisminister pleid å dele
ut penger før jeg har dem.

 Da går vi tilbake til spørsmål
9.





                

 Dette spørsmålet
bortfaller.





                

 Dette spørsmålet,
fra representanten Ottar Kaldhol til helseministeren, vil bli tatt
opp av representanten Asmund Kristoffersen.

 Jeg skal få lov å stille helseministeren
følgende spørsmål:

«Moderne hjerteklinikker som f.eks.
Hjertesenteret og Feiringklinikken har fått dramatiske
kutt på opp mot 40 pst. i statens satser for behandling
av hjertepasienter. Disse institusjonene utfører meget
effektivt en omfattende del av norsk hjertekirurgi. Slike klinikker
har all sin inntekt gjennom statlig finansiering, og et helt nødvendig tilbud
for norske hjertepasienter er nå satt i fare.

Hva akter statsråden å gjøre?»

 Som representanten Asmund Kristoffersen er
vel kjent med, er finansieringen av sykehusene dels gitt
gjennom en basisbevilgning til de offentlige sykehusene
og dels gjennom den innsatsstyrte finansieringen som nå utgjør
55 pst. av totalfinansieringen.

Refusjonene gjennom den innsatsstyrte finansieringen baserer
seg på det såkalte DRG-systemet og data
fra et utvalg av landets sykehus om aktivitet og kostnader.
I 2002 tas det i bruk et nytt refusjonsgrunnlag basert på analyser
av kostnads- og aktivitetsdata ved 17 av landets sykehus
i 2000. De forskningsbaserte analysene er gjennomført av
SINTEF Unimed på vegne av departementet. Det nye refusjonsgrunnlaget
vil ha som effekt at ISF-ordningen i større grad vil gjenspeile
de faktiske kostnadene ved pasientbehandlingen, og er i dag det
beste anslag vi har på kostnadene ved ulike behandlingsformer.
Dette er en direkte oppfølging av det som er varslet Stortinget
i St.prp. nr. 1 for 2001-2002 fra Sosial- og helsedepartementet.

Noen av satsene som representerer de store
hjerteoperasjonene, har etter denne gjennomgangen fått
en betydelig reduksjon i kostnadsvekter. Dette
vil igjen ha konsekvenser for spesialsykehus som utfører
denne typen operasjoner og kun mottar stykkprisinntekter fra de
regionale helseforetakene basert på samme
utbetalingsgrunnlag som den innsatsstyrte finansieringen i de offentlige
regionale helseforetakene. Det gjelder
f.eks. Feiringklinikken og Hjertesenteret som står for
en betydelig del av hjertebehandlingen i Norge. Reduksjonen er i
stor grad knyttet til noen av satsene for de store hjerteoperasjonene.
Refusjonene for angiografiske utredninger viser relativt liten endring.
Endringene i ISF-systemet vil føre til et betydelig inntektsbortfall
for Feiringklinikken og Hjertesenteret dersom de benytter de samme
refusjonssatsene gjennom DRG-systemet som i 2001.

Jeg har på denne bakgrunn etablert
en hurtigarbeidende gruppe med representanter fra departementet,
Helse Øst, Helse Sør, Feiringklinikken og Hjertesenteret
i Oslo. Som en innledning til dette arbeidet holdt Helsedepartementet
møte med representanter for Feiringklinikken og Hjertesenteret
sist fredag, der det ble foretatt en gjennomgang av institusjonenes
situasjon og drøftet hvordan arbeidet skulle
legges opp. Gruppen skal innenfor et tidsrom
på 2–4 uker gjennomgå problemstillingen.
Siktemålet er å identifisere utilsiktede
virkninger av omleggingen og sammen med andre større
brukere foreslå eventuelle tiltak. Jeg vil følge
opp saken ut fra den klare intensjon at tilbudet
til denne pasientgruppen skal sikres, og med fortsatt bruk av Feiringklinikken
og Hjertesenteret.

 Det er veldig greit å høre
det helseministeren nå sier, at det
er satt i gang en gjennomgang av takstene for
disse to sentrene: Hjertesenteret og Feiringklinikken. Men jeg må likevel
si at jeg ble veldig forskrekket og veldig forundret over at disse satsene
kunne tenkes å bli redusert så mye som det jeg har
sett i tabeller knyttet til satsene. Hvordan det kunne skje, er
for meg nesten en gåte. Mange med meg fryktet at selve
behandlingstilbudet til disse pasientene kunne være
i fare. Og når disse to klinikkene representerer en så stor
del av iallfall voksenhjertekirurgien, synes jeg at det var grunn
til bekymring.

Vil helseministeren gjennom
det arbeidet som han selv nevnte, sørge for at de nye satsene
inneholder en faktisk kostnadsdekning? Da appellerer jeg til helseministeren
selv å sørge for at det blir slik, for jeg går
ut fra at det er mer tekniske beregninger som har gjort at en har
kommet slik ut som en gjorde i det første utkastet
til satser.

 Siktemålet med den gjennomgangen som
er gjort, er at satsene skal gjenspeile de faktiske kostnadene ved
pasientbehandlingen på en bedre måte
enn det de har gjort tidligere. Det er et siktemål som
jeg vet at også Stortinget har vært
opptatt av.

Så står vi her overfor noen
utslag i forhold til spesialsykehus som kun finansieres på grunnlag
av stykkprisrefusjon gjennom avtale med de regionale
helseforetakene. Det problemet er vi innstilt
på å finne en løsning på. Jeg vil ikke
i dag skissere hvordan den løsningen skal se ut. Det skal
denne hurtigarbeidende gruppen hvor de selv er med, finne fram til.
Men jeg gjentar det klare siktemålet som er for dette arbeidet
og forutsetningen fra min side, nemlig at tilbudet til denne pasientgruppen
skal sikres bl.a. med fortsatt bruk av Feiringklinikken og Hjertesenteret.

 Det er grunn til å tro at disse to
sentrene har en meget høy kvalitet på det tilbudet de
gir pasientene, og at effektiviteten er god, i og med at de kan
gjennomføre sin virksomhet som planlagt og – går
jeg ut fra – uten forstyrrelser fra utenforliggende faktorer.
Jeg mener at det norske helsevesenet
trenger dette tilbudet både med hensyn til kvalitet
og kanskje også som et lite mønster
for den driften som vi skal ha i våre øvrige
sykehus, offentlige og private.

Så har jeg lyst til å legge
til et moment, og det er at det nå må være
på tide at Hjertesenteret får avklart
sitt forhold til helseregionen sin, slik at investeringer og drift kan
planlegges og sikres på litt lengre sikt. Ut
fra at man faktisk kom slik ut at man nesten er tre måneder
ut i det nye året, og det ennå ikke
er avklaring på satsene, vil jeg spørre helseministeren
om han mener at kvaliteten ved disse klinikkene er slik
at dette er noe vi skal satse på i framtiden, og at disse
klinikkene inngår i planene for den framtidige behandlingen
av hjertepasienter.

 Det ligger i det svaret jeg allerede har gitt,
at jeg bekrefter at dette er min holdning. Den erfaring og den innsikt
jeg har i virksomheten både ved Hjertesenteret
og ved Feiringklinikken, er slik at jeg mener det er god
dekning for de karakteristikker representanten Kristoffersen nå gav
av disse tjenestene. Derfor er mitt siktemål for det første
at tilbudet til denne pasientgruppen skal sikres, og for det andre
at vi skal sikre det gjennom bruk av Hjertesenteret og
Feiringklinikken. Vi arbeider også med spørsmålet
knyttet til Hjertesenteret som går på tilknytning
til helseforetakssystemet, som ikke ble løst
i forbindelse med selve sykehusreformen.





                

 Dette spørsmålet,
fra representanten Karin Galaaen til arbeids- og administrasjonsministeren,
vil bli tatt opp av representanten Morten Lund og vil bli besvart
av helseministeren som rette vedkommende.

 Jeg skal få stille følgende
spørsmål til helseministeren:

«Det er grunn til å tro at
konflikten med Sykepleierforbundet kunne vært løst
på en smidig måte om Regjeringen hadde
lovet lik avlønning ved alle statlige sykehus fra
vårens lønnsoppgjør.

Er årsaken til NAVOs steile holdning
at Regjeringen ønsker lokale forhandlinger og økte
lønnsforskjeller for stadig flere yrkesgrupper?»

 Det er partene i arbeidslivet, i denne sammenheng
arbeidsgiverforeningen NAVO og Norsk Sykepleierforbund, som har
ansvaret for å gjennomføre det kommende lønnsoppgjøret.

Helseforetaksloven gir rammer for de former
for styring som skal skje, og det er viktig at både
regjering og helsestatsråd i sin styring respekterer den
strukturen som Stortinget har vedtatt.

Innenfor denne modellen
er det lagt til grunn at lønnsdannelsen og lønnsutviklingen
skal skje i samsvar med de helsepolitiske og inntektspolitiske mål
som er trukket opp av overordnede myndigheter. Styrene for foretakene har
et helhetlig ansvar. Jeg vil ikke utelukke at det over tid
kan skje en større grad av lokal lønnsdannelse
enn man har i dag, i forhold til spesialisthelsetjenestens spesifikke
behov. Men det er foretaksstyrene som gjennom den valgte arbeidsgiverforeningen
har det helhetlige ansvaret for at foretakenes tiltak innenfor
lønns- og personalområdet er i samsvar med mål
og rammer både for helsepolitikken og inntektspolitikken.

 Hvis det som NAVO har gjort i denne saken,
er i samsvar med det som politisk er ønsket fra
Regjeringen, så er det negativt for vårt helsevesen. Sykepleierne
opplevde det som en nei-linje. Den linjen førte til stor
bitterhet. Og økt bitterhet blant en så stor gruppe
innenfor vårt helsevesen er ikke
til fordel for pasientene eller for det offentlige helsevesenet.
Helsetilbudene kommer etter hvert til å bli gitt
av andre enn det offentlige helsevesenet. Det føler
jeg meg nokså sikker på.

Vi trenger flere sykepleiere
og mer fornøyde sykepleiere
ved sykesengen, og fast ansatt ved de offentlige helseforetakene.
Jeg mener at sykepleiernes krav om å få en
felles tariffavtale for alle
offentlige sykehus, når de nå eies av
staten, er et rettferdig krav. Man kommer ikke unna å fjerne
de store lønnsforskjellene som nå er mellom
dem som 

var 

ansatt i staten, og alle
dem som nå nylig er blitt ansatt i staten.

Jeg vil spørre om det kommer til å bli
tatt politiske initiativ for å imøtekomme
sykepleiernes rettferdige krav og få denne bitterheten
og uheldige situasjonen bort snarest mulig?

 Jeg mener at representanten Morten
Lund har en altfor dyster prognose for utviklingen i norsk
helsetjeneste. Samtidig er jeg helt enig med ham i at den offentlige
helsetjenesten er avhengig av å ha
godt motiverte og kompetente medarbeidere, og den er avhengig av å føre
en politikk på alle plan som innebærer
at man både rekrutterer og beholder dyktige, kompetente
og motiverte medarbeidere.

Når det er sagt, vil jeg takke nei
til invitasjonen fra representanten Lund til å gå inn
og legge føringer for vårens lønnsoppgjør
her i stortingssalen.

 Jeg takker for svaret. Jeg synes det var synd
med en slik avvisning. Jeg tror faktisk at dette er vi nødt
til å få snudd på, i hvert fall hvis
det fortsatt er flertall i Stortinget for at vi skal ha et godt
offentlig helsevesen, og ikke bare et godt helsevesen.

Jeg tror det er til stor skade for pasientene
hvis vi får en langvarig lønnskamp. Det er det
offentlige helsevesen som vil tape på det, for
rekrutteringen til det offentlige helsevesen vil tape. Sykepleierne
har bl.a. sagt at de heller vil gå til de private tilbudene
og ta jobbene der, eller søke engasjement
i vikarbyråer. Det blir dyrere, det blir dårligere
helsetilbud – det er ingen tvil om det. Sykepleierne har
satset på solidaritet. Ikke noen, uansett hvor
i landet de holder til, ønsker femti ulike tariffavtaler,
som for noen av dem ville ha gitt større framgang
lønnsmessig. De ønsker å stå i
lag, hand i hand.

Har man fra Regjeringens side utredet
hva som blir effekten for helsevesenet om NAVOs
linje kommer til å bli den som blir ført framover?

 Jeg vil bare kort bekrefte at det
er min oppfatning at Regjeringen har bred støtte i Stortinget
for at vi skal ha et sterkt offentlig helsevesen i dette landet.
Det er den nasjonale helsepolitikken, og det er de nasjonale helsepolitiske
mål som både helseforetakene og helseministeren
har å forholde seg til. Utover det ønsker
jeg ikke nå å gå inn i en diskusjon
om hva som har vært eller hva som kommer når
det gjelder det som går på forholdet mellom
partene i tariffoppgjøret.





                

 Dette spørsmålet,
fra representanten Eirin Faldet til sosialministeren, er overført
til helseministeren som rette vedkommende.

 Jeg tillater meg å stille følgende spørsmål
til helseministeren:

«Stortinget har vedtatt at folk fritt
kan velge fastlege. Mange av innbyggerne i Tolga kommune har valgt
en fastlege i nabokommunen. Når de henvender seg til sitt lokale
trygdekontor for å få refundert skyssutgifter
til sin fastlege, får de bare refundert skyssutgifter
fra sitt hjemsted til det lokale trygdekontor, som i dette eksemplet
er Tolga trygdekontor.

Er dette en riktig tolkning av bestemmelsene
for skyssgodtgjørelse til fastlege?»

 Ifølge folketrygdloven § 5-16
dekker folketrygden nødvendige reiseutgifter når
et medlem må reise for å få medisinsk
undersøkelse eller behandling. Folketrygden dekker
som hovedregel bare reiseutgifter til nærmeste
sted helsetjenesten kan gis.

Når det gjelder reise til egen fastlege,
er det gjort unntak fra denne hovedregelen i forskrift
av 11. mars 1997 nr. 211 om stønad til dekning av utgifter
ved reise for undersøkelse og behandling. Det følger
av forskriften § 2 nr. 1 at medlemmet kan gis
stønad for reise til egen fastlege i kommunen, eventuelt
i samarbeidende kommune.

Dersom to eller flere kommuner har
inngått et formalisert samarbeid om
gjennomføringen av fastlegeordningen, står innbyggerne
fritt til å velge fastlege som har tilholdssted i en av
de samarbeidende kommunene. Pasienten vil da få refundert
reiseutgiftene til fastlegen som har tilholdssted i en annen kommune.

Hvis en pasient velger fastlege i en annen
kommune i situasjoner der det ikke foreligger
et fastlegesamarbeid mellom kommunene, begrenses dekningen
av reiseutgifter til nærmeste lege i forhold
til pasientens bosted.

Jeg har fått bekreftet fra Tolga kommune
at de ikke har inngått et formalisert samarbeid
med respektive nabokommuner om fastlegeordningen. Det innebærer
i praksis at innbyggerne i kommunen vil få dekket reiseutgifter
til nærmeste lege i forhold til pasientens bosted dersom
de velger fastlege i en annen kommune, med mindre Tolga
kommune velger å inngå et formalisert samarbeid
med en eller flere av sine nabokommuner.

 Jeg vil takke helseministeren
for et oppklarende svar. Jeg kan her og nå fortelle statsråden
at ordføreren i Tolga selvsagt ønsker
det aller beste for sine innbyggere. Når årsaken
til at innbyggerne i Tolga ikke får refundert
skyssutgifter til sin selvvalgte fastlege i nabokommunen og det
beror på en formalitet, kan jeg nok forutsi at dette vil
ordføreren ordne opp i.

Men ordføreren i Tolga er en meget
oppegående dame, så jeg lurer på: Hvordan
har departementet orientert alle kommuner om at det kreves
et formalisert samarbeid mellom kommuner
for at pasienter skal få refundert skyssutgifter til fastlegen
sin i nabokommunen?

 Jeg har ingen grunn til å tvile på representanten
Faldets karakteristikk av
ordføreren i Tolga. Den ekspeditte reaksjonen som ordføreren
tydeligvis har gitt uttrykk for, bekrefter bare det.

Jeg kan svare i forhold til spørsmålet
at det i forbindelse med gjennomføringen av fastlegeordningen
var en omfattende informasjonsvirksomhet overfor kommunene om alle
de elementer som fastlegeordningen
innebar for kommunene, inklusiv dette. Det kan selvfølgelig ikke forhindre
at det kan ha gått noen hus forbi. Men mulighetene
ligger jo der. Hvis man finner å ville inngå et
slikt formalisert samarbeid, så er det ikke noe
til hinder for det.

 Stortinget har sagt, som statsråden også har
vært inne på, at folk skal få velge
den fastlegen de selv ønsker. Jeg er glad for at det da
følges opp med refusjonsmuligheter for transportutgifter,
for som statsråden er vel kjent med, er det ikke
mulig å benytte seg av kollektivtransport i store deler
av Hedmark, og da er det klart at det er innleid transport som gjelder.

Jeg gjentar at dette problemet
nå helt sikkert vil løse seg for Nord-Østerdal.
Jeg kan også si at det interkommunale samarbeidet
er svært godt, så dette vil nok ordføreren
og de politisk valgte ordne opp i.

 Vi går tilbake til spørsmål
13.





                

 Dette spørsmålet
er utsatt til neste spørretime.





                

 Dette spørsmålet
er utsatt til neste spørretime.

Spørsmålene 24 og 25 er allerede
behandlet, og vi er kommet til spørsmål 26, fra
representanten Sandberg. Presidenten kan ikke se at representanten
Sandberg er til stede i salen.

Spørsmål 5, fra representanten
Øyvind Korsberg skulle vært tatt opp etter spørsmål
26, men presidenten kan ikke se at representanten Korsberg
heller er til stede i salen, og vi går videre til spørsmål
27.





                

 Dette spørsmålet,
fra representanten Øyvind Korsberg til kultur- og kirkeministeren,
vil bli besvart av miljøvernministeren som rette
vedkommende.

 Jeg vil stille følgende spørsmål
til miljøvernministeren:

«I dag får seilskutene «Statsraad
Lemkuhl», «Christian Radich» og «Sørlandet» statsstøtte.
I Nord-Norge har man én seilskute, «Anna
Rogde». Stiftelsen Anna Rogde greier ikke
lenger å vedlikeholde og bevare denne skuta uten offentlig økonomisk
støtte.

Hva vil statsråden gjøre
for at «Anna Rogde» kan bevares som
en god og velstelt ambassadør for Nord-Norge?»

 «Anna Rogde» er
et viktig verneverdig fartøy. Fartøyet
var blant de fartøyer som kom inn under kulturminnevernets
støtteordninger på et tidlig tidspunkt. Fartøyet
ble høyt prioritert og mottok tilskudd på til
sammen 1,6 mill. kr. Dette utgjorde den gang store andeler av det
samlede fartøyvernbudsjettet.

De tre seilskutene «Statsraad Lemkuhl,», «Christian Radich» og «Sørlandet»,
som spørreren henviser til, mottar en fast driftsstøtte
over statsbudsjettet. Dette har sin bakgrunn i seilskutenes tidligere
status som skoleskip. Disse har derfor en annen type økonomi
enn de verneverdige fartøyene Riksantikvaren
har ansvaret for. Imidlertid er de ikke underlagt så sterke
antikvariske krav. Sammenligningen med disse seilskutene er derfor ikke
umiddelbart overførbart til «Anna Rogde».

Det er veldig positivt at det vises interesse
for vern av våre fartøyer. Vedlikehold
av verneverdige fartøyer er imidlertid meget
ressurskrevende. Vernemyndighetene må derfor utøve
streng prioritering av tilgjengelige midler, og dette kan ofte
oppleves som frustrerende for dem som arbeider med vern av fartøyer.
Det er et stort og uvurderlig arbeid som nedlegges av private eiere
i denne sammenheng.

Riksantikvaren har nå revidert sin
handlingsplan for fartøyvernet. Av planen går
det frem at det finnes 175 verneverdige fartøyer
her i landet. Det bevilges årlig ca. 20 mill.
kr til fartøyvern over statsbudsjettet, men søknadsvolumet
er tre–fire ganger så stort. Budsjettposten er en
av de største postene på Riksantikvarens
budsjett og viser at fartøyvern er et prioritert
område. Til tross for dette er det nødvendig med
en streng prioritering av midlene. Dette innebærer
at utfordringen knyttet til vern av «Anna Rogde»,
må finne sin løsning innenfor
Riksantikvarens ordinære budsjett. Iverksetting av spesielle
tiltak eller omprioriteringer til fordel for enkelte fartøyer
vil ha som konsekvens at andre verdifulle fartøyer
blir nedprioritert.

Jeg vet at dette svaret ikke løser
den problemstillingen representanten Korsberg har reist, men jeg
kan love at jeg vil arbeide for at fartøyer
og kystkultur fortsatt skal ha høy prioritet i Miljøverndepartementets
arbeid. Jeg håper at dette på sikt også vil
gi en god løsning for «Anna Rogde».

 Jeg takker statsråden for svaret.
Selv om svaret ikke var direkte positivt for «Anna Rogde»,
er det fremdeles et visst håp om at «Anna
Rogde» kan få tildelt noen offentlige
midler. Jeg er enig med statsråden i at dette med fartøyvern
vel er et forsømt område, som det kanskje bør
satses sterkere på i fremtiden, og der vil vi fra Fremskrittspartiet
iallfall bidra ganske sterkt. Det som er litt interessant,
er at det i dag er tre seilskuter som får offentlig støtte
ut fra sin tidligere status som skoleskip, og da er det noe forunderlig
at ikke andre seilskuter kan komme inn under
den samme støtteordningen. Er det mulig for statsråden
her å se Miljøverndepartementet og Kulturdepartementet,
som finansierer de tre andre seilskutene, i sammenheng?

 Som jeg sa innledningsvis, har de tre seilskutene
som også er tidligere skoleskip, ikke det
samme antikvariske vern som de andre fartøyene,
og faller da inn under en annen budsjettpost. Jeg tror det mest realistiske,
hvis man ønsker å gi flere fartøyer
en mulighet til å få offentlige bidrag, er eventuelt å øke
Riksantikvarens pott til fartøyvern, som er på 20 mill. kr.
Men som jeg sa, er det 175 verneverdige fartøyer
som slåss om disse 20 mill. kr, og derfor
har «Anna Rogde», så vidt jeg
har forstått, bare fått et bidrag på 1,6 mill.
kr så langt. For å holde dette skipet ved like
og også ha penger til materiell, oppussing og
vedlikehold trenger man mer. Dette er årlig en viktig diskusjon
og post i forbindelse med statsbudsjettet, og jeg tror det mest
realistiske er å se på den summen som går
til Riksantikvaren på dette punktet.

 Det som er blitt problemet for «Anna
Rogde» og stiftelsen, er den daglige driften, som man ikke
får til å gå rundt lenger. Siden statsråden var inne
på å øke potten til vern av disse 175
fartøyene, er det fristende å spørre
statsråden om han vil ta høyde for det
i neste års budsjett.

 Som jeg sa, er denne posten på Riksantikvarens
budsjett, fartøyvern, allerede en av de aller største,
20 mill. kr, men jeg registrerer at representanten Korsberg
inviterer Regjeringen i forhold til å øke denne
posten. Jeg tar med meg det innspillet i det videre budsjettarbeid.
Jeg har imidlertid selv fra Stortinget jobbet for fartøyvernet, ikke
minst er dette en post som årlig diskuteres i finanskomiteen
i forbindelse med finansinnstillingen, og det er utrolig
mye positivt arbeid som foregår med disse fartøyene
rundt omkring i landet. Jeg synes at staten har et ansvar i forhold
til å oppmuntre og ta vare på et
viktig kulturminne som dette er, så hvis det er slik at
Miljøverndepartementet gjennom en totalvurdering i Regjeringen
skulle få mer penger til den type prosjekter, står
dette høyt på min ønskeliste
også.

 Vi går så til spørsmål
26.





                

 Dette spørsmålet,
fra representanten Per Sandberg til kommunal- og regionalministeren,
vil bli besvart av miljøvernministeren som rette vedkommende.

 Jeg vil da gjerne stille følgende spørsmål
til miljøvernministeren:

«Presset på boligmarkedet
i Oslo er økende, både i pris
og etterspørsel. Eierne av Taraldrud eiendom, som ligger
i Ski kommune, kun 15 km fra Oslo, har i lengre tid ønsket
en privat reguleringsplan for bolig- og næringsformål.
I mangel på boliger i Oslo ville eiendommen ta
store deler av det presset Oslo nå opplever,
ved en reguleringsendring.

Hva kan statsråden gjøre
for at eierne får forståelse for sine ønsker
om en helhetlig reguleringsplan for eiendommen?»

 Jeg vil først understreke at det er
Ski kommune som har ansvaret for arealplanleggingen i kommunen.
Spørsmålet om utvikling av Taraldrud-eiendommen
til bolig- og næringsformål har ikke vært
behandlet av Miljøverndepartementet. Departementet har
derfor innhentet nærmere opplysninger fra kommunen om denne
saken. Som vi også har vært inne
på tidligere her i denne sal, har vi betydelig sans for
det lokale demokrati. Dette ligger nå i kommunen til avgjørelse,
men ettersom spørsmålet er stilt, og vi begge
to står her, kan jeg redegjøre for hva kommunen sier
om saken, og hvordan de har tenkt å behandle den.

Området det gjelder, er angitt som
landbruks-, natur- og friluftsområde i kommuneplanen i
Ski, og det ligger dessuten innenfor
markagrensen. I forbindelse med revisjon av kommuneplanen for Ski
kommune i 1999 sendte Taraldrud sameie inn et forslag som innebar
en relativt omfattende bygging nord i kommunen, nær Oslo
kommunes grense. Henvendelsen kom for sent i planprosessen og ble
derfor ikke tatt opp til behandling av kommunen.

Ski kommune skal i inneværende år
starte arbeidet med revisjon av kommuneplanen, med sikte på vedtak
i 2003. Kommunen vil ha anledning til å ta opp spørsmålet om
omdisponering av Taraldrud-eiendommen i forbindelse med revisjonen.
Fylkesmannen og fylkeskommunen skal bidra i planarbeidet og påse
at nasjonale og regionale interesser
blir tilstrekkelig ivaretatt. Dersom det blir fremmet innsigelse
til et planforslag fra fylkesmannen, fylkeskommunen eller
nabokommune, og enighet ikke oppnås lokalt, må saken
sendes Miljøverndepartementet til avgjørelse.

Jeg har etter dette ikke
grunnlag for å gripe inn i spørsmålet
om det bør bygges boliger på Taraldrud eiendom
i Ski kommune. Dette er fortsatt en sak som ligger hos kommunen
og fortrinnsvis bør løses der, som de aller fleste
reguleringssaker.

 Det er helt riktig som statsråden
sier, at dette er det Ski kommune og lokaldemokratiet som skal ta
seg av. Men vi kan jo heller ikke nekte for at boligproblematikken
er et ansvar både for regjering og storting, og i den sammenheng
synes jeg det er viktig om det kan signaliseres fra Regjeringen
overfor Ski kommune at en kanskje kan være behjelpelig
med å få regulert denne eiendommen til bolig-
og næringsformål, i forhold til det presset som Oslo
i særdeleshet er utsatt for nå. Vi vet jo også at
staten har anlagt en firefelts vei midt gjennom eiendommen og delt
eiendommen. Vi vet også at det er anlagt en høyspentlinje
som tar store deler av eiendommen, det er anlagt en vannledning
som tar store deler av eiendommen, det planlegges en turvei, og
der er det også statlige etater inne
i bildet. Vi vet også at Vegvesenet planlegger
et kontrollsenter på eiendommen. Slik sett er staten indirekte
med og tar store deler av eiendommen, og da skulle det kanskje heller ikke være
noe problem for staten å gå inn og prøve å gi noen
signaler i retning av at vi ønsker boliger på eiendommen.

 Først må jeg si at når
det gjelder det generelle spørsmålet som representanten Sandberg
var opptatt av, nemlig boligsituasjonen i det sentrale østlandsområdet,
deler jeg hans oppfatning av at det her er viktig at man får
fortgang i nybyggingen av boliger. Det jeg har gjort, er å sende
ut et forslag på høring om at offentlige etater
må komme med innsigelser i forbindelse med planprosesser
innen tre måneder. Statens kartverk har regnet
på dette og mener at det er millioner å tjene
på raskere plansaksbehandling, slik at bygg og nye hus
raskere blir realisert. Det tror jeg er et viktig bidrag.

Når det gjelder den aktuelle saken,
tror jeg egentlig at representanten Sandberg, når han får
tenkt seg om, er helt enig i at det ville være
uholdbart hvis Regjeringen skulle begynne å gripe inn i
lokale plansaksbehandlinger. Jeg registrerer at Sandberg mener
at kommunen bør sette i gang med boligbygging her. Foreløpig
kan ikke jeg ha noen oppfatning av det. Nå syns
jeg kommunen må få jobbe med dette. Og skulle
saken havne på mitt bord, som jeg da ikke håper
at den gjør – jeg håper den løses lokalt – må jeg
jo selvsagt si noe om det.

 Statsråden og undertegnede kunne sikkert
ha stått her langt utover det som er begrenset tid i dag.
Utgangspunktet mitt, også ut fra det statsråden
sier, var jo at jeg ønsket at kommunalministeren skulle
besvare dette spørsmålet. For nå ser
vi at Regjeringen også jobber med boligspørsmålet,
og da særlig nybygging. Vi så at Arbeiderpartiet
nå la fram sin strategi for nybygging og boligbygging i
framtiden. Vi vet at 77 pst. av Norges befolkning flokker
seg sammen i de store byene, og det vil også være
situasjonen fram mot 2010. I særdeleshet vil det være Oslo
som vil være presset. Og når vi vet at 2/3
av Oslos areal allerede er båndlagt og ikke kan
bebygges med boliger, må det være i
alles interesse å ta i bruk de nærliggende
områdene, slik som i Ski. Jeg er selvfølgelig
helt enig med statsråden i at man ikke ønsker
at verken regjering eller storting skal gripe inn i Skis
demokratiske prosesser, men på en eller annen måte
må det være mulig fra regjering og storting å gi
et signal om det som er ønskelig i forhold til boligbygging,
og særlig da nybygging. Utgangspunktet mitt overfor statsråden
var om han kunne være med og bidra til å gi
slike signaler.

 Jeg vil mer enn gjerne bidra til at det blir økt
boligbygging, spesielt i de områdene hvor det
er sterkt behov for det. Det Regjeringen har gjort, er, som jeg
sa, gjennom et høringsutkast å legge opp til at planprosessen
skal ta mye kortere tid, slik at statlige instanser ikke
kan vente i årevis med å benytte seg av innsigelsesretten.
De må reagere i løpet av tre
måneder. Kommunalministeren har kommet med flere initiativ
for å rydde opp i det forferdelig firkantete og vanskelige
lovverket vi har knyttet til bygningsloven. Det er nedsatt et utvalg som
skal se på det. Jeg har også gjennomgått
andre tiltak fra miljømyndighetene som kan være
aktuelle for å gjøre planprosessen enklere.

Når det gjelder transformasjonen av
områder som tidligere har vært
benyttet til industri, over på boligbygging, har vi en
kjempejobb å gjøre. Man har så vidt startet
i denne regionen. Man ser jo gode eksempler: Kornsiloen på Grünerløkka
bl.a. har blitt til studenthybler. Man må i mye større
grad tenke i den retning.

Men jeg er betenkt hvis man skal løse
boligutfordringer i sentrale østlandsområder ved å bygge
igjen de få grønne lungene som er, og slik har
jeg heller ikke oppfattet representanten. Dette er en
balansegang, og best løses disse arealspørsmålene
lokalt og ikke på mitt bord.

 Sak nr. 1 er dermed ferdigbehandlet.





                

 Referatsak nr. 199 foreslås ikke
tatt under behandling, jf. Forretningsordenens § 28 tredje
ledd bokstav e.

Stortingspresident Jørgen Kosmo har
bedt om ordet.

 Når Presidentskapet i denne saken
har konkludert med at vi må foreslå for Stortinget
at saken ikke tas under behandling, har ikke
det noe med sakens realiteter og innholdet i selve ankesaken å gjøre.
For Presidentskapet har det vært avgjørende hvilken
institusjon som har kompetanse til å fatte beslutning i
slike saker.

I domstolsloven heter det at for staten er
det statsministeren eller vedkommende departementssjef
som tar imot forkynnelser og meddelelser. I samsvar med dette er det
Justisdepartementet som på statens vegne påanket byrettens
dom i Riis-saken. Dermed er det også Justisdepartementet
som har kompetanse til å trekke tilbake statens anke. Det
følger av dette at Stortinget ikke kan representere
staten som part i dette søksmålet.

Slik forslaget er formulert – det
er ikke formulert som en henstilling til Regjeringen eller
som en instruks til Regjeringen at Regjeringen skal foreta seg noe
spesielt, men derimot som et forslag om at Stortinget skal gjøre
et eksplisitt vedtak om at anken trekkes – er det Presidentskapets
tilråding at Dokument nr. 8-forslaget ikke tas
under behandling.

 Det er mulig det er slik formelt sett som stortingspresidenten
nå redegjorde for, skjønt jeg vil sette et spørsmålstegn
ved det, i og med at Stortinget ofte fatter vedtak i en
absolutt form som det allikevel vil være opp til Regjeringen å gjennomføre.
Stortinget har mange ganger fattet konkrete vedtak hvor det ikke står
i ordlyden «Stortinget ber Regjeringen». Tvert
om, det er faktisk ganske mange romertallsvedtak i forbindelse
med statsbudsjettet som har nøyaktig
den samme formen som mitt forslag i denne saken, og det ligger helt automatisk
under at det er Regjeringen som må fatte de nødvendige
gjennomføringshandlinger. Det er aldeles ikke
noe spesielt. Hvis man hadde undergitt forslag fra andre
forslagsstillere den samme nitide vurdering som man gjør
når det gjelder mine og Fremskrittspartiets forslag,
tror jeg jeg kunne finne ganske mange analoge forslag
som har gått igjennom uten at noen av Presidentskapets
medlemmer egentlig har reagert. Jeg synes det er leit igjen å konstatere
en slik holdning.

Det er ikke hvilket vedtak Stortinget
kan fatte, som er til behandling i dag – det er behandlingsformen.
Hadde Presidentskapet innstilt på å legge forslaget
ut for Tinget i to døgn for så å ta det
opp til votering, ville man, når man kom til en eventuell
votering noen dager senere, kunne hevde det stortingspresidenten
nå hevder, at Stortinget ikke har kompetanse
til å fatte et slikt vedtak. Jeg synes imidlertid det er
altfor tidlig å komme med dette i en saksprosess med en
slik formalprosedyre.

Det hadde vært fullt mulig for Stortinget
nå å vedta å sende dette forslaget til
behandling i en komite, og at komiteen eventuelt
fikk en juridisk betenkning og hentet inn synspunkter på hvilke
problemer som det eventuelt ville
være for komiteen å avgi en
innstilling med anbefaling av dette forslaget. Da ville man gitt
forslagsstilleren, eller i hvertfall forslagsstillerens
partifeller i den komiteen, anledning til å omformulere
forslaget, slik at den formelle innvending som stortingspresidenten
nå kommer med, ikke hadde vært noe problem.
Da kunne man ganske enkelt under komitebehandlingen ha
fremmet et forslag: «Stortinget ber Regjeringen trekke
statens anke over domsslutning» osv.

Det samme kunne man faktisk ha gjort hvis det
hadde vært behandlet ved å dele det
ut og så sette det opp på dagsordenen to–tre
døgn senere. Da ville denne saken være til behandling,
og da kunne jeg i salen under realitetsbehandlingen ha trukket forslaget
i Dokument nr. 8:69 og fremsatt et annet forslag: «Stortinget
ber Regjeringen trekke statens anke over» osv.
Hadde Presidentskapet og stortingspresidenten vært innstilt
på litt fleksibilitet og vært litt imøtekommende,
hadde ikke dette vært noe problem.

Jeg vil også her legge til
at jeg går ut fra at dette er siste gang vi opplever at
et forslag som blir datert ved innlevering 13. februar, kommer til
referatsaksbehandling en måned senere. Det skjer ganske ofte
at Regjeringen, som står i nøyaktig den samme
stilling som enkeltstående stortingsrepresentanter når
det gjelder forslagsrett overfor Stortinget, overleverer forslag
formelt ved denne talerstolen i et møte om morgenen
og får referatsaksbehandling samme ettermiddag. Her har
Presidentskapet hatt et forslag i en skuff i fire uker
før det kommer til referatsaksbehandling. Jeg håper
det blir siste gang at Presidentskapet utviser en slik forskjellsbehandling
av representanters forslag og Regjeringens forslag. Jeg tillater meg å vise
til hva jeg sa da jeg i dag morges fremsatte et forslag med en ordlyd
som tilsa at det virkelig haster med at forslaget kommer til behandling.

Jeg synes det naturlige ville være å sende
dette forslaget til komite, slik at komiteen
kunne ta stilling til det. Dersom man kan presentere en holdbar
juridisk betenkning om at Stortinget er avskåret fra å fatte
et slikt vedtak, skal jeg i forbindelse med komitebehandlingen med
glede få det endret til en annen form, hvor det
står «Stortinget ber Regjeringen trekke anken» osv.,
for å kunne muliggjøre det. Hvis Stortinget fastholder
at man vil avvise dette forslaget til behandling, vil jeg selvsagt
levere et nytt, helt identisk forslag i morgen, bortsett fra at
selve forslagets ordlyd vil være: «Stortinget
ber Regjeringen trekke statens anke over domstolsslutning
i sak nr. 90-01825 A/23 avsagt den 28. februar
2001 i Oslo Tinghus med saksøker
Amelia Riis.» Da er vi altså like langt.
Så jeg synes at Presidentskapets behandlingsmåte
her er under enhver kritikk. Jeg tillater meg å anbefale
Stortinget å stemme for mitt forslag om å sende
Dokument nr. 8:69 til justiskomiteen
til behandling, så slipper man å demonstrere
at Stortinget, med presidenten i spissen, driver med flisespikkeri.

 Jeg blir bare nødt til å kommentere
antydningene om at Stortingets presidentskap driver forskjellsbehandling
av de ulike representantene i Stortinget. Det gjør vi ikke.

At saken har tatt så pass lang tid
som den har gjort, skyldes at representanten Hagen er blitt gjort
oppmerksom på at i den form som forslaget er stilt, er
det umulig for Stortingets presidentskap å foreslå en
behandling. Representanten Hagen har derfor hatt rikelig tid på seg
til å tenke seg om – han kunne ha omformulert
forslaget og eventuelt lagt til rette for at man skulle
få en debatt om hvorvidt Stortinget overhodet skulle blande
seg bort i en sak som pågikk i domstolene, eller
om man skulle la være. Men representanten Hagen har valgt å beholde
forslaget i sin opprinnelige form, og jeg vil si at da vil det være galt
av Stortingets presidentskap å foreslå en behandlingsform
som helt åpenbart er i strid med de lover Stortinget selv
har vedtatt.

 Først til hastigheten i behandlingen.
Det er ingen hjemmel i forretningsordenen for at Presidentskapet
kan utsette behandlingen av en referatsak fordi en forslagsstiller
er uenig i Presidentskapets forslag til behandlingsmåte.
Det er ikke noen hjemmel for det. Presidentskapet
har, når forslaget er fremlagt for Stortinget, en plikt
til å innstille til referatsaksbehandling og hvordan det
forslaget skal behandles.

Vi har hittil vist stor tålmodighet
med Presidentskapet, idet forslag som er innlevert av stortingsrepresentanter,
får sin behandling på Presidentskapets vanlige
torsdagsmøte etter at forslaget innlevert. Vi
har til og med mange ganger akseptert at det har tatt litt over
en uke fra Presidentskapet har ferdigbehandlet sin innstilling til
behandlingsmåte. Nå har det gått fire
uker.

Uansett hva en forslagsstiller underhånden
måtte mene, er det ikke noen unnskyldning
for Presidentskapet for å la være å gjøre
jobben sin. Den diskusjonen skal vi i tilfelle ta her i salen, fordi
Presidentskapet har innstillende myndighet og ikke avgjørelsesmyndighet.

Presidenten sier at jeg var gjort «oppmerksom
på» osv. Jeg har sagt at jeg er uenig
i Presidentskapets vurdering her. Det er ikke slik at
det bare er én eneste sannhet om hva Stortinget
kan gjøre, ikke kan gjøre, skal gjøre eller
bør gjøre. Det kan være ulike
oppfatninger, og da får det komme frem gjennom votering
i salen. Det er ikke slik at fordi man eventuelt
er uenig, kan Presidentskapet la være å føre
saken opp til behandling som referatsak.

Den 13. februar ble forslaget innlevert,
og i dag er det 13. mars. Regjeringen leverte inn et forslag
i dag morges, St.prp. nr. 45 for 2001-2001, og
det står til referatsaksbehandling nå. Det er
det jeg mener når jeg snakker om forskjellsbehandling.
Jeg leverte et forslag i dag morges. Jeg bad eksplisitt presidenten
om å utvirke at det ble behandlet som referatsak så fort
som overhodet mulig, på grunn av forslagets ordlyd. Det
står ikke til behandling her. Hvordan kan Presidentskapet
ha fattet vedtak om innstilling av en sak fra Regjeringen i dag
morges og ikke når det gjelder et forslag fra
en representant? Det er en forskjellsbehandling som ikke
er hjemlet noe sted, og som jeg tillater meg å påtale.

Det er når forslag eventuelt
kommer til votering, at man kan si at det ikke kan tas
til behandling. Og jeg har varslet Presidentskapet. Når
stortingspresidenten først begynner å gi opplysninger
om underhåndenkontakt, som ikke har noe å gjøre
med å få brakt saken frem i dette møtet,
vil jeg si at jeg har vært innstilt på å gjøre
flere av de tingene som jeg er blitt anmodet om. Det har ikke vært
godt nok for Presidentskapet. Jeg har varslet at hvis det var et
problem med ordlyden i forslaget, kunne vi endre
det i forbindelse med komitebehandlingen, slik at det ikke
ville kommet til votering. Jeg har varslet alle disse
tingene. Her er det Presidentskapet som har ridd sine
kjepphester istedenfor å vise smidighet. Og det
er aldeles ikke slik som presidenten sier, at jeg er gjort
oppmerksom på at Stortinget er forhindret
fra å vedta det som står i dette vedtaket. Jeg
tror jeg skal finne ganske mange eksempler
på at det er Regjeringen som gjennomfører ting etter
lover, men hvor Stortinget ikke bare har  rettslig posisjon,
men faktisk også parlamentarisk myndighet. Det
vanlige i denne sal er at Stortinget utøver parlamentarisk
myndighet overfor Regjeringen.

Jeg fastholder mitt forslag.

 Det er fremsatt to forslag til sak
199 under behandling av referatsaker.

La meg få presisere at bakgrunnen
for Presidentskapets tilråding er at det etter
Presidentskapets oppfatning er umulig at Stortinget kan opptre som
statens representant i en rettstvist. Og det er det dette dreier
seg om, det dreier seg ikke om andre
kategorier saker. Når det gjelder å representere
staten i en rettstvist, har Stortinget ingen kompetanse til dette.

Det foreligger to forslag.
Det er Presidentskapets tilråding om at forslaget fra stortingsrepresentant
Carl I. Hagen ikke tas under behandling, jf. Forretningsordenens § 28
tredje ledd bokstav e. Og det er forslaget fra Carl I. Hagen
om at saken sendes til behandling i justiskomiteen.

Presidenten foreslår at det voteres
alternativt mellom Presidentskapets tilråding
og forslaget fra Carl I. Hagen.

Votering:

Ved alternativ votering mellom Presidentskapets
tilråding og forslaget fra Carl I. Hagen bifaltes Presidentskapet
tilråding med 88 mot 17 stemmer.

(Voteringsutskrift kl. 14.19.27)





                    
                    
                    

