 Det skal framsettes en rekke Dokument nr.
8-forslag før vi kommer i gang med den muntlige spørretimen.
Først ute til å framsette
et privat forslag er representanten Sigvald Oppebøen Hansen.

 Eg skal setje fram eit forslag på vegner
av Britt Hildeng og meg sjølv om gjennomgang av dei nye
reglane i lov 28. februar 1997 nr. 19 om folketrygd, Ytingar
under medisinsk rehabilitering og under attføring.

 Representanten Britt Hildeng vil
framsette et privat forslag.

 På vegne av meg selv vil jeg gjerne
fremme forslag om endring av forskrifter til lov 28. februar
1977 nr. 19 om folketrygd § 10-7h) om stønadsformer
til motorkjøretøy eller annet transportmiddel.

 Representanten Per Erik Monsen vil framsette
et privat forslag.

 På vegne av Kenneth Svendsen og meg
selv vil jeg fremsette forslag om å forlenge
dispensasjonen fra forhøyelse av vektgrensen fra 5 000 kg
til 6 000 kg for kombinerte lastebiler, fra 1. mars
til 1. juli 2002.

 Representanten Karl-Anton Swensen
vil framsette et privat forslag.

 På vegne av meg selv vil jeg fremme
forslag om tiltak for å gjøre det lettere å drive fangst
på kystsel og å øke fangstkvotene på kystsel
i de områdene der kystselen utgjør en trussel
mot det økologiske mangfoldet og den økologiske
balansen i naturen.

 Representanten Øystein Hedstrøm
vil framsette et privat forslag.

 På vegne av representantene Harald
T. Nesvik, Lodve Solholm og meg selv har jeg den glede å fremsette
et forslag om at det skal fremmes nødvendige lovendringer
slik at vin og sterkøl kan selges i dagligvareforretninger
og i spesialforretninger.

 Forslagene vil bli behandlet på forretningsmessig
måte.





                    
                    
                    

 Stortinget mottok mandag meddelelse fra
Statsministerens kontor om at følgende regjeringsmedlemmer
vil møte til muntlig spørretime:

statsråd Per-Kristian Foss

statsråd Ansgar Gabrielsen

statsråd Kristin Krohn Devold

De annonserte regjeringsmedlemmer er til stede,
og vi er klare til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes om å reise seg.

Vi starter da med første
hovedspørsmål, fra representanten Per OveWidth.

 Mitt spørsmål går
til forsvarsministeren, men jeg anbefaler finansministeren å høre godt
etter.

Under den internasjonale sikkerhetskonferansen
i München for halvannen uke siden rettet NATOs generalsekretær
George Robertson kraftig kritikk mot de europeiske NATO-landene
for manglende vilje og evne til å bevilge de
nødvendige ressurser til de nasjonale forsvar, og som det
heter i Aftenpostens oppslag:

«Robertson
rettet utfordringen direkte til de enkelte lands finansministre.
I motsatt fall kan USA hengi seg til alenegang.»

Spørsmålet blir da til forsvarsministeren, noen
uker før regjeringen Bondevik II skal presentere det de
kaller «Utfyllende retningslinjer for omleggingen av Forsvaret i
perioden 2002-2005»: Er det fortsatt den nåværende
regjerings intensjon å oppfylle sin
egen erklæring fra Sem om å betale for den vedtatte
strukturen, eller er det slik at vi den 15. mars får
se resultatet av den bisittende finansministerens jakt på en
budsjettbalanse som man må være sosialøkonom
i Finansdepartementet for å skjønne noe av?

 Presidenten forstod det slik at det
var forsvarsministeren spørsmålet var rettet til.

 Ja, men jeg skal ikke utelukke at
finansministeren gjerne tar en replikk.

Jeg vil si til representanten Width, som innledet
med å referere fra siste møte i München,
der alle forsvarsministrenene – ikke bare
fra NATO-land, men også fra store deler av verden – var
til stede, at det er helt riktig, slik det er gjengitt, at Lord
Robertson var svært bekymret for finansene til NATO, og
at alle verdens finansministre fikk en egen omtale i Robertsons
innlegg. Robertson sa til og med at han syntes det var en god idé,
kanskje til neste NATO-toppmøte, å innkalle finansministrene.
Den som da tegnet seg til replikk, var forsvarsminister Ivanov fra Russland,
som sa at han syntes det var en veldig god idé. Så det
illustrerer vel at i avveiningene mellom et forsvars behov og et
lands totale finanser er det utfordringer i alle land.
Men jeg vil også gjerne si at Norge
fortsatt er av de landene i NATO-alliansen som bevilger mest til
forsvar. Det er slett ikke oss det står dårligst
til med på noen måte, snarere tvert
imot, noe aksjonen i Afghanistan har vist,
der vi har vært blant de land som faktisk kan levere i henhold
til forpliktelsene.

Så til spørsmålet
om denne regjeringen står på Sem-erklæringen.
Vi står selvfølgelig på hovedinnholdet
i Sem-erklæringen, men det er også grunn
til å legge til at vi har fått noen
nye utfordringer, ikke minst knyttet til internasjonal
terror. Det som er min klare ambisjon, er å bringe balanse
mellom struktur og finansiering på en
slik måte at hovedinnholdet i den strukturen
Stortinget har vedtatt, videreføres. Men som sagt: Noen
nye utfordringer gjør at vi også må ta
høyde for å finansiere
ting som vi kanskje ikke var tilstrekkelig klar over i juni
i fjor.

 Jeg synes Ivanov hørtes klar ut, og
jeg vil støtte det forslaget. Men jeg synes nok statsråden
var litt utydelig og svarte litt unnvikende på mitt spørsmål.
Jeg synes ikke det er noe godt signal, og det gir meg
grunn til bekymring.

Men jeg følger likevel opp
dette med finansiering. Forsvarsbudsjettets andel av BNP i Norge
er etter min mening i fritt fall, mens i en rekke av våre
allierte land iallfall er det slik at den negative trenden er stoppet
opp og endelig snudd til det positive.

Samtidig som vår andel av BNP er synkende,
står ni håpefulle nasjoner der og har søkt
om NATO-medlemskap. Som NATO-medlem har vi pålagt disse
landene, og noen av dem er av de fattigste i Sentral-
og Øst-Europa, å ha forsvarsbudsjettenes andel av BNP på 2 pst. eller mer.
Oppfølgingsspørsmålet, som fortsatt går
til forsvarsministeren, men jeg synes finansministeren fortsatt bør høre
godt etter, er: Føler forsvarsministeren seg komfortabel
i PFP-sammenheng, når hun møter disse landenes
representanter og stiller økonomiske krav til dem, krav
som hun åpenbart ikke får gjennomslag
for i sin egen regjering?

 Jo da, forsvarsministeren føler seg
komfortabel i PFP-sammenheng. Det er mange årsaker til
det. Effekten av et forsvar er en sum av kvalitet, reaksjonsevne
og det antall midler som er bevilget. Det som er utfordringen for
mange NATO-land – og jeg gjentar at de stort sett er mye
dårligere enn Norge – er at de har bevilget
penger til en veldig stor og tung struktur, som gir dårlig
effekt, dårlig reaksjonsevne. Der har Norge gjort
mye. I tillegg viser de siste NATO-tallene at vi fortsatt ligger
over 2 pst. av BNP brukt til forsvar, og er altså fortsatt
blant dem som ligger høyest i NATO.

Når det gjelder PFP, altså nye
søkerland til NATO, er utgangspunktet deres en
veldig umoderne, tung, dårlig struktur, så det
skulle bare mangle at de ikke hever seg over
NATO-gjennomsnittet når utgangspunktet er så dårlig,
for vi firer ikke på kravet om at også nye
søkerland skal tilføre NATO reell
kapasitet hvis de ønsker å være med.

 Det er ganske mange som
har meldt seg til hovedspørsmål i dag. Presidenten
ser det som viktig at vi greier å rekke over mest mulig,
og vil tillate tre oppfølgingsspørsmål
til dette hovedspørsmålet. Følgende har meldt
seg: Siv Jensen, Gunnar Halvorsen og Kjetil
Bjørklund. Da har vi en passe fordeling mellom partiene.

Det blir oppfølgingsspørsmål – Siv
Jensen.

 I spørsmål 37 fra Fremskrittspartiet
til Samarbeidsregjeringen bad vi om en bekreftelse på at
Samarbeidsregjeringen ville finansiere den vedtatte forsvarsstruktur.
I svaret sies det:

«En
samarbeidsregjering vil sørge for at den forsvarsstruktur
Stortinget har vedtatt, blir finansiert.»

Det er relativt lettfattelig. Nå sier
forsvarsministeren at i tillegg til dette har det kommet nye utfordringer
knyttet til internasjonal terror. Da vil jeg gjerne at forsvarsministeren
bekrefter at det betyr ytterligere finansiering
fra Regjeringens side for i tillegg å ta innover
seg de nye utfordringene, og at det ikke skal gå på bekostning
av den forsvarsstrukturen som et flertall i denne sal har vedtatt.

 Når jeg nevnte at vi har fått
nye utfordringer, knytter det seg ikke minst til situasjonen
i Afghanistan, der vi ikke visste hvilke bidrag vi ville
bli bedt om å levere, der vi har blitt bedt om å levere
ganske mye, og der vi også har vært
i den situasjon at faktisk alt vi har tilbudt amerikanerne,
har blitt akseptert. Det har selvsagt en kostnadsside som må finansieres,
og vi vil snarlig legge fram et forslag overfor Stortinget og vil
forsøke å få støtte til vår
finansieringsmodell.

Fordi vi må se norsk økonomi
i en helhetlig sammenheng, betyr dette selvfølgelig at
det vil kunne få innvirkning på hvor mye midler
Forsvaret får i inneværende år. Jeg vil
imidlertid på ingen måte forskuttere resultatet
av denne behandlingen i Regjeringen. Vi tar sikte på, som
vi har meldt til Stortinget, i løpet av mars–april å legge
fram en gjennomføringsproposisjon, der vi går
gjennom oppfølgingen av vedtakene fra juni. Min hovedhensikt
er å få realisert hovedinnholdet i disse vedtakene.
Men jeg forbeholder meg også retten til å se
på noen detaljer.

 Gunnar Halvorsen – til
oppfølgingsspørsmål.

 Etter at Bondevik II hadde lagt fram
forsvarsbudsjettet på 27,7 milliarder kr,
kom tidligere forsvarspolitisk
talsmann for Høyre, Ingvald Godal, med en oppsiktsvekkende
uttalelse, der han bad om unnskyldning for Høyres svik
i forsvarspolitikken. Mitt spørsmål er: Dersom Høyre
ved neste korsvei ikke følger opp de lovnadene
som nå ligger i Sem-erklæringen, kan vi da få en
ny unnskyldning fra Høyre i forsvarspolitikken?

 Jeg tror at når det gjelder uttalelser
fra min gode venn og tidligere kollega Ingvald Godal,
skal vi i ytringsfrihetens navn la han få lov til å komme
med de uttalelsene han vil, og jeg har ingen behov for å kommentere
dem på annen måte enn å si at
jeg selvfølgelig skjønner alle som er
skuffet over at vi ikke fikk sluttbehandlet hele
gjennomføringen av vedtakene i juni allerede
i høst. Men det var det ikke tid til. Jeg vil
minne om at tallene for hva den vedtatte struktur faktisk koster,
kom fram først helt i slutten av september. Og når
det gjelder å konkretisere hva som ville medføre tilleggsbevilgninger
i år, har vi faktisk brukt tiden helt fram til godt ut
i januar måned for å få fullstendig oversikt
over det.

Jeg har en klar ambisjon om å føre
en forsvarspolitikk som
gjør at vi kan være trygge på at
vi har det forsvaret vi trenger, som NATO etterspør,
og der det er god balanse mellom struktur og
finansiering, og jeg har ikke tenkt å be om unnskyldning
for noe som helst på det nåværende tidspunkt.

 Kjetil Bjørklund – til
oppfølgingsspørsmål.

 Dersom ubalansen i Forsvaret skal rettes opp,
er det et par måter å gjøre det på:
enten å øke budsjettet eller å redusere
forsvarsstrukturen. Vi i SV foretrekker det siste. Men dersom ikke
det siste blir valgt, kan det altså være
snakk om at Forsvaret trenger en ekstrabevilgning på opp
mot 5 milliarder kr. Dersom Norge skulle
velge en slik betydelig vekst i forsvarsbudsjettet, vil vi i så fall
følge opp en internasjonal kommende trend. USA har varslet
den største påplussingen på forsvarsbudsjettet
på 20 år, med om lag 450 milliarder kr
i økning. NATOs generalsekretær har sagt at NATO-landene
må følge etter. Russland og Kina har
varslet opprustning. Med andre ord står vi foran
et nytt rustningskappløp. Er det forsvarsministerens oppfatning
at Norge bør bidra til dette?

 Det jeg oppfatter som forsvarsministerens viktigste
ansvar, er å sørge for at vi har et forsvar som
kan levere når det trengs. Jeg sa i et av de tidligere
svarene mine at da er det ikke bare
penger som er løsningen. Hvis vi skal fokusere på det
jeg synes er viktig, nemlig flyttbarhet, reaksjonstid, at vi er samtrente
og samøvde med våre allierte, må vi
legge like stor vekt på måten vi jobber
på. Og der kommer også spørsmålet
om struktur inn. En struktur med unødig store volumer gir
oss ikke nødvendigvis verken reaksjonstid eller
effekt.

Men nå tror jeg ikke at
et forsvar heller kan klare seg helt uten penger. Og det som nå er
min utfordring, er å finne den ideelle miks mellom struktur
og nye midler. Her sitter Regjeringen og jobber, og vi trenger fortsatt
litt tid, men jeg håper at resultatet skal bli slik at
Forsvaret kan se fremtiden i møte med både
optimisme og tro på at vi i fremtiden skal kunne levere
langt mer enn vi har vært i stand til i fortiden.

 Vi går videre til neste
hovedspørsmål.

 Mitt spørsmål går
til finansministeren, og det er vedrørende hans håndtering
av Dokument nr. 8-forslaget om NRK-moms.

Finansministeren sa i brev av 1. februar
til finanskomiteen at han var inhabil i behandlingen av saken. Men før
det, den 24. januar, sendte finansministeren et brev til Stortinget,
til komiteen, hvor han frarådet at NRK skulle få nullsats
i moms. Etter at finansministeren er erklært inhabil
og settestatsråd er oppnevnt, er dette brevet trukket tilbake.
Jeg vil da spørre om finansministeren erkjenner at han
har gjort feil, at han burde ha erklært seg inhabil før
han kom med sin anbefaling til Stortinget.

 Ja, det burde jeg ha gjort, det erkjenner jeg
i ettertid. Det var én setning i brevet som touchet inn
på inhabiliteten. Men jeg synes allikevel at saken ble
håndtert på en ordentlig og skikkelig måte
overfor Stortinget. Jeg la også vekt på den
kritikk som fremkom fra enkelte representanter, i tillegg til en juridisk
uttalelse fra Justisdepartementet ved lovavdelingen.

Inhabilitet er på mange måter
et vanskelig skjønnsspørsmål,
så man skal alltid være på den
absolutt trygge siden. Derfor er det også i Regjeringens
vedtak om settestatsråd formulert slik at det gjelder også i
fremtidige spørsmål der man kan touche inn på det
indirekte, en slags form for inhabilitet. Det mener jeg
er på den trygge siden. Brevet er trukket tilbake, men
et brev som dekker den samme realitet og svarer
på de samme spørsmål med det samme innhold,
er sendt fra settestatsråden. Systemet hindrer
meg nå i å utdype det, og det håper jeg
representanten har respekt for.

 Jeg takker for svaret, og har full respekt
for at finansministeren ikke nå går
inn i sakens realiteter. Det skal settestatsråden ta seg
av.

Men nettopp det vedtaket som finansministeren
viser til, knyttet til mulig inhabilitet i tilstøtende
saker, forvirrer kanskje mer enn det oppklarer. Det reises her mange nye
spørsmål nettopp fordi de virksomhetene
som finansministeren er erklært inhabil i forhold til,
som Schibsted og TV 2, har mange interesser
og ulike interesser i det norske næringslivet.
Det reiser mange spørsmål om inhabiliteten gjelder
for behandling av f.eks. pressestøtten og av flere sider
ved momssystemet, f.eks. i spørsmålet om momsfritak
for aviser. Med andre ord innebærer dette, slik
jeg ser det, betydelig uklarhet. Så mitt neste spørsmål
til finansministeren er hva han har foretatt seg for å bringe
klarhet i akkurat de spørsmålene som jeg nå reiser.

 Det jeg har foretatt meg, er å komme
med den ganske omfattende uttalelsen fra Justisdepartementets
lovavdeling, som etter min oppfatning gir god veiledning.
Og da er praksis slik at man tar standpunkt til dette når
saker dukker opp. Men jeg har understreket den betydelige forsiktighetsregel
som jeg vil følge i slike saker i tiden fremover, og jeg
tror det vil være respekt for at man ikke
her kan oppkonstruere saker og diskutere på et helt hypotetisk
grunnlag. Det har, så vidt jeg vet, heller ikke
vært praksis tidligere i tilsvarende saker for statsråder
i tidligere regjeringer.

 Presidenten vil tillate tilleggsspørsmål så lenge
dette går på spørsmål som ikke
er til behandling i komiteen.

Det blir oppfølgingsspørsmål – Øystein
Djupedal.

 Jeg er glad for at finansministeren erkjenner
at det har vært utvist dårlig skjønn
fra Regjeringens side, men jeg er likevel litt forbauset
over at finansministeren nå henviser til én setning
i brevet til komiteen som kan «touche
inn på», som han sier, habilitetsspørsmålet.
Er det dermed å forstå dit hen at hvis denne setningen ikke
hadde stått i brevet, så hadde finansministeren
kunnet være habil? Etter mitt skjønn
er det ikke den ene setningen i brevet som utløser
inhabilitetsspørsmål. Det er det helt andre
ting som gjør.

Det jeg også overraskes
over, er at Regjeringen og finansministeren faktisk mente
at denne saken måtte til juridisk vurdering i lovavdelingen
i Justisdepartementet. Dette er i utgangspunktet et skjønnsspørsmål,
som må vurderes ut fra alminnelig godt skjønn.
Og det Regjeringen her ikke har utvist, og finansministeren
overhodet ikke har utvist, er dette alminnelige forsiktighetsskjønnet,
som man etter min vurdering overhodet ikke trenger lovavdelingens
vurdering av.

Mitt hovedspørsmål er følgende:
Mener statsråd Foss og Regjeringen at man hadde
vært habil hvis denne ene setningen ikke hadde
stått i brevet?

 Nei, det var denne setningen som gjorde det
særlig tydelig, men saken, slik den utviklet seg i debatten,
viste vel at det var særlig på dette området
det var tydelig. Og jeg registrerer at representanten Djupedal i
media nettopp angrep dette ene punktet som knytter
seg til konkurransevridning.

Man kan alltids diskutere om man trenger en
juridisk uttalelse som støtte, men jeg tror det er bedre å ha
en slik støtte enn ikke å ha det.

 Siv Jensen – til oppfølgingsspørsmål.

 Jeg legger merke til at finansministeren legger
vekt på de uttalelser som kommer fra enkeltrepresentanter
i Stortinget i media, og at det var en av årsakene til
at habilitetsvurderingen ble reist av statsråden i regjering.
Er det ikke slik at habilitetsvurderinger er noe hver
enkelt statsråd plikter å ta på egne
vegne og utøve betydelig skjønn med
og forsiktighet med, uavhengig av hva enkeltpersoner måtte mene
om den saken via media? Er det ikke slik at man før
man i det hele tatt vurderer å gå inn
i realitetene i en sak, faktisk bør avklare habiliteten?
Og hvorfor tok det så lang tid fra denne saken ble en sak
for finanskomiteen til habiliteten til statsråden ble avklart?
Hvorfor kunne man ikke på et langt tidligere
tidspunkt ha avklart dette og spart både finanskomiteen
og andre for betydelig bryderi og for å måtte utsette
håndteringen av saken?

 Jeg forstår det slik at finanskomiteen
akter å avgi innstilling i saken i mars, så noen
voldsom betydning kan vel ikke én ukes utsettelse av
at Regjeringen kunne være representert med statsråd
i en høring bety. Jeg skjønner det slik at det
heller ikke er berammet noen ny høring,
så langt jeg kjenner til, men settestatsråden
vil selvfølgelig være beredt til å møte
når som helst i en slik sak. Jeg gjentar hva jeg sa i tidligere svar:
Jeg syns det var en fordel å ha en slik juridisk uttalelse
til grunn for også å vurdere inhabilitetsspørsmålet. Det
er selvsagt slik at det er statsrådens selvstendige vurdering
som må ligge til grunn, men jeg legger litt vekt på, når
jeg skal møte i en høring i Stortinget,
hvordan partiene i Stortinget ser på habilitet.
Det har noe med forholdet mellom storting og regjering å gjøre,
og der skal man vise betydelig ydmykhet fra en statsråds
side.

 Vi går videre til neste
hovedspørsmål.

 Jeg har et spørsmål til næringsministeren.

Sist fredag var statsråd Gabrielsen
i LOs næringspolitiske utvalg, der han, ifølge
Klassekampen, sa at han åpner for fullt salg av alle
statlige aksjer i Hydro og Statoil. Mitt spørsmål
er: Kan statsråden bekrefte dette, og betyr det også at
statsråden nå vurderer å selge ut deler
av eller hele Statkraft, som staten i dag eier
100 pst.?

 Jeg kan i hvert fall bekrefte at jeg var i
LO og snakket om statlig eierskap – for øvrig
en meget fruktbar dialog, som også betydde at
LO fikk et visst innblikk i tankene til næringsministeren,
på samme måte som næringsministeren
fikk et visst innblikk i de spenningene som er internt i LO om disse spørsmålene.

Når det gjelder det konkrete spørsmålet
knyttet til oppslaget i Klassekampen, om det ikke var noen
grense for nedsalg, var grunnlaget for den overskriften at jeg sa at
ingen grense for nedsalg står lenger enn til at Stortinget
vedtar en annen grense. På samme måte
som Stortinget tidligere har flyttet på de grensene, vil
jeg anta at Stortinget i lys av den virkeligheten vi til
enhver tid er omgitt av, vil foreta en fornyet vurdering av de grensene.

Når det gjelder Statkraft, kommer
vi, som med alle andre selskap som vi eier
helt eller delvis, til å ha en konkret
gjennomgang med en anbefaling til Stortinget i den meldingen som
skal fremlegges siste uke i april. Jeg vil ikke her gå inn
og si noe om verken prosentandel eller hvilken
selskapsform de forskjellige selskap skal ha. Jeg vil bare
ha det utgangspunktet at jeg har ingen spesielle forutinntatte holdninger
verken til prosentsatser eller selskapsformer. En bit
som blir viktig i vurderingen av Statkraft, er nettopp
selskapsformen, om man skal fortsette med statsforetak, eller
om man bør ha et aksjeselskap. Det er en vurdering som
vil være relativt uavhengig av vurderingen av
om man så i neste omgang skal foreta en børsintroduksjon
og eventuelt nedsalg/utvanning av det selskapet.

 I Politisk kvarter i går sa statsråd Gabrielsen
følgende:

«Statkraft
er et av de selskapene hvor det nok også vil være
slik at Regjeringen vil tenke seg godt om – hvilke handlingsalternativ
vi velger, både som målsetting og ikke
minst i forhold til timeplan.»

Videre sa Gabrielsen at det er som å sortere
posten: Noen ting kan man svare på i løpet
av ti sekunder og andre ting må utredes
litt. Betyr ikke det at det kun er et tidsspørsmål
før næringsministeren vil selge naturresurser som
er bygd opp gjennom hundre års dugnadsarbeid
av det norske folk?

 For det første setter jeg
pris på sitatet om at jeg hadde tenkt å tenke
meg godt om. Det vil alltid være slik når
man sorterer posten, enten det er Gabrielsen eller Ryan,
at noe kan vi avgjøre på ti sekunder, noe krever
mer utredning.

Det er helt åpenbart at Statkraft
er et av de selskapene som krever grundig utredning både
hva gjelder selskapsform og hvilke signaler vi som eier
skal gi i forhold til eventuell fremtidig nedsalg/utvanning.
Og her er det mange andre alternativer enn et rent utsalg
som kan være aktuelt. Vi lever ikke i isolasjon
i Norge. Det er et nordisk marked. Det blir i neste omgang antakeligvis
et europeisk marked. Spørsmålet er hvilken kommersiell
frihet vi skal gi Statkraft, om de skal ha vilkår på lik
linje med andre, selv om de skulle være helt eller
delvis eid av staten. Når jeg bruker et bilde om å sortere
posten, er det i forhold til noen av de selskapene som
Stortinget har gitt fullmakt til nedsalg av. Så vidt jeg
husker i farten, var SV med på det. Så er det
andre selskaper hvor man har en annen holdning. Statkraft
er et selskap med 80 milliarder kr i verdier, så det
er klart at her bruker vi tid.

 Det blir oppfølgingsspørsmål – Marit Arnstad.

 Høyres iver etter nedsalg
av statlige selskaper synes å være stor.
Jeg la merke til at finansministeren nikket iherdig da næringsministeren snakket
om muligheten for en børsintroduksjon og et AS. Næringsministeren
har erkjent offentlig at dette er vanskelig. Det er et par parti
til i Regjeringen som rimeligvis også har et
syn på disse spørsmålene, ikke
minst når det gjelder Statkraft.

Dersom en skulle velge å delprivatisere
Statkraft – og det er ikke noen tvil
om at Høyre ønsker det – hvordan har
statsråden tenkt å fastsette verdien
av en fornybar ressurs, der anleggene er nedbetalt, der energikilden
antageligvis kommer til å øke i verdi, og der
energikilden vil produsere langt utover det som Finansdepartementets økonomer
kan rekne når det gjelder nåverdibetraktninger?
Er det ikke rett og slett en sjanse for at Høyre
her kan sette på spill en samfunnsressurs som er bygd opp gjennom
hundre år, og selge den på rent billigsalg
til utlandet?

 For å ta det siste først: Jeg
tror sjansen for at Høyre skal sette store økonomiske verdier
på spill, ikke skal overvurderes.

Når det gjelder Statkraft og hvordan
man eventuelt skal foreta verdiansettelsen av dette, antyder
Arnstad at det ikke er kompetanse nok i Finansdepartementet
til å foreta det regnestykket. Det hadde i seg selv vært
et interessant svar. Jeg tror en skal
vente å se hva Regjeringen bestemmer seg for, herunder
delprivatisering og prinsippene for verdiansettelse. Det er ikke
annerledes med verdiansettelse i Statkraft enn det det etter
mitt skjønn er i andre selskap som driver tilsvarende
virksomhet. Vi har en børs som vurderer verdien
på selskapene, også de selskapene som
driver med energiproduksjon
og som er helt eller delvis eid av private og det offentlige.

 Øystein Hedstrøm – til
oppfølgingsspørsmål.

 Det foregår en engasjert eierskapsdebatt også blant
den vanlige kvinne og mann i Norge, hvor man er bekymret for at
de enorme verdiene som også staten er engasjert
i, skal forsvinne ut av landet. Det var en av grunnene til at det
var et flertall i desember i fjor for ikke å gi
Regjeringen fullmakt til nedsalg og utsalg av betydelige verdier
før vi hadde fått en helhetlig gjennomgang. Et
av hovedproblemene i Norge er at vi er verdens rikeste
land målt pr. innbygger, men vi har nesten ikke
tilgjengelig kapital i Norge til å være
med på å konkurrere om de verdiene som sannsynligvis
blir bydd ut for salg senere.

Vil statsråden prioritere nettopp
denne biten, hvordan vi kan videreføre norske
verdier på norske hender i den konkurransen som
vil komme, og også bruke andre
virkemidler som er akseptert internasjonalt for å få dette
til?

 For det første er jeg ikke
enig i Hedstrøms premisser, at det nesten ikke
er kapital tilgjengelig. Jeg tror det er vanskelig å legge
frem et enkelt prosjekt som virkelig er godt, og som ikke
har blitt finansiert i de siste ti år. Men det er mange
prosjekter som er halvgode og sågar dårlige som ikke
har fått kapital, og det bør de heller kanskje ikke
få.

Når det gjelder regimet som skal utmeisles
i forhold til eventuelt nedsalg, er det klart at tempoet
i dette er det avgjørende, og hvilken konstruksjon
vi velger for fondering av folketrygden. Nå har vi et utvalg
som er ledet av Skauge, som ser på skatteregimet. Jeg er
enig med Hedstrøm i at det kanskje ikke er tilstrekkelig
tilgang på kapital i Norge. Men det er klart at med den
skatte- og avgiftspolitikken som Arbeiderpartiet
har ført i 20 år, med den målsetting å sørge
for at det private innslaget på børsen er minst
mulig – i dag er det ingen land i Europa hvor det
er så lite privat innslag av kapital på børsen
som i Norge – er dette resultatet av en bevisst
politikk.

 Olav Akselsen – til
oppfølgingsspørsmål.

 Først og fremst er det slik at innslaget
av mykje statleg kapital på børsen har samanheng med
at Statoil og Telenor dei siste åra er komne
på børs. Dersom det er slik at Høgre
no meiner at det var feil, kunne det vera interessant å få veta
det. Eg konstaterer iallfall at næringsministeren har blitt
langt meir nyansert i dette spørsmålet enn han
var berre for nokre månader sidan, og at det no finst motargument,
er me sjølvsagt glade for.

På same måte
som det ikkje bør vera eit mål
i seg sjølv at staten skal eiga mest mogleg i
norsk næringsliv, vil eg også åtvara
mot ein politikk der det er eit mål i seg sjølv
at staten skal eiga minst mogleg. Dessverre
ser det ut til å vera den type ideologi
som styrer Høgre sin politikk på dette
området.

Dersom ein skal selja så mykje som Høgre
no ønskjer, vil det måtte påverka prisane
fordi det ikkje finst nok kjøparar i den norske
marknaden. Dersom ein sel seg ut i den grad Høgre ønskjer,
vil det i realiteten bety at ein må selja desse
bedriftene på billigsal.

 De som gjør seg forhåpninger
om å få store aksjeposter billig, bør
finne på noe annet å bruke hjernekapasiteten
på. Vi har ikke til hensikt å foreta
et massivt nedsalg som resulterer i et overmettet marked som ikke
er i stand til å ta imot dette til en pris som er fornuftig.
Vi snakker om verdier som totalt sett er så store at dette
nødvendigvis vil gå over mange år. Det
er snakk om til sammen, hvis en inkluderer Statoil, 350 milliarder
kr – jeg vil bare minne om at Folketrygdfondets
aksjeportefølje er 20 milliarder kr, for å se
størrelsene i dette. Det betyr at det er et langsiktig perspektiv
vi legger på dette. Men det er et utvalg på gang,
ledet av Sigbjørn Johnsen, som skal se på fondering
av folketrygden, og som kan ha en utgang som impliserer tempoet
på en del av disse tingene.

Til dette med at nedsalget skal være
et mål i seg selv, vil jeg både si ja
og nei. Det er klart at det er i hvert fall ikke et mål
at vi skal sitte på 50 pst. av norsk næringsliv på statens
hånd.

 Vi går til neste hovedspørsmål.

 Mitt spørsmål går
til forsvarsministeren.

Som statsråden selv sa i et svar til
representanten Width, så er det i mange NATO-land slik
i dag at styrkene er tilpasset den kalde krigens dager, strukturen
er for stor, for lite robust og dårlig tilpasset
de nye trusselbildene, og så er det det med underfinansiering.
I Norge har det vært tatt et initiativ
og fattet vedtak om å gjennomføre en modernisering
for å forbedre den operative enheten, tilfredsstille de
nye NATO-kravene om «streamlining», iverksette
antiterrortiltak samt synkronisere forholdet mellom struktur, volum
og finansiering. Så tilsier vel de sikkerhetspolitiske
utfordringene et bredt forsvarspolitisk
forlik som i alle fall favner fra Arbeiderpartiet
til Høyre. Men i Brennpunkt 5. februar sier
statsråden at det «vil være
veldig behagelig for denne 4-årsperioden» å samarbeide
med Fremskrittspartiet.

Ser statsråden det mest behagelig
og formålstjenlig å samarbeide med Arbeiderpartiet eller
med Fremskrittspartiet i denne saken?

 Det er det med sånne samarbeidskonstellasjoner
at det kan ha ulike fordeler å ha ulike konstellasjoner.
Jeg tror jeg må erkjenne ganske åpent
at jeg antakeligvis får mest penger ved å samarbeide
med Fremskrittspartiet, men så får jeg mest bredde og
størst enighet om forsvarspolitiske beslutninger ved å samarbeide
med Arbeiderpartiet. Og her ligger det en avveining. Men jeg tror
at min uttalelse i Brennpunkt gikk på at for enhver sittende
forsvarsminister vil det selvfølgelig være
mest behagelig å få mest mulig penger.

Jeg kan også si til representanten
Nybakk at en veldig viktig tradisjon i norsk forsvarspolitikk
har vært at det har vært bred enighet om de store
linjer. Det er noe jeg syns det er veldig viktig å ta vare
på videre. Det tar forferdelig lang tid å snu
Forsvaret ved omorganiseringer. Det er veldig lite ønskelig å ha
et forsvar som må pendle i ulike retninger fra ett år
til et annet på grunn av at man sitter og venter på salderingen
av statsbudsjettet i Stortinget. Derfor er mitt primære ønske
at vi får et bredest mulig forlik i Stortinget. Jeg mener
at det er ønskelig for det norske forsvar å ha
et forlik som er slik at det også tåler et
regjeringsskifte. Vi har erfaring med mindretallsregjeringer, og
vi vet at vi kan få regjeringsskifte ikke bare ved
valg, men også midt i stortingsperioder. Mitt
klare inntrykk med hensyn til Forsvarets egne ønsker
er at de ønsker forutsigbarhet, og at de ønsker
en så bred enighet i Stortinget om hvor mye penger de kan
regne med fremover, at det blir førende for den strukturen
vi vedtar. Ut fra det er det veldig ønskelig å ha
Arbeiderpartiet med på laget,
men mitt primære ønske er å få med alle
sammen.

 Jeg takker for svaret. Mitt tilleggsspørsmål
går til finansministeren.

I det før nevnte Brennpunkt-programmet sier
nemlig forsvarsministeren at «det vil alltid være
sånn, og for meg også som forsvarsminister,
at en flertallsløsning med Fremskrittspartiet
vil være veldig behagelig for denne 4-årsperioden».
Jeg er ikke helt sikker på om det står
i samsvar med det som statsråden svarte nå. Hun
legger for øvrig til at «men da må vi
jo forhandle om en politikk som alle kan finne ansvarlig,
og som finansministeren syns er finanspolitisk ansvarlig».

Mine spørsmål er:
Består Bondevik-regjeringen av et kollektiv, eller
av frittsvevende statsråder? Hvis det er slik som forsvarsministeren
sier, at et forlik som tåler et regjeringsskifte, er å foretrekke,
er da finansministeren innforstått med å følge
Fremskrittspartiet, med 4 milliarder kr ekstra pr. år
i perioden, altså 16 milliarder kr utover dagens nivå, eller
vil man se på å synkronisere struktur og finansiering?

 Ja, skal man lytte til hva Stortinget sier,
ifølge avisene, så er Regjeringen enten bare
Høyre-folk eller et fundamentalistisk prestestyre – det
leser jeg i dagens aviser. Jeg må si at jeg kjenner meg i
grunnen ikke igjen i noen av beskrivelsene.
Men siden representanten spurte om Regjeringen er et team eller
består av individualister, vil jeg si at Regjeringen selvfølgelig
opptrer samlet overfor Stortinget. Derfor er svaret på representantens
spørsmål at det får hun svar på når Regjeringen
legger frem tilleggsproposisjonen som er varslet, for øvrig
av denne regjering som av foregående regjering,
som skal oppfylle strukturmålene for Forsvaret, ta hensyn
til de sikkerhetsutfordringer vi har fått etter terrorangrepene,
og sørge for å følge opp dette budsjettmessig.
Det svaret får hun samlet da. Jeg kan forsikre representanten
om at det vil være både en
forsvarsmessig fornuftig løsning og en løsning
som er innenfor de rammer som finanspolitikken
har trukket opp, og som Arbeiderpartiet
aktivt har støttet.

 Det blir oppfølgingsspørsmål – Per
Roar Bredvold.

 Mitt spørsmål går
til forsvarsministeren.

Hovedspørsmålet her gikk
jo litt på hvem man skal godblunke til. Men Fremskrittspartiet
mener at dette med forsvarssaker er mer alvorlig enn som
så, selvfølgelig.

Enkelte betegner Forsvaret som en koloss på leirføtter,
og hevder at det norske forsvaret er inne i
sin verste krise siden den 2. verdenskrig, og verre kan
det bli hvis Regjeringen ikke kommer til å gå inn
for en fullfinansiering
av den nye forsvarsstrukturen som Stortinget vedtok i fjor sommer.

Hvilke tanker har statsråden om dette?

 Denne statsråden oppfatter ikke
at Forsvaret er en «koloss på leirføtter». Det
gir nemlig et inntrykk av at ingenting virker, at Forsvaret ikke
duger, og at alt står i fare for å rase
sammen. Slik er det ikke. Vi har gjennomført en god del
omstrukturering allerede. Og nettopp møtet mitt
med forsvarsministre fra andre NATO-land og EU-land har
gjort meg trygg på at mye ved det norske forsvaret
er svært bra, og en del av de vedtak vi har fattet og tiltak
vi har gjennomført, gjør at vi faktisk på en
del områder er blant de flinkeste i
NATO-klassen. Det betyr ikke at vi ikke fortsatt har
både finansieringsutfordringer og strukturutfordringer.
Men jeg er veldig glad for spørsmålet, for det
gir meg en klar anledning til å si at det norske
forsvaret har betydelig kvalitet, og vi har vært i stand
til å demonstrere det både
i Kosovo og gjennom vårt engasjement i Afghanistan. Og
der er vi altså langt bedre enn mange av våre NATO-venner.

 Vi går til neste hovedspørsmål.

 Jeg har et spørsmål til nærings-
og handelsministeren.

I samband med Sem-erklæringen sendte
Fremskrittspartiet noen
spørsmål til de tre samarbeidspartiene. Ett av dem
gikk på om man ville respektere vedtakene og investeringsbeslutningene
angående et internasjonalt konkurransedyktig
IT- og kunnskapssenter på Fornebu.

I en opphetet eierskapsdebatt har det nå kommet noen uklare
signaler fra Regjeringen om dette – noe vi også har
sett konturene av her i dag. Statsrådens rådgiver,
Eirik Lae Solberg, har i mediene sagt at man
ser på mulighetene for ned- eller utsalg av statens
eierandeler i kunnskapssenteret.

Mener ikke statsråden
at dette drar i tvil noen av de investeringsbeslutningene
som er fattet, og at det kan skape problemer
for utviklingen av selve senteret?

 Jeg er fullstendig klar over både
de spørsmålene og de svarene som ble gitt i forbindelse
med Regjeringens etablering, ikke minst det som angår
IT Fornebu. Jeg er vel kjent med IT Fornebu-saken – som også Hedstrøm
er, kanskje i enda større grad enn jeg – og
kjenner til «betennelsen» som eksisterer.

Jeg tror ikke det er IT Fornebus
eierskap som er problemet de eventuelt
måtte ha. Når det gjelder hvilke selskaper som
er underlagt hvilke vurderinger for utsalg, er jeg klar over det
svaret vi har gitt. Men med den situasjonen som er rundt dette selskapet
nå, er vel ikke dette den gunstigste tiden for
eventuelt salg. Jeg tror i liten grad at utviklingen på Fornebu
vil falle i staver om man får andre eiere enn
en passiv stat. Det kan jeg vanskelig forestille
meg. Jeg kan vel heller forestille meg at man har bruk for eiere
som både har kapital og kompetanse på det
angjeldende området, og som eventuelt kan være
med på å «redde» prosjektet.

Jeg har ikke noe ønske
om at prosjektet IT Fornebu skal mislykkes. Tvert imot, jeg aksepterer
stortingsflertallets syn på hvor og i hvilken type
bedrifter man skal gå inn med eierskap, og det eierskapet
skal jeg forvalte ut fra den premiss at jeg skal gjøre
det best mulig, herunder å anbefale tidspunkt og timing
for eventuelt nedsalg. De selskapene som nå er
til vurdering, vil Stortinget få en samlet fremstilling
av den 19. april.

Hedstrøms utgangspunkt var det svaret
vi gav til Fremskrittspartiet. Det svaret står fast.

 Det var klar tale. Mediene har
nemlig brakt opplysninger om at det kunne være
muligheter for en egen proposisjon angående kunnskapssenteret.
Nå kjenner jeg til Regjeringens standpunkt her og nå.

Prosjektet IT Fornebu har blitt en del forsinket,
særlig på grunn av reguleringsplanene i Bærum
kommune. Man har likevel fått virksomhet i 10 000 m2,
og man utvikler virksomhet i nye 30 000 m2. Men
de endelige rammene for IT Fornebu er ikke fastsatt, fordi
den helhetlige planen fra Bærum kommune ennå ikke
er fastlagt.

Mener ikke statsråden
at de helhetlige rammene for dette senteret bør være
klare, og at en del av visjonen kanskje også bør være
realisert før man vurderer nedsalg eller utsalg?
Nettopp da vil man kunne få tilbake større verdier
av det staten har satt inn – til fordel for skattebetalerne.

 Mitt utgangspunkt for alle selskaper,
herunder selskaper som måtte ha spesielle visjoner, vil være
kombinasjonen av en målsetting om et eventuelt
nedsalg og en timing. Situasjonen ute på Fornebu – hvor
jeg for øvrig har vært og sett opptil flere ganger
siden jeg skiftet jobb – tyder vel på at dette ikke
akkurat er tiden for å gjøre et nedsalg, hvis
man skulle ønske det.

Min jobb er å skape en best mulig
situasjon ut av den virkeligheten man er omgitt av. Jeg
har som eier ingen intensjoner
om å legge spesielle føringer eller
gi signaler når det gjelder de reguleringsproblemene som
måtte være der. Det er ikke min jobb.

 Det blir oppfølgingsspørsmål – Inge Ryan.

 Mange av oss som var kritiske til etableringa
av IT Fornebu, fryktet etter hvert en ytterligere sentralisering
i landet ved at man samlet IT-kompetansen i det sentrale østlandsområdet,
og at resten av landet på en måte ville måtte lide
under det, da det er et begrenset antall som har den type
kompetanse.

Spørsmålene til statsråden
er: Har man noen erfaringer med dette så langt?
Og har man noen beredskap for hvorledes man eventuelt
skal styrke IT-miljøene i andre deler av landet,
dersom denne sentraliseringa skjer slik som enkelte har fryktet?

 Ryan og jeg delte synspunkt når det
gjaldt hvordan man burde bruke – for ikke å si ikke
bruke – statens midler til å gå inn
i prosjektet IT Fornebu. Stortinget ville det annerledes. Det har jeg å forholde
meg til.

Så til spørsmålet
om hvilke virkninger dette har, og om det har hatt den sentraliserende
virkningen som noen av oss fryktet. Situasjonen der ute
er vel slik at man ikke akkurat kan si at den har vært
som en magnet på dem som er i bransjen. Det er mange tomme
lokaliteter der ute, og det er problemer i selskapet.
Men man skal jo ikke se bort fra at dette vil snu seg.
For verdiene som staten har i selskapet, får vi jo selvfølgelig håpe
det. Men Næringsdepartementet har ikke noen
beredskapsplan under utarbeidelse for det «suget» som
vil kunne oppstå dersom det skulle gå litt bedre, eller
for når det går ille.

 Vi går til neste hovedspørsmål.

 Eg har eit spørsmål til næringsministeren.

Sekretariatet for samarbeidet
mellom dei systemansvarlege elselskapa i Norden, Nordel,
har laga ein ny straumprognose for Norden. Denne viser
at eit tørrår à la 1996 kan føra
til store sonevise utkoplingar av straum. Men før ein kjem
så langt, vil ein oppleva ein sterk vekst i straumprisane.
Me kan få særnorske og høgare
straumprisar.

Samtidig går den kraftkrevjande industrien
over frå politisk bestemte kraftkontraktar
til marknadsbaserte kontraktar. Dette kan slå svært
negativt ut for denne viktige næringa i Noreg. Straum er
eit viktig rammevilkår for denne næringa. Eg vil
difor spørja næringsministeren om kva tiltak Regjeringa
vil setja i verk for å sikra norsk kraftkrevjande
industri og næringslivet elles, og
korleis ein kan sikra ei sikker straumforsyning og billig
straum til denne viktige næringa.

 Som representanten Akselsen
antydet, kan situasjonen i kraftmarkedet – gitt at vi får
et såkalt tørrår, som i 1996 – bli
vesentlig vanskeligere enn det som har vært tilfellet de
senere år. Det vil selvfølgelig, med den situasjonen
som er, føre til en økning i strømprisene.
Stor etterspørsel og lite utbud vil selvfølgelig
kunne ha betydning. Det viktigste er da å sørge
for at vi har størst mulig utbud. Og representanten Akselsen
er vel kjent med hva vi prøver å få til
på bred front, bl.a. i forhold til gasskraftverk.

Så relaterer spørreren dette
til den kraftkrevende industrien, og han spurte om hva man kan gjøre
for å få sikker strømforsyning og å sikre
billig strøm. La meg si det slik: Vi har for tiden ingen
tiltak på gang som ville innebære at noen
skulle få spesielt billig strøm. Det
kan jeg heller ikke se skulle være
nødvendig. Jeg håper at vi så snart som
mulig kan få både et nordisk og et europeisk kraftmarked
som gjør at også norsk industri
får større muligheter til å kunne kjøpe
strøm fra andre steder enn fra norske
kraftverk. Jeg tror det er viktig at vi bidrar til maksimal utbygging,
selvfølgelig innenfor miljømessig fornuftige
rammer, og får et utbud, men ikke minst utvekslinger
mellom våre nordiske og europeiske naboer.

 Eg er glad for at iallfall Høgre stadfestar
at gasskraftverk framleis er ein viktig del. Eg kan ikkje
heilt sjå at Regjeringa har hjelpt prosjektet noko
særleg fram i tid.

I fjor steig straumprisane i Noreg
med 80 pst. Mange av oss privatkundar merkar det. Industrien
merkar det i mindre grad, for dei har lange kontraktar
der prisane er bestemde politisk. Den situasjonen vil forsvinna.
I framtida kan prisen på straum stiga mykje meir
enn det han gjorde i fjor. Det er då litt merkeleg at næringsministeren ikkje
har tenkt igjennom den situasjonen som vil oppstå. Eg er einig
i at dersom ein hadde fått ein europeisk kraftmarknad der alle
stilte på lik line, kunne dette ha vore eit mindre
problem. Men dessverre ser det ut til at Norden vil
få ein eigen kraftmarknad på grunn av manglande overføringskapasitet
frå resten av den europeiske kraftmarknaden, som gjer at
prisane vil bli høgare i Noreg og Sverige
enn dei er elles i Europa. Det betyr at denne næringa,
som er stor i Noreg, får dårlegare rammevilkår
her til lands enn dei næringane dei konkurrerer med.

 Representanten Akselsen
sa at det var rart at ikke næringsministeren
hadde tenkt på at det kunne bli en annen situasjon
enn det har vært siden 1996. Da vil jeg si at jeg legger ikke
til grunn noe annet enn det som energiminister Akselsen
gjorde for inntil kort tid siden, hva gjelder politikken på dette området.

Når det gjelder langsiktige kontrakter,
er det ikke slik at næringslivet er avskåret
fra å ha det i fremtiden. Det er jo ikke bare
spotkontrakter man behøver å inngå. Myndighetenes
fastsatte prisene forsvinner, men det betyr ikke at næringslivet
og kraftkrevende industri slutter med å inngå langsiktige
kontrakter. Det gjøres for så vidt hele tiden.

 Det blir oppfølgingsspørsmål – Aud Gaundal.

 På NHOs årskonferanse 8.
januar i år fikk statsråden et spørsmål
om hva han har tenkt å bidra med overfor næringslivet.
Han kom med et nokså klart svar, og det var at han ikke
har tenkt å stille seg i vegen for næringslivet.
Jeg oppfattet det som et prinsipp om at næringslivet skal
få det slik de ønsker.

I Meråker i Nord-Trøndelag
står ca. 150 arbeidsplasser i direkte fare for å bli
nedlagt, dersom Elkem legger ned smelteverket. Mine spørsmål
blir: Det å ikke stå i vegen for næringslivet,
betyr det at Regjeringa skal være passiv i forhold til
det som skjer i Meråker? Og er det uaktuelt å diskutere
rammebetingelser for å bidra til at smelteverket kan bestå?

 Først i forhold til dette med å ikke
stille seg i veien for næringslivet, som jeg sa
på NHOs årskonferanse. Jeg sa at i jobben som
næringsminister ville jeg i utgangspunktet legge til grunn den
samme politikken i forhold til næringslivet som jeg gjorde
som ordfører. Jeg skal i hvert fall bidra til å flytte dem
som måtte stå i veien for en sunn og
fornuftig utvikling. Bare det i seg selv er en betydelig
oppgave.

I forhold til Elkem i Meråker, Hydro,
SAS og andre selskaper som gjennomfører omstillinger
som skyldes kommersielle og markedsmessige forhold, vil jeg videreføre
den politikken som har vært ført på hele
1990-tallet, særlig anført av Arbeiderpartiet,
som går på at man ikke går
inn i enkeltsaker og påvirker ellers fornuftige omstillinger.
For det hadde vært slik at hver omstilling ville blitt
avsluttet hvis man hadde myndighetene i ryggen for å bidra
til at så ikke skulle skje. Mange av de omstillingene
som skjer, skjer først og fremst fordi det er behov for
en omstrukturering i næringslivet, og det må en bare ta
til etterretning. At det får noen lokale følger,
som er ubehagelige for dem det angår, er jeg den første
til å erkjenne, og det har vi også et
system for å ivareta.

 Vi går videre til neste
hovedspørsmål.

 Mitt spørsmål går
til næringsministeren.

Jeg har tenkt å følge opp
det med statlig eierskap. Høyre legger ikke
skjul på sine ønsker om å privatisere, og
statsråden fastslår her i dag at det kan være
aktuelt å gjøre Statkraft om til et AS, og deretter
kanskje også delprivatisere selskapet.

Det er omkring hundre år
siden noen sentrale og framsynte politikere – de
var riktignok venstrefolk – sørget for at vannkraften
ble beholdt som en nasjonal ressurs i dette
landet, bl.a. gjennom en konsesjonslov og gjennom statens hjemfallsrett.
Det er mange av oss som ser på vannkraften som en nasjonal
ressurs, som samfunnets ressurs. Det er to ting som sikrer det i
dag. Det ene er at staten eier 100 pst. av aksjene
i Statkraft, og det andre er at vi har en hjemfallsrett
til det offentlige. Nå angriper ESA hjemfallsretten, og ønsker
den fjernet, mens Høyre angriper Statkraft.

Spørsmålet mitt er rett og
slett: Hvorledes ser statsråden på muligheten
til å beholde vannkraften som en nasjonal
ressurs dersom hjemfallsretten bortfaller og Statkraft blir delprivatisert?

 Representanten Arnstad trekker linjene hundre år
tilbake, og det er veldig interessant å lese
om den politiske kamp som foregikk i denne salen anført
av Venstre-høvdingen Gunnar Knudsen i forhold til konsesjonslovene,
og det som da var situasjonen. Debatten den gang hadde selvfølgelig
et dagsaktuelt bakteppe. Jeg tror man gjør klokt i også å lese
sin historie og se hva man gjorde, og hva man
mente innledningsvis, i forhold til dette. Jeg tror i hvert fall
man skal være villig til å åpne øynene også i
nåtiden.

Nå er jeg klar over at Senterpartiet
har større grad av tilbøyelighet
til å lese om fordums storhetstid enn å se
på situasjonen i dag, men jeg tror det er viktig både å ha
de historiske linjene og å se fremover. La meg si det slik:
Vi har jo ikke sagt at delprivatisering av Statkraft er
bestemt. Vi skal ha en vurdering av dette. Jeg har registrert i
den alminnelige debatten at selskapet selv synes dette vil være
en mulig vei å gå. Jeg tror vi i forbindelse med denne
saken om nedsalg og hjemfallsrett skal erkjenne at det er ikke
en helt enkel sak. Det er ingen enkel sak å gi slipp på.
Men det er heller ikke slik at det ikke er alternative
måter å få ut verdien av våre
fossefall på enn gjennom heleide statlige
selskap. Beskatning, avgiftslegging, av disse ressursene er en alternativ
vei å gå, hvor man fullt ut kan kompensere for
det som måtte mistes i forhold til en eventuell
endring av systemet rundt hjemfallsrett.

  Jeg er enig i at historie
er interessant, det er bl.a. interessant å lese
om hvorledes en sikret nasjonale interesser
i forhold til utenlandske kapitalinteresser.
Jeg synes også det er interessant
i historisk forstand å se at historien ofte gjentar
seg. Det som bekymrer meg, er at iveren i Høyre etter å få solgt
ned statlige andeler synes å være så overveldende
at det kan komme til å overskygge fornuften og hensynet
til sentrale nasjonale interesser. Det må ikke være
et mål i seg sjøl at staten skal eie minst mulig.
Det ville ha vært en nokså dogmatisk holdning,
og «dogmatisk» er jo noe som Høyre vanligvis
prøver å stemple som en fordom på Senterpartiet.
Så mitt tilleggsspørsmål må være
om denne runden vi har hatt i dag, faktisk bidrar til at statsråden
erkjenner at Statkraft er i en helt spesiell situasjon, og at en kombinasjon
av bortfall av hjemfallsrett og delprivatisering av Statkraft kan
forringe vesentlige nasjonale interesser.

 Jeg tror man i hvert fall skal ta det utgangspunktet
at uansett hvilken løsning vi velger, og Stortinget velger,
er det nasjonale interesser som ligger til grunn
for vurderingene og konklusjonene. Og da er det mer enn én
løsning som ivaretar nasjonale interesser.

Jeg antar at når tidligere statsråder både
fra Senterpartiet og Arbeiderpartiet
hadde synspunkter på dette knyttet til Telenor og til Statoil,
foreslo man ikke delprivatiseringer av hensyn til de utenlandske
eierne som stort sett kjøpte de aksjene
vi solgte, men selvfølgelig av hensyn til selskapene og
den formue det norske folk har liggende i disse selskapene.
Og da er det altså ikke slik at hvis man velger
den ene løsningen, er man en nasjonalromantiker,
og hvis man velger den andre, er man en ekstrem liberalist.
Vi har et ansvar for å ivareta den verdien
som ligger der, og det er mer enn ett svar på hvordan det
kan gjøres. Svaret fra denne regjeringen kommer 19. april.

 Vi går til neste hovedspørsmål,
som er det siste.

Det blir ingen tilleggsspørsmål
utover det som hovedutspørreren selv måtte ha.

 Jeg vil gjerne stille spørsmål til
finansministeren.

Vi har de siste dagene sett et eksempel
på ukultur og grådighetskultur i et selskap som
heter SAS. Dette selskapet er, som finansministeren er kjent med,
14,3 pst. eid av den norske stat.

Dette selskapet går med over en milliard
kroner i minus i år, det dårligste resultat i
selskapets historie. De skal sparke mer enn 3 000 ansatte
i selskapet på grunn av manglende inntjening. Samtidig
velger de å gi en del av sine ledere mer enn
20 mill. kr i bonus.

Jeg kunne godt tenke meg å høre
finansministerens syn på det skjønn som styret
utøver når man er i stand til å gi 20 mill.
kr i bonus, når man legger fram historiens dårligste
resultat for SAS. Synes finansministeren at dette var en klok avgjørelse
av styret?

 Nei, det synes jeg ikke. Jeg synes at styrets
bonusordninger i SAS har svekket selskapets tillit og troverdighet
i forhold til folk flest, særlig i en situasjon
hvor man har stått overfor ganske betydelige
ruteinnskrenkninger, oppsigelser og permitteringer. Og et selskap
som yter service, er jo i større grad enn mange andre
avhengig av å være i tone med folk flest.
La meg si det slik: Det svakeste uttrykket jeg kan benytte om det
som er gjort, er at det var særdeles umusikalsk.

 Jeg er veldig glad for det musikalske svaret
fra finansministeren, og la meg da få lov til å følge
opp med følgende:

Både finansministeren og
jeg er enige om at dette var ualminnelig dårlig skjønn
av styret. Det tidligere styret i SAS viste også at
de hadde dårlig skjønn, og det styret ble jo sparket
fordi man hadde inngått en avtale med Maersk
om deling av markedet. Det nye styret – som ikke
har virket veldig lenge – har altså i løpet
av kort tid klart å vise at de har akkurat like
dårlig skjønnsutøvelse som det tidligere
styret. Vil det være aktuelt for den norske regjering,
eventuelt sammen med andre nordiske eiere av
SAS, å ta initiativ til at dette styret ikke
får fortsette, at det bør skiftes ut, rett og
slett fordi det i en situasjon som krever litt statsmannskunst,
har vist det motsatte, nemlig at grådighetskulturen er
det viktigste?

 Jeg tror nok at den viktigste
utfordringen for styret i dag ikke er å vise
statsmannskunst, men å vise forretningssans,
altså bedre selskapets resultater. Det er definitivt
den største utfordringen.

Jeg er litt overrasket over at spørreren ikke
bringer frem at dette er et selskap der statene er i flertall. Det
viser kanskje at eierskapet ikke nødvendigvis
sikrer et folkelig utøvet godt skjønn. Men Regjeringen
har ingen planer om utskiftning i styret. Styret står overfor
store oppgaver, og jeg har en viss tillit til at styret også registrerer de
folkelige reaksjoner på de
utdelte bonuser, ikke minst blant de ansatte i selskapet
selv.

 Hvis det er tillatt for presidenten å komme
med en kommentar, må det være at ytterligere
satsing på kulturskoler i dette landet vil gjøre
at vi får mer musikalske ledere i framtiden, og da skulle
vel alt gå bra.

Tiden for den muntlige spørretimen
er omme, og vi går over til den ordinære spørretimen.





                    
                    
                    

 Det blir en rekke endringer i den
oppsatte spørsmålslisten, og presidenten viser
i den sammenheng til den oversikt som er omdelt på representantenes plasser
i salen.

De foreslåtte endringer i dagens spørretime
foreslås godkjent. – Det anses vedtatt.

Endringene var som følger:

Spørsmålene 2 og 3, fra henholdsvis
representantene Julie Christiansen og Morten Høglund til
utenriksministeren, blir etter anmodning fra utenriksministeren
flyttet og besvart etter spørsmål 8.

Spørsmål 4, fra representanten
Ulf Erik Knudsen til kultur- og kirkeministeren, vil bli tatt opp
av representanten Karin W. Woldseth.

Spørsmål 9, fra representanten
Marit Nybakk til barne- og familieministeren, vil bli besvart av
kultur- og kirkeministeren på vegne av barne-
og familieministeren, som er bortreist. Etter anmodning
fra kultur- og kirkeministeren blir dette spørsmålet
flyttet og besvart etter spørsmål 5,
som skal besvares av samme statsråd.

Spørsmål 15, fra representanten
Bendiks H. Arnesen til fiskeriministeren, vil bli besvart av nærings-
og handelsministeren som rette vedkommende.

Spørsmål 16, fra representanten
Thore A. Nistad til samferdselsministeren, bortfaller,
da spørreren ikke er til stede.

Spørsmål 19, fra representanten
Heidi Sørensen til samferdselsministeren, borfaller, da
spørreren ikke er til stede.

 Det vil alltid bli noe uro i salen
når den muntlige spørretimen er omme, men av respekt
for dem som skal svare på de første
spørsmålene, anmoder presidenten om at tilbaketrekkingen
foregår i stillhet.





                    
                    








        

Spørsmål 1


    
        

Spørsmål 4


    
        

Spørsmål 5


    
        

Spørsmål 9


    
        

Spørsmål 6


    
        

Spørsmål 7


    
        

Spørsmål 8


    
        

Spørsmål 2


    
        

Spørsmål 3


    
        

Spørsmål 10


    
        

Spørsmål 11


    
        

Spørsmål 12


    
        

Spørsmål 13


    
        

Spørsmål 14


    
        

Spørsmål 15


    
        

Spørsmål 16


    
        

Spørsmål 17


    
        

Spørsmål 18


    
        

Spørsmål 19


    
        

Spørsmål 20


    
        

Spørsmål 21


    
        

Spørsmål 22


    
        

Spørsmål 23


    
        

Spørsmål 24


    
        

Spørsmål 25


    



                    

 Dette spørsmålet,
fra representanten Ulf Erik Knudsen til kultur- og kirkeministeren,
vil bli tatt opp av representanten Karin S. Woldseth.

 «Statsråden har sikkert registrert
at byggingen av ny opera blir vesentlig dyrere enn hva man tidligere
har antatt. 3,7 mrd. kr er nå antatt å bli den
nye prislappen. Da Stortinget vedtok operaprosjektet, forelå det
et kostnadsanslag på 1,8
mrd. kr.

Hvordan kan statsråden forsvare en
videre fremdrift av prosjektet i lys av disse enorme overskridelser
når man ser på hvilke alternativ man kan bruke
disse beløpene på?»

 Det nye operahuset i Bjørvika
skal bli eit hus for heile landet. Det er på høg
tid at vi får eit operahus i Noreg. Når diskusjonen med
jamne mellomrom kjem opp om vi bør bruka pengar på eit
operahus, minner eg om at vi i det rike Noreg
faktisk brukar lite midlar på kulturbygg totalt
sett. Vi har lite å visa til i forhold
til andre land det er naturleg å samanlikna
oss med. Det er ikkje slik at det er dei statlege midlane
til kultur som hindrar oss i å realisera andre gode formål
i landet vårt.

Det kostnadsoverslaget som Stortinget fekk
presentert i operaproposisjonen i 1999, var eit basisestimat, ein kostnadskalkyle,
på 1,8 milliardar kr i 1999-prisar. Etter arkitektkonkurransen
vart det utarbeidd eit nytt kostnadsoverslag, som Stortinget vart
orientert om i budsjettproposisjonen for 2000. Det nye overslaget
var på 2 050 mill. kr, det òg i prisnivået
frå 1999. I tillegg vart det lagt opp til at Kulturdepartementet
og Arbeids- og administrasjonsdepartementet i samråd med
Finansdepartementet kunne disponera ein reserve for forprosjektet
på 110 mill. kr. Dette gav eit øvre
kostnadsoverslag for prosjektutviklinga på 2 160 mill. kr
i 1999-prisar.

I operaproposisjonen i 1999 vart det òg
streka under at det er den reelle prisveksten i byggjemarknaden
som skal leggjast til grunn for prisomrekninga. Den operaproposisjonen
som skal leggjast fram for Stortinget våren 2002, vil følgjeleg
ta utgangspunkt i eit overslag som er reelt prisomrekna
til 2002-tal.

I tillegg skal det vera ei avsetjing
til uvisse. Dette var Stortinget på det reine med under
handsaminga av saka i 1999. Om fastsetjinga av kostnadsramme
uttala fleirtalet i familie-, kultur- og administrasjonskomiteen:

«Flertallet har merket seg at de oppgitte kostnadsanslag
på nåværende stadium derfor
inneholder for stor usikkerhet og at de heller ikke omfatter
de reserver/marginer en bindende kostnadsramme må ha,
slik at denne først kan fremmes for Stortinget etter
at forprosjektet er utarbeidet. Flertallet slutter seg til dette.»

Eg vil ikkje gå nærare
inn i nokon taldiskusjon i dag. Det er operaproposisjonen som skal
presenterast for Stortinget i vår, som skal gi grunnlag
for den vidare diskusjonen.

 Jeg takker statsråden for svaret.

Jeg synes jo akkurat dette med tall begynner å bli ganske
vesentlig når vi hører om overskridelsene. La
gå at det var et anslag på litt i overkant av
2 milliarder kr, men det vi ser nå, er et bygg til 3,7
milliarder, som det kan ende som, og da er verken infrastruktur eller
veier inkludert. Hva denne prisen vil bli i 2008, er fremdeles uvisst.

Når får Stortinget en sak
som viser årsaken til at overslagene ikke holder?
Og når får vi et nytt og reelt kostnadsoverslag,
inkludert infrastruktur?

 Fyrst vil eg understreka at då Stortinget
handsama denne saka i 1999, var det viktig for Stortinget å halda
operaprosjektet for seg og infrastrukturen, saman med byutvikling,
for seg. Det som er mi oppgåve er å koma
til Stortinget med dei reelle kostnadene etter at eit
forprosjekt er gjennomført, noko vi no er i ferd
med å gjennomføra. I løpet av våren kjem
representanten til å få desse tala på bordet,
og så er det Stortinget som i neste omgang som skal ta
avgjerda om den vidare gjennomføringa av operaprosjektet.

 Jeg takker igjen statsråden for svaret.

Det å få et operahus til
3,7 milliarder kr opprører store deler av det
norske folk når det finnes så mange
uløste oppgaver ellers i samfunnet, både
innenfor eldreomsorg, helse og skole. Prislappen
på et operabygg vil antagelig ende oppunder 5 milliarder kr
i 2008 og vil komme en svært liten del av den norske
befolkningen til gode.

Jeg vil derfor spørre statsråden
til slutt: Vurderer statsråden å finne et billigere
alternativ, eventuelt en annen beliggenhet, eller
eventuelt å fryse prosjektet?

 For det fyrste: I tilleggsspørsmålet
frå representanten Woldseth ligg det ein del konklusjonar
som i alle fall ikkje eg kan trekkja enno – både
at prisen skal bli 3,7 milliardar kr, og at ein til slutt
endar opp med 5 milliardar kr. Dette kjem vi tilbake til
Stortinget med.

Det andre er at Karin S. Woldseth seier
at det er svært få som vil få glede av
operabygget. Då vil eg minna representanten om at dette
bygget vil få store konsekvensar for operalivet i heile
Noreg. Det er viktig å desentralisera ein effekt i forhold
til at ressursane som blir lagde inn der, vil få ringverknader
i alle dei områda i Noreg der vi allereie
no har ulike operaoppsetjingar. I tillegg vil reiseverksemd føra
til at ein òg i andre delar av Noreg
får glede av dette operabygget. Sjølve
bygget ligg i Oslo, men konsekvensane og ringverknadene for distrikta
kjem til å bli store. Det ligg òg som eit grunnlag
for heile prosjektet.

Så vil eg minna om at eg synest, som
eg òg sa i det fyrste svaret mitt, at vi faktisk brukar lite
på kulturbygg i Noreg. Når vi no skal byggja eit
operabygg som vil bli stående som eit monument i mange tiår
og truleg i fleire hundre år framover, er det
viktig at det blir gjort på ein skikkeleg måte.
Det har sanneleg Noreg råd til, i tillegg til å gjennomføra
mange av dei andre uløyste oppgåvene. Eg
minner om at vi dei siste åra har brukt over 30 milliardar kr
til eldreomsorg. Det er bra, men vi må òg kunna
bruka nokre milliardar på eit operabygg.





                

 Dette spørsmålet,
fra Marit Nybakk til barne- og familieministeren, vil bli besvart
av kultur- og kirkeministeren på vegne av barne- og familieministeren.

 Jeg har tillatt meg å stille følgende
spørsmål til barne- og familieministeren:

«I enkelte bydeler i Oslo
fjernes nå flerspråklige assistenter fra barnehager
av økonomiske grunner. Dette vanskeliggjør bl.a.
kontakt med foreldre som ikke behersker norsk.

Vil statsråden bidra til at det fortsatt
blir flerspråklige assistenter i flerkulturelle barnehager?»

 Eg vil svara på dette spørsmålet
på vegner av barne- og familieministeren.

Fyrst vil eg understreka kor viktig det er
med eit kvalitativt godt barnehagetilbod som ikkje ekskluderer noko barn
på grunn av pris, låg utbygging eller
andre faktorar. Dette gjeld også for
born med minoritetsspråkleg bakgrunn. Eg finn det difor
svært urovekkjande dersom det er slik at tilbodet til born
med minoritetsspråkleg bakgrunn blir bygt ned i enkelte
bydelar av økonomiske årsaker.

Kommunane har valt ulike løysingar
i organiseringa av tilbodet til born med minoritetsspråkleg
bakgrunn. Staten bidreg med eit eige tilskot som dekkjer
ein del av dei kostnadene barnehagane har når det er tilsett
ein tospråkleg assistent. Alle godkjende barnehagar
som har tilsett tospråklege assistentar, har rett til dette
tilskotet, og vi brukar om lag 80 mill. kr årleg til føremålet.
Den tospråklege assistenten skal arbeide for at borna forstår og
kan gjera seg forstått, og skal vidare bidra til kulturformidling
og integrering i fellesskapet i barnehagen. Det er ikkje
gjort noka endring i denne tilskotsordninga
som skulle tilseia at barnehagane eller kommunane har
fått forverra økonomi.

Dersom det er slik at økonomiske forhold
gjer det nødvendig å redusera talet på tospråklege
assistentar i barnehagane i Oslo, må dette koma av den
kommunale medfinansieringa av slike tilbod. Barne- og familiedepartementet
har vore i kontakt med fylkesmannen i Oslo og Akershus
og Oslo kommune sentralt for å bli
orientert om problemstillinga. Ingen stader var dei kjende med at dårleg økonomi
fører til reduksjon i talet på tospråklege assistentar.

Det er stor merksemd rundt situasjonen for
dei minoritetsspråklege i Noreg i dag. Eit godt
tilrettelagt barnehagetilbod kan representera ein god start for
desse borna, og vi bør ta oss råd til å dekkja
dei ekstra kostnadene det kan føra med seg.

Vi har over fleire år fokusert på utforminga
av barnehagetilbodet til minoritetsspråklege born. Forsøket
med gratis korttidstilbod til alle fire- og
femåringar i bydel Gamle Oslo er vårt
største prosjekt, og ei evaluering
som kjem i desse dagar, tyder på at dette forsøket
har vore vellykka. Vi arbeider no intenst med å vurdera
korleis erfaringane frå dette forsøket skal følgjast
opp. Elles vil barne- og familieministeren følgja
med på utviklinga i Oslo når det gjeld
tospråklege assistentar i barnehagane.

 Jeg vil takke for et svar som også viser
at Regjeringen engasjerer seg i barnehager der det er flerkulturelle
barn. Jeg vil også be om at det tas et helt konkret
initiativ i de bydelene hvor disse flerspråklige assistentene
trues med oppsigelse eller med å bli fjernet, for
at det ikke skal skje, med utgangspunkt i at det finnes en
statlig tilskuddsordning for disse assistentene. Jeg skal personlig
orientere statsråden etterpå om hvilke bydeler dette dreier
seg om.

Jeg vil også understreke
at kommunikasjon mellom foreldre med minoritetsspråklig
bakgrunn på den ene siden og barnehage og skole på den
andre siden er uhyre viktig. Det er en vesentlig del av
den langsiktige integreringspolitikken man har i storbyer som Oslo,
med store konsentrasjoner av denne typen minoritetsspråklige
barn, hvor enkelte skoler og barnehager har en veldig stor andel
av minoritetsspråklige barn. Jeg vil altså be
om at statsråden og Regjeringen tar et slikt initiativ.

 Det skal eg sjølvsagt vidareformidla
til barne- og familieministeren.

Eg vil òg understreka at det har vore
eit ganske hardt arbeid å få tak i alle
borna til prosjektet vi har hatt i indre Oslo. For å få borna
til gratistilboda i barnehagane måtte ein faktisk gå til
heimane og banka på kvar einaste dør. Det seier
litt om at kontakten mellom foreldre og barnehage,
som òg representanten Nybakk minner om, er svært
viktig for at foreldra skal sjå kva
ressursar dei går glipp av dersom dei ikkje brukar
det tilbodet som blir lagt til rette for dei.

 Det er ikke minst viktig når
det gjelder kommunikasjon med barnas mødre. Og i lys av den
aktuelle debatten som nå pågår, bl.a.
om tvangsekteskap og kulturproblematikk, altså kulturkollisjoner,
hvor vi også opplever undertrykking av unge jenter,
er det enda viktigere å få den kontakten
med mødrene på et tidlig tidspunkt, på barnehagestadiet.

Nå er dette med befolkningsandel av
minoritetsgrupper også et viktig kriterium i
forhold til inntektssystemet – eller det bør
det være. Så jeg vil oppfordre
statsråden og Regjeringen til å se på inntektssystemet
i forhold til å legge inn kriterier som bedrer forholdene
for minoritetsspråklige barn.

 Eg skal òg ta med meg det innspelet,
som vel går til kommunalministeren og ikkje til
barne- og familieministeren.

Totalt sett er dette ei viktig oppgåve
for Regjeringa. Regjeringa jobbar òg med planar om å vidareutvikla
dette prøveprosjektet i Gamle Oslo, fordi vi har sett at
det har vore vellykka.

 Da går vi tilbake til spørsmål
6.





                

 Dette spørsmålet,
fra representanten Bendiks H. Arnesen til fiskeriministeren, vil
bli besvart av nærings- og handelsministeren som rette
vedkommende.

 Jeg har følgende spørsmål:

«Ifølge media har EU kommet
med nye direktiver vedrørende krav til legeattest for fiskere
og andre sjøfolk. De nye reglene innebærer
at yrkesutøvere kan bli tatt ut av tjeneste fordi de har
for høy vekt i forhold til en fastsatt forskrift
om BMI, Body Mass Index. Yrkesutøverne kan risikere
en slik utestengelse fra yrket sitt, selv om helsa er god og jobben
utføres prikkfritt.

Har statsråden godtatt disse nye reglene,
og vil ikke dette ev. kunne bety at friske folk
unødvendig må henvises til trygdesystemet?»

 La meg først slå fast at folk
som har en god helse, og som er i stand til å utføre en
god og sikker jobb på sjøen, enten som sjømann eller fisker,
selvfølgelig fortsatt skal ha anledning til å utøve sitt
yrke. Verken EU-regler eller andre regler skal
sette en stopper for dette. Så langt jeg kan se, er det
heller ingen regler som skal tilsi at noen unødig
blir sendt på land.

Etter den oppmerksomheten som har
vært rundt denne saken i media, gir jo dette også en
anledning til å skille mellom «snørr
og bart». For det første kan det slås
fast at kravet om helseattest for sjøfolk ikke
er nytt. Det har vært der i årtier. Og det er
heller ikke kommet som følge av EU-krav. Før
EU var oppfunnet, holdt jeg på å si, hadde man
krav til dette. Den forskriften vi har i dag på dette området,
er hjemlet i sjømannsloven § 26, og er altså ikke
et EU-direktiv. Forskriften avløste en eldre
forskrift som ble fastsatt av helsedirektøren
i 1981. Det er jo også slik at vi har egne
legekontor for folk som skal til sjøs, for å ta
seg av de spesielle tingene knyttet til det.

Hensikten med en forskrift om helseundersøkelse
er et ledd i vårt arbeid for å ivareta
sikkerheten til sjøs. Arbeidstakere som jobber til sjøs,
skal ha trygge arbeidsforhold, de skal ikke utgjøre
en fare for andre om bord, og de skal heller ikke være
en fare for sikker drift av fartøyet. Arbeidstakerne
skal kunne utføre sin oppgave sikkerhetsmessig forsvarlig både
i det daglige arbeid og ikke minst i en nødsituasjon.

I utgangspunktet gjelder den nye forskriften
for alle sjømenn, også fiskere
som er 

omfattet av sjømannsloven

. Men
her fins det vesentlige unntak fra denne regelen. Unntakene er arbeidstakere
over 18 år som tjenestegjør på fiske-
og fangstfartøy som anvendes til fjordfiske, kystfiske eller
bankfiske I, og som ikke er sammenhengende ute på sjøen
i mer enn tre dager. Det er også et unntak for
arbeidstakere over 18 år på skip som er under
15 meter, og som bare brukes i innenriksfart, med mindre skipet
frakter passasjerer eller er sammenhengende ute på sjøen
i mer enn tre dager.

Den nye forskriften beholder krav relatert
til vekt, men har også innført BMI, Body
Mass Index. Det kan vi jo bare anta hva betyr,
nemlig en moderne internasjonal måleenhet for overvekt.
Dette er i tråd med liknende regler i flere andre
skipsfartsland, Danmark, Nederland, Storbritannia og Australia.
Denne betegnelsen skal brukes istedenfor en tabell som vi har brukt
her til lands i 35 år, som professor Natvig utarbeidet,
og som har vært alminnelig akseptert. La meg bare
presisere til slutt at yrkesutøvere med god helse
som er i stand til å gjøre en god og sikker jobb,
og som ikke representerer noen sikkerhetsrisiko
for andre, vil fortsatt få helseattest, selv om de skulle
ha en BMI på over 35. Det skal være
fleksibilitet i denne behandlingen, og jeg tror ikke det
er noen risiko for at man skal få – en
kunne nesten si – overvekt av norske fiskere
på slankekur som en nødvendighet for at de skal
komme seg ut på havet.

 Jeg takker statsråden for svaret,
men jeg føler ikke at statsråden tar
avstand fra den merkelige regelen som er kommet inn her, og som
jeg bestemt vil si vil få konsekvenser for sjøfolk.
Jeg tror at hvis Regjeringen skal ha noen som helst troverdighet med
hensyn til å fjerne unødvendige regler, må den
i hvert fall tale imot slike regler.

Nå er det slik at presset for å få redusert
bemanningen på passasjerskip og ferger har vært
veldig stort, mot sjøfolkenes advarsler. Redusert bemanning
svekker først og fremst beredskapen ved ulykker. En sjømann
kan sjømannskap uansett hvor tung han er, og har de beste
forutsetninger for å berge seg i en nødsituasjon
selv om han eller hun er for tung. En passasjer har ikke
denne kunnskapen. Kan vi ut fra dette regne med at disse reglene
blir å gjelde også for passasjerer som
er for tunge eller som har bevegelsesproblemer? Skal vi
få en slags vektkontroll på landgangen som avgjør
hvilke passasjerer som får være med,
og hvem som må stå igjen når båten
går?

 I den grad det skulle bli en øvre
vekt, vil jeg håpe den blir satt høyt,
for jeg synes det er ganske trivelig å ta en
tur både med passasjerferjer og andre
båter. Jeg tror ikke vi skal dra dette lenger ut
i karikaturen enn det er grunnlag for.

Jeg tror ikke man skal frykte at
det skal bli en situasjon der passasjerer blir veid før
de kommer om bord og funnet for tunge. Men det er helt åpenbart
at man trenger ikke mye fantasi for å forestille
seg at i en nødssituasjon vil bevegelseshemmede og folk
som på grunn av andre forhold må ha
en spesiell omsorg, være utsatt for en større
risiko. Men det betyr ikke at vi av den grunn slutter å påta
oss risiko. De reglene som ligger til grunn, som gjelder for BMI
på 35 og over, er ikke minst knyttet til sikkerhet,
for å ivareta hensynet til egen sikkerhet og ikke minst
for å kunne bistå i nødssituasjoner.

 Jeg takker igjen for svaret og kan kvittere
med å si at jeg synes også det er fint å jobbe
på havet selv om jeg er tung, og har klart det rimelig
bra til jeg kom i dette hus. Jeg synes denne fokuseringen har skapt
usikkerhet hos mange dyktige sjøfolk, og det synes jeg
statsråden må prøve å få bilagt.
Jeg skal iallfall love statsråden å følge
med, og den første som ikke får
en slik attest fordi han angivelig skal være
litt for tung, skal jeg love å tipse statsråden
om. Så får han ta videre tak i saken hvis det
skulle bli behov for det.

 Jeg kan ikke replisere noe annet
enn at jeg for så vidt deler representantens oppfatning,
og jeg kan love at jeg skal legge hele min tyngde
i saken.





                

 Dette spørsmålet
bortfaller, da spørreren ikke er til stede.





                

 Dette spørsmålet
bortfaller, da spørreren ikke er til stede.





                

 Det foreligger ikke
noe referat.





                    
                    
                    

