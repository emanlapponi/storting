 Ærede medrepresentanter!




Vi har mottatt budskapet om at tidligere stortingsrepresentant Reidar Strømdahl har gått bort. Han ble 93 år gammel.




Reidar Strømdahl møtte som stortingsrepresentant for Arbeiderpartiet gjennom hele fem stortingsperioder. De første fire periodene var han representant for Vestfold, og den siste perioden møtte han for Buskerud.




Reidar Strømdahl ble født i 1913 i Skoger i Vestfold. Han var sønn av snekker Martinius Strømdahl Kristoffersen og husmor Anette Grinde. Han hadde en mangfoldig og innholdsrik yrkeskarriere. Han startet som ung på et trelastkontor. Senere arbeidet han en tid i NSB, før han gikk over til journalistikken. Etter å ha skaffet seg regnskaps- og revisjonsutdanning ble han i 1936 ansatt i Riksrevisjonen hvor han arbeidet som førstesekretær, konsulent og senere byråsjef. I perioden 1968–1983 var han administrerende direktør ved Lier sykehus.




Reidar Strømdahl kom tidlig inn i politikken. Han stiftet arbeiderungdomslaget i Skoger og var dets første formann. Han ble senere formann i Skoger Arbeiderparti og hadde en rekke kommunale verv, bl.a. som formann i forsorgsstyret, den kommunale oppgjørsnemnd, administrasjonskomiteen og barnevernsnemnda. Videre var han bl.a. medlem av komiteen til behandling av billighetserstatninger, av Normeringsutvalget for Sivilforsvaret og plankomiteen for Lier sykehus. Strømdahl var også aktiv i idrettbevegelsen og hadde tillitsverv i flere idrettsorganisasjoner.




Det er likevel først og fremst som stortingsrepresentant Reidar Strømdahl vil huskes. Gjennom alle sine 20 år på Stortinget, fra 1950 til 1969, satt han i justiskomiteen, hvor han nøt stor respekt for sitt grundige, nøyaktige og samvittighetsfulle arbeid. Han hadde en korrekt og konsis uttrykksform, og han var klar, enkel og rett på sak. Når Strømdahl tok ordet i en sak, var han alltid vel forberedt. Selv om han ikke var blant dem som opptrådte på Stortingets talerstol i utrengsmål, vek han ikke unna for en frisk debatt, og han hadde både snert og brodd i replikken.




Blant sakene som opptok ham sterkt på Stortinget, var sivilforsvarssakene og arbeidet med barne- og ungdomsvernet. Han var dessuten i alle år ordfører for saker som omhandlet fengselsvesenet. I etterkrigsårene var Strømdahl en aktiv pådriver for bygging av nye og moderne fengsler, og han var en sterk forkjemper for å gi de innsatte gode muligheter til aktivt arbeid, kurs og utdanning. I så måte var han en foregangsmann for moderne kriminalomsorg og rehabilitering. Han engasjerte seg også sterkt for de rusavhengige, som han mente måtte behandles som syke og ikke som kriminelle. Verdig omsorg for samfunnets utstøtte var en av Strømdahls viktigste kampsaker. For sin lange og utrettelige innsats for sosial rettferdighet ble Reidar Strømdahl hedret med æresmedlemskap i Det norske Arbeiderparti i 1969.




I privatlivet var Reidar Strømdahl kjent for å være usedvanlig omgjengelig med fin sans for humor, og han var godt likt av alle. Han vil huskes som et godt menneske med stort sosialt engasjement.




Det er i dyp respekt vi lyser fred over Reidar Strømdahls minne.




Representantene påhørte stående presidentens minnetale.




 Representanten Gunvald Ludvigsen vil fremsette et representantforslag.




 På vegner av representantane Lars Sponheim, Trine Skei Grande og meg sjølv vil eg fremje eit representantforslag om helseforsikringar og personvern.




 Forslaget vil bli behandlet på reglementsmessig måte.




Endring av ukeprogrammet




 Med hjemmel i forretningsordenens § 26 fjerde ledd vil presidenten foreslå at det oppsatte ukeprogram for inneværende uke endres, slik at det i dag, torsdag 18. januar, etter stortingsmøtets slutt settes referatmøte i Odelstinget.




– Ingen innvendinger er kommet mot presidentens forslag, og det anses vedtatt.





                    
                    
                    

  Det ligg ikkje føre noko
referat.

Ber nokon om ordet i høve
til § 37a i forretningsordenen? – Møtet
er heva.





                    
                    
                    

