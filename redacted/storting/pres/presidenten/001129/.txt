 Representanten Siri Frost 

Sterri

, som har vært permittert,
har igjen tatt sete.

Den innkalte vararepresentant for Hordaland
fylke, Magnar 

Lussand

, har tatt sete.

Representanten Are Næss vil fremsette
et privat forslag.

  På vegne av representantene John
I. Alvheim, Marit Tingelstad, Odd Einar Dørum og meg selv
vil jeg sette frem et forslag vedrørende ny forskrift til
gjennomføring av lov om svangerskapsavbrudd.

 Forslaget vil bli behandlet på reglementsmessig
måte.





                    
                    
                    

 Stortinget mottok mandag meddelelse fra
Statsministerens kontor om at følgende regjeringsmedlemmer
vil møte til muntlig spørretime:

		statsråd Bjørn
Tore Godal

		statsråd Karl Eirik Schjøtt-Pedersen

		statsråd Anne Kristin Sydnes

De annonserte regjeringsmedlemmer er til stede,
og vi er klare til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes reise seg. – 

Vi starter da med første hovedspørsmål,
fra representanten Einar Steensnæs.

  Jeg vil gjerne stille et spørsmål
til utviklingsministeren.

Mens krigen i Etiopia og Eritrea raste som
verst i april i år, gikk den etiopiske regjeringen ut med
sterke appeller om hjelp til de tørkerammede. Dette stod å lese
i Vårt Land på mandag.

Ifølge den franske avisen Le Monde
var deler av denne tørkekatastrofen kynisk regissert av
etiopiske myndigheter, både for å tiltrekke seg
oppmerksomhet og for å få nødhjelpspenger.

I Vårt Land i går kunne en
lese at Kirkens Nødhjelp hadde kontroll over situasjonen
og mente å kunne feste lit til de opplysninger som de etiopiske
myndighetene hadde gitt.

Jeg vil gjerne spørre utviklingsministeren
hvilke tiltak Utenriksdepartementet har gjort for å skaffe
seg oversikt over situasjonen og det faktiske forholdet når
det gjelder denne sultkatastrofen.

  Vi er også kjent med de påstandene
som er fremkommet gjennom media.

Når det gjelder de norske nødhjelpsmidlene,
er disse tildelt på grunnlag av en generell enighet blant
alle nødhjelpsaktører om det store alvoret i nødhjelpssituasjonen – av
mange sammenlignet med det store kriseåret 1984, da hundre
tusener av mennesker omkom.

Departementet hadde selv en delegasjon i Etiopia
i slutten av april som vurderte nødhjelpssituasjonen i
andre deler av Somalia-regionen enn det omtalte Gode-området,
og hvor situasjonen også ble funnet å være
alvorlig. Departementet er ikke tidligere kjent med de konkrete
påstandene som fremkommer i Vårt Land, men hva gjelder
både logistikk og politiske forhold, utgjør Somalia-regionen
utvilsomt den største utfordringen med hensyn til å gjennomføre
effektive nødhjelpsoperasjoner i Etiopia. Det er ikke bevilget
midler direkte til matvarebistand i Gode-området, men bl.a.
Kirkens Nødhjelp har operert i andre deler av Somalia-regionen,
med departementets fulle tillit. 

Vi vil imidlertid naturligvis se nærmere
på de påstandene som er fremsatt gjennom mediene,
og ser selvfølgelig i utgangspunktet alvorlig på disse.

  Jeg takker for svaret.

Slike oppslag som dette er selvfølgelig
svært negative, både for de menneskene dette gjelder,
for det landet som er involvert, og også for de hjelpeorganisasjonene som
forsøker å gjøre en god jobb. Derfor
er det viktig med rask opprydding i de faktiske forhold. Jeg har
nok for min del savnet Utenriksdepartementets aktive informasjon
med korrigerende opplysninger. Jeg vil gjerne spørre utviklingsministeren
om hun er fornøyd med de informasjonskanaler som departementet
disponerer over, og om hun også er fornøyd i forhold
til det å kunne rydde opp og gi folk som er opptatt av
disse spørsmålene, nødvendig og rask
informasjon om de faktiske forholdene.

  Departementet har ulike kanaler for informasjon
om forholdene i dette området. Én viktig informasjonskanal
er nettopp de norske frivillige organisasjonene som opererer i området,
og som vi har full tillit til. Vi beflitter oss på å komme
ut med relevant informasjon. Jeg er helt enig med representanten
Steensnæs når han sier at denne type oppslag er veldig
negative, og at det er stort behov for å komme ut med mest
mulig faktisk informasjon. Derfor ser vi det som helt nødvendig å gå inn
i disse påstandene på en ordentlig måte.
Det gjør man selvfølgelig ikke på en
time eller to, det må vi gjøre på en
grundig måte. Vi vil komme ut med informasjon så snart
vi eventuelt har noe mer å komme med. Men som sagt: Vi
har ikke tidligere vært kjent med disse påstandene
om denne saken.

 Vi går videre til neste
hovedspørsmål.

 Også mitt spørsmål
retter seg til bistandsministeren.

Norsk Folkehjelp mottar årlig ca.
100 mill. kr i statlig støtte. Samtidig
har Norsk Folkehjelp utgitt brosjyrer til norske skoler, brosjyrer
som inneholder en sterk fordømmelse av staten Israel. Det
påstås at Israel er den eneste staten i verden
som har gjort bruk av tortur til offisiell politikk. Det påstås
videre at Israel driver rasepolitikk, og at palestinerne er et fortapt
folk i Israels lenker. Det fremheves at kvinner og barn har dødd
i barsel i biler som stoppes av israelske sjekkposter. De palestinske
terroristenes ugjerninger blir knapt nok nevnt. Brosjyren er en
fordømmelse av Israel som er egnet til å lære
norske barn å hate jødene. 

Synes Regjeringen at det er riktig å benytte
skattepenger til støtte for slik virksomhet?

  Det er helt riktig at Norsk Folkehjelp er
en viktig organisasjon i forbindelse med norsk utviklingshjelp og
humanitær bistand, og det er en organisasjon som på linje
med andre norske organisasjoner gjør en veldig viktig jobb
i mange områder.

Når det gjelder denne spesielle brosjyren
om Israel som det vises til, har jeg ikke selv lest den. Når
det gjelder selve debatten om ansvaret til de ulike partene i konflikten,
er vi selvfølgelig opptatt av at det er flere parter i denne
konflikten, og opptatt av at det gis informasjon om de ulike partenes
rolle og ansvar. Det hviler et tungt ansvar på Israel i
den situasjonen som vi har nå. 

For øvrig kan jeg ikke gi noen evaluering
av denne brosjyren. Vi mener det er fullt ut forsvarlig å bruke
norske frivillige organisasjoner i utviklingsarbeidet.

  Jeg takker for svaret. 

Jeg forstår jo at utviklingsministeren
har vanskelig for å uttale seg om en brosjyre hun ikke
har lest. Men det referatet jeg har kommet med, er faktisk
riktig, og jeg skal overlevere brosjyrene etterpå.
Man skal ikke stille seg likegyldig til et innhold som fyrer opp
under jødehat i Norge. Det er akkurat det disse brosjyrene
gjør, og det er det Regjeringen bidrar til ved betingelsesløst å støtte
slik virksomhet.

  Jeg vil selvfølgelig også understreke
at man ikke skal stille seg bak eller delta i noe som kan bidra
til verken jødehat eller hat mot noen andre folkegrupper,
uten at jeg dermed har tatt stilling til hva som står i
denne brosjyren.

Når det gjelder bruken av de frivillige
organisasjonene, er også Fremskrittspartiet tilhenger av
at man skal kanalisere bistand gjennom frivillige organisasjoner,
og det er da også en del av det vi gjør i norsk
utviklingspolitikk.

 Vi går videre til neste
hovedspørsmål.

  Mitt spørsmål går
til forsvarsministeren. 

Nok en gang har det vært presseoppslag
som viser at situasjonen i Forsvaret er alvorlig. Denne gangen var
det Dagbladet, som forrige torsdag viste til at det nå sannsynligvis
er kastet bort ½  milliard kr på å utdanne
F-16-piloter som vi ikke har råd til å bruke.
At Forsvaret har kommet i en vanskelig situasjon, er ikke rart.
Det ble skåret og skåret og skåret gjennom
hele 1990-tallet.     Og sannelig innebar ikke budsjettforliket
mellom Arbeiderpartiet og sentrum at det ble skåret
ytterligere 100 mill. kr ved vedtakene i går!

Mitt spørsmål er: Er det
virkelig slik at Norge har utdannet piloter som vi ikke har råd
til å bruke?

  La meg først si i forhold til det
som lett kan bli en ensidig svartmaling, at Norge på tross
av de kuttene vi har gjennomlevd de siste år, ligger omtrent
på gjennomsnittet av de europeiske NATO-land, og slik sett
har vi ikke så veldig mye å skamme oss over. Men
det er riktig at Forsvaret er inne i en krise fordi det ikke er
samsvar mellom oppgaver og ressurser, mellom drift og investeringer,
og at nødvendig omstilling i Forsvaret har gått
altfor tregt. Det er ikke da bare å pøse inn mer
midler i en struktur som er gammeldags, og som ifølge både
forsvarssjefen og Forsvarspolitisk utvalg må justeres.
Men vi skal selvsagt ha et øye for de øyeblikkelige
krisesymptomer og ta sikte på å løse dem,
også for Flyvåpenets vedkommende. 

Jeg vil minne om at vi i medhold av omgrupperingsproposisjonen
for 2000, som nå er til behandling i forsvarskomiteen,
og i medhold av nysalderingen, som vil bli presentert i løpet
av kort tid, vil ha en styrking av Luftforsvarets driftsbudsjett
med 178 mill. kr. Det er et ganske betydelig beløp,
som jeg tror gjør at vi kan si at vi i løpet av
kort tid er i en annerledes og mer positiv situasjon enn før.

Luftforsvarsstaben går ikke god for
de tall som verserer i avisene om en betydelig overproduksjon av
piloter. Tallet må nok justeres atskillig ned i forhold
til det som er presseoppslagene. Men det sier seg selv at dersom
vi baserer oss på forsvarssjefens innspill, nemlig 48 kampfly
framover i det nye, slanke og mer effektive Forsvaret, har vi en
produksjon som har vært for stor, og som er for stor. Hvor
langt den må justeres ned, må vi se på når Stortinget
er ferdig med behandlingen av langtidsproposisjonen, og det skjer
etter alt å dømme kommende vår.

  Jeg vil advare forsvarsministeren mot å tro
at alle problemer i Forsvaret kan løses ved omorganisering;
det er også et bevilgningsproblem. Dette omorganiseringsspørsmålet
har vært en sovepute for å ta helt konkrete spørsmål
opp til vurdering, og så vidt jeg skjønner, er
det nå for mange flygere – ikke fordi vi har for
mange fly, men fordi vi rett og slett ikke har råd til å holde
flyene i luften.

Og mitt spørsmål er rett
og slett: Har vi nå nok flygere til å holde flyene
skikkelig i luften, og har vi nok penger til å sørge
for at disse flygerne har full operativ status etter NATOs regler?

  Vi har tilmeldt de fly til NATOs IRF-styrke
som vi har varslet NATO om. Der er det ingen nyheter. De er operative
i forhold til innmeldte måltall.

Men så er det riktig at vi har hatt
et øyeblikkelig problem, knyttet til eksploderende drivstoffpriser.
Det løser vi altså gjennom en styrking av Luftforsvarets
budsjett med 178 mill. kr, om meget kort tid. Det er et
tegn på at Regjeringen ikke sitter og venter på langtidsproposisjonen.
Vi løser øyeblikkelige problemer i medhold av
de rapporter vi løpende får fra Generalinspektøren
for Luftforsvaret og fra andre.

Men så vil jeg si: Det er ingen grunn
til å tro at vi løser krisene for noen forsvarsgren
før vi har lagt på plass en ny struktur som gir
håp om en bedre framtid for hele Forsvaret, inkludert Luftforsvaret.

 Det blir oppfølgingsspørsmål – Hallgeir H.
Langeland.

  Forsvarsministeren er kjend med mi fortid
i Forsvaret på 1970-talet. Då dreiv me i førjulstida
og brukte opp budsjetta, det vil seia at me låg på skytebanen
og skaut på harde livet for å bruka opp dei ressursane
me hadde.

Det viser seg at òg nå på denne
tida snakkar ein om julehandelen i Forsvaret, det vil seia at rett
før jul finn ein varer å kjøpa for å bruka
opp budsjetta. Dette er eit monaleg problem, og det dukkar opp kvar
einaste jul. Kva har forsvarsministeren gjort for å forhindra
dette i år?

 Presidenten vil påpeke at
når det gjelder oppfølgingsspørsmål,
så skal de være konsentrert om det temaet som
hovedspørsmålet inneholder. Rett nok nærmer
vi oss jul, hr. Langeland – men jeg overlater til statsråd
Godal å svare.

  Vi har ikke noe annet pålegg til
Forsvaret og underliggende sjefer enn å husholdere fornuftig
og fordele sine innkjøp over året i samsvar med
Stortingets vedtatte intensjoner. Det er jo ikke slik å forstå at
vi har for mye penger i Forsvaret, derfor er det fullt mulig å disponere
over året. At det kan tenkes at enkelte underliggende etater
får dårlig tid mot slutten av året, og
bruker penger – forhåpentligvis fornuftig – kan vi
ikke se helt bort fra. Men svaret er at det er ikke for mye penger
i Forsvaret, det er for lite i forhold til vedtatt struktur. Og
det har alle forsvarsministre slitt med i ganske mange år.

 Ingvald Godal – til oppfølgingsspørsmål.

  Det er litt av eit paradoks at høg oljepris,
som gjer Noreg rikt, skal paralysere vårt luftforsvar.

Statsråden sa at vi har operativitet
tilstrekkeleg til å kunna dekke våre plikter overfor
NATO. Men kva med våre plikter overfor Noreg? Kva med dei
flygarane som har dyre maskinar, og som har ei veldig dyr utdanning bak
seg? Kan statsråden garantere at alle dei vil få nok flytid,
både med tanke på den ordinære flyginga
og med tanke på det som skal til for å få nyttiggjort
seg Mid-Life Update og luft-til-bakke-kapasitet, som det no skal
innførast? Vil dei få nok flytid slik at alle
våre flygarar og alle våre fly er fullt ut operative
og kampklare?

  Forsvaret har dessverre ingen direkte andeler
i SDØE eller i statens kapasitet på produksjonssektoren,
og det er ikke mulig å få det til, selv ikke med
en meget velvillig finansminister. Det er prinsipielle motforestillinger
mot en slik løsning. Men vi har altså greid å løse
dette på øyeblikkelig basis, gjennom en styrking
av Forsvarsdepartementets og Luftforsvarets driftsbudsjett for Flyvåpenet
med 178 mill. kr. Jeg tror landskapet nå ser betydelig
annerledes ut – selv om man sitter og leser aviser noen
uker etter, er denne situasjonen i ferd med å bli fundamentalt
forbedret.

Når det gjelder spørsmålet
om vi har fly nok til alle flygere nå, er svaret nei. Forsvarets
driftsbudsjetter er generelt ikke i en slik stand at vi har anledning
til maksimal utnyttelse av den maskinparken som vi har. Det gjelder ikke
bare flyvåpenet. Det gjelder i Luftforsvaret, det gjelder
også i Hæren og i landforsvaret for øvrig,
og i Sjøforsvaret. Overalt er det knappe driftsbudsjetter,
og vi har knappe driftsbudsjetter fordi vi har et forsvar i komplett ubalanse.
Det er derfor vi har krise i Forsvaret, og det kan vi bare løse
gjennom et samlet grep. Det er det vi kommer til å foreslå i
langtidsproposisjonen kommende vårsesjon.

 Per Ove Width – til oppfølgingsspørsmål. 

 Jeg må få følge
opp det som er sagt her tidligere. 

Den ubalansen som forsvarsministeren nevnte,
er vel skapt av Arbeiderpartiet gjennom en lang etterkrigsperiode,
så den må forsvarsministeren selv ta på sin
kappe. 

Når det gjelder Luftforsvaret, er
jeg ikke så sikker på at tilstanden er like god
som den ministeren gir uttrykk for. Jeg har fått andre
signaler som tyder på at det er det ikke. 

Når det gjelder rekrutteringsspørsmål
generelt i Forsvaret, har jeg også lyst til å peke
på og vil gjerne høre med statsråden
hvordan tilstanden er i Sjøforsvaret. Vi går nå inn
i en ny periode, med tanke på nye fregatter. Vi skal bemanne
disse fregattene – dette er riktignok på litt sikt,
men vi må jo arbeide planmessig. Hvordan ser rekrutteringsspørsmålet
ut med hensyn til Sjøforsvaret og det store potensial vi
trenger av mannskap til bl.a. disse båtene og andre båter?

 Presidenten er i prinsippet tilhenger
av repetisjonsøvelser, men når det gjelder å gjenta
det som ble sagt til representanten Langeland, anser presidenten
at dette også gjelder i denne sammenheng.

 La meg bare først si, til det generelle,
at det er knapphet og krise i Forsvaret. Men jeg minner igjen om
det jeg sa som svar på tidligere spørsmål:
Vi har i flere år nå ligget omtrent på gjennomsnittet
av europeiske NATO-land, så så elendig er det ikke.
Vi har altså uløste problemer fordi Forsvaret
har savnet en tilstrekkelig sterk både politisk, militær
og strategisk ledelse på mange områder. Det er
altfor langt fra politisk vedtatte mål til oppfølgingen
av de målene. Det er noe annet enn bare å diskutere økonomi,
selv om også det er viktig. Alle disse spørsmålene
kommer fram til diskusjon i sin fulle bredde i tilknytning til langtidsproposisjonen
som legges fram for Stortinget så tidlig som mulig i februar
måned. 

Når det gjelder rekrutteringssituasjonen
generelt, både i Sjøforsvaret og andre våpengrener,
har vi ikke noe svar på hva vi trenger fullt ut før
vi har vedtatt framtidig struktur fra a til å. Men fregattene
er, slik Stortingets flertall har oppfattet det, strukturavhengige.
Vi har selvsagt et ansvar for at vi gjennom MTB-ene og annen virksomhet
i Sjøforsvaret har tilstrekkelig rekruttering til fregattene
når den første kommer på sjøen – og
så følger de fire andre fortløpende.
Det er et betydelig ansvar for Sjøforsvaret og for departementet. 

 Vi går videre til neste
hovedspørsmål 

 Også mitt hovedspørsmål
går til forsvarsministeren. 

Forsvarssjefen la i vår fram Forsvarsstudien
2000, som i neste omgang skal lede til et dokument fra Regjeringen
som forventelig vil komme over jul. Jeg skal ikke spørre
om innhold, men litt om prosess. 

Det er ingen tvil om at det arbeidet som forsvarssjefen la
fram i vår, har skapt sterk uro i mange lokalsamfunn, og
skapt usikkerhet og utrygghet blant mange ansatte i Forsvaret. Det
er i høst satt i gang avgangsstimulerende tiltak i forkant
av at de politiske vedtak er gjort, nærmest etter prinsippet
den første til mølla får avgangsstimulerende
tiltak – for å sette det litt på spissen.
Det fører til kompetanseflukt i deler av Forsvaret. 

Hele forslaget til forsvarssjefen har utgangspunkt
i en økonomisk begrunnelse: manglende bevilgninger. Samtidig
gjør man kostnadsberegninger på dette tidspunktet. Altså et
halvt år etter at Forsvarsstudien 2000 er lagt fram, driver
man og regner på det økonomiske grunnlaget for
restrukturering. Er forsvarsministeren fornøyd med den
prosess som har gått, og den måten som konklusjonene
her er trukket på?

 Ja, jeg er stort sett fornøyd med
det. Utgangspunktet er jo at vi allerede i langtidsprogrammene tidlig
på 1990-tallet fikk Stortingets tilslutning til at Forsvaret
burde slankes med tilsvarende 6 400 årsverk. Vi
greide å slanke med rundt 2 000 årsverk.
Ser vi på snittet av anbefalingene fra forsvarssjefen og
fra Forsvarspolitisk utvalg nå, hvor Senterpartiet har vært
strålende representert, er anbefalingen en slanking i intervallet
4 000–6 000. Vi er altså langt
unna disse slankemålene. 

Erfaringen taler for at denne slankingen går
veldig tregt. Dette er bakgrunnen for at Regjeringen gjennom kongelig
resolusjon på sommeren satte i gang de tiltak som er nødvendige
for så å si å få denne prosessen
i gang. Uansett valg av struktur, iallfall i forhold til det som
har vært diskutert både i Forsvarspolitisk utvalg
og i Forsvarsstudien, er det er betydelig slankebehov. Og for å komme
i gang med det og skape en bedre driftssituasjon for flyvåpenet,
for Sjøforsvaret og for Hæren, må vi altså begynne
nå. Den sjansen har vi tatt – og det faktum at
vi nå har over 1 000 søknader inne, hvorav
700 er akseptert, for å si det grovt, er et tegn på at
det nå begynner å bli fart i det. 

Men så vil jeg tilføye at
forsvarssjefen og underliggende etatssjefer har et selvstendig ansvar
for at kritisk kompetanse ikke forsvinner. Det er ikke slik at alle
som søker har krav på å få et
ja. Ingen har krav på å bli avgangsstimulert.
Det betyr at forsvarssjefen må ha et øye på at
man ikke kjører seg for langt ned i forhold til kritisk kompetanse,
og også i forhold til det som er sannsynlig av helt sentrale
elementer i den kommende forsvarsstrukturen. Jeg mener dette er
under kontroll. Forsvarssjefen og hans folk holder meg løpende
oppdatert på det. Det ser ikke svart ut, selv om jeg vet
at det finnes huller allerede noen steder i landet. Det må vi
sannsynligvis leve med, men da må vi ha folk andre steder
som kan fylle opp de strukturene. Da kan som sagt ikke kritisk kompetanse
slettes ut eller kjøres for langt ned. 

  Jeg takker for svaret, som jeg synes er tilfredsstillende
på det som går på avgangsstimulerende
tiltak, hvor det er sagt fra forsvarsministeren at man skal ha til
vurdering hvilken kompetanse man har behov for. 

Når det så gjelder de omstruktureringsforslag
og forslag til nedlegging av enkelte enheter innenfor Forsvaret som
er kommet i Forsvarsstudien 2000, har også det en økonomisk
begrunnelse. Det er begrunnet i for lave bevilgninger til Forsvaret
totalt sett og i et behov for omstrukturering. Jeg tror vi er enige
om at det omstruktureringsbehovet ligger der. Men når man
først bruker en økonomisk begrunnelse for å legge
ned enheter, bør det økonomiske fundament være
velfundert. Da bør man ha gjort skikkelige beregninger
på at det virkelig vil lønne seg å legge
ned. Derfor synes jeg det er oppsiktsvekkende at først
foreslår man nedleggelse, og så setter man seg ned
etterpå og regner på om de økonomiske
kalkylene stemmer med det forslag man allerede har fremmet – altså i
ettertid av at forslaget er fremmet. Det er ikke tillitvekkende,
og jeg vet at dette går på både lojalitet
og motivasjon løs hos de ansatte. 

Vil forsvarsministeren forsikre seg om at alle økonomiske
forutsetninger vil være på bordet når
beslutningen skal tas?

 Ja, det arbeidet er i høy grad i gang,
i samsvar med intensjonene. Vi er nå inne i en kvalitetsgjennomgang
av alle tenkelige alternativer, iallfall i de store hovedspørsmål,
herunder spørsmålet Andøya flystasjon/Bodø hovedflystasjon – hvis
det er det representanten tenker på, og det kan jo tenkes – men
også andre alternativer. Dette går vi nøye
igjennom. 

Det kan sies veldig mye godt om Forsvarsstudien,
det gjør iallfall jeg. Men den er jo ikke stappfull av økonomiske
konsekvensberegninger, og det er det departementets oppgave å ivareta
før det legges fram en proposisjon for Stortinget.

 Det blir oppfølgingsspørsmål – Steinar Bastesen.

  Forsvarsstudien 2000 ble framlagt fordi forsvarssjefen
er bedt om å fortelle hva slags forsvar vi får
for 25 milliarder kr. Det innebærer nedlegging
av Forsvaret i Nord-Norge i praksis. Reitan blir nedlagt, Andøya
flystasjon blir nedlagt, kystvaktbasen skal flyttes til
Ramsund – alt skal flyttes sørover.

 Det tas 100 mill. kr fra Luftforsvaret
for å bygge opp et skytefelt på Østlandet, mens
vi har et enormt skytefelt, Blåtind og Mauken, i Nord-Norge.
Er det fornuftig bruk av penger?

Jeg må også få lov å spørre:
Er det ikke på tide å be forsvarssjefen legge
fram en studie av hva slags forsvar det er vi trenger i Norge ut
fra forsvarssjefens syn, og ikke hva vi får med den ramme
han skal jobbe ut fra?

 Ikke noen av de nedleggelsesforslag som representanten
Bastesen nå pekte på, er vedtatt. Jeg tror det
er viktig å være klar over det. At forsvarssjefen
går inn for noe, betyr ikke at det er vedtatt. Dette skal
nå behandles i departementet, behandles i Regjeringen,
fremmes for Stortinget, og det er ikke engang sikkert at Regjeringen
følger forsvarssjefens anbefalinger på alle punkter,
selvsagt. Så det er ikke noe unormalt i den situasjonen.
Det eneste jeg har sagt om dette foreløpig, er: En omorganisering
av Forsvaret som ligger omtrent i den størrelsesorden som
forsvarssjefen og Forsvarspolitisk utvalg går inn for – og
de er jo merkelig enig på disse punktene – er
sannsynligvis det vi 

må 

gjøre, men
hvor så forlegninger, installasjoner, flystasjoner, baser
skal ligge, er et annet spørsmål innenfor rammen
av en ny, slankere og bedre struktur. Jeg har ingen grunn til å tro
at Regjeringen legger fram noe forslag for Stortinget som er Nord-Norge-fiendtlig.
Tvert imot, det kommer til å være meget godt balansert,
og forsvaret av Nord-Norge er selvfølgelig helt sentralt
i denne forbindelse. 

 Odd Einar Dørum – til
oppfølgingsspørsmål.

 Hovedspørsmålet gikk på prosessen
i tilknytning til Forsvarsstudien og også Det forsvarspolitiske
utvalg.

Mitt spørsmål til statsråden
går på om statsråden, når saken
kommer til Stortinget, vil ivareta balanseringen mellom det vi skal
gjøre ute i verden, og den internasjonale forpliktelse
vi har til å sikre regional forutsigbarhet i nord, på en
slik måte at vi også i fortsettelsen har et seriøst
landforsvar i Nord-Norge og ikke bare en automatisk telefonsvarer
og fregatter. 

  Dette er selvsagt helt sentralt for oss. Vi
må ha et forslag som er balansert mot nasjonale mål,
allierte forpliktelser, FN-forpliktelser. Slik har det vært
i mange år, og det er ikke noe nytt. Det faktum at vi neste år,
om Stortinget vedtar Regjeringens forslag til budsjett, bruker 2 milliarder kr
ute og 25 milliarder kr hjemme, er ikke noe faresignal.
Det tipper ikke galt i forhold til Europa eller verden. Det er ikke noe
dårlig blandingsforhold. Og jeg minner om, også for dem
som er opptatt av Nord-Norge, at to verdenskriger begynte i Europa.
Vi trodde vi kom skadesløse gjennom begge to hvis vi satt
musestille og lot andre ordne opp på kontinentet – vi
ble dypt involvert i begge verdenskriger. Og skal vi påkalle
allierte eller andre forsterkninger i nord og i Nord-Norge, må vi
også ta vår del av jobben ute. Her er det god
sammenheng mellom det vi gjør hjemme, og det vi gjør
ute. Men vi skal selvsagt ikke nedvurdere noen av de kolossale oppgaver
som knytter seg til ressursovervåkning og suverenitetshevdelse
i det store norske området.

 Gunnar Halvorsen – til oppfølgingsspørsmål.

 Det er jo slik at 5 000–6 000 mann
kanskje skal ut av Forsvaret, og et av hovedspørsmålene
var om dette med avgangsstimulerende tiltak, som jeg tror er fornuftig
og nødvendig. 

Men mitt spørsmål er: Kan
det også bli nødvendig å bevilge en del
midler for å beholde kompetansen i Forsvaret, slik at vi
ikke kommer i en slags dobbel ubalanse? 

  Problemstillingen er klar nok. Vi har i utgangspunktet
bestemt oss for at vi ikke har tenkt å betale mye for å beholde
noen, og så betale mye for å bli kvitt en god
del andre. Summen av det kan bli ganske stor. Men selvsagt må vi
ha en personalpolitikk i Forsvaret som har som utgangspunkt at vi
er så attraktive framover at vi beholder både
kritisk kompetanse og militært og sivilt personell som
vi har bruk for. Det er en del av Forsvarets personalpolitikk. Men
det er ikke lagt inn spesielle bonuser for å fortsette
oppå bonusene for å slutte, for å si
det sånn. Vi tror derimot at et bedre, slankere og mer
effektivt forsvar i framtida vil gjøre at vi har Forsvaret
som en langt mer attraktiv arbeidsplass enn å leve fortsatt
med krise på krise, prosess på prosess, utredning
på utredning – det tar aldri slutt. Nå samler
vi alle eggene i én kurv, tar et nytt samlet grep og skaper sikkerhet
både for Forsvarets ansatte og for berørte lokalsamfunn.

 Ola D. Gløtvold – til
oppfølgingsspørsmål.

 Jeg har lyst til å komme litt inn
på de økonomiske problemene som Forsvaret har,
og den totale ressursbruk. 

Jeg var på møte sammen med
forsvarsministeren sist fredag, og da var bl.a. Regionfelt Østlandet
et hett tema. Og jeg syns det blir veldig prestisjepreget når
man ikke også kan ta det feltet og det prosjektet inn i
en samlet vurdering nå og se om ikke det bør tas
ut, til fordel for mange andre store oppgaver som Forsvaret har.
Vi vet at det ligger et felt 15–20 mil unna Rena leir som
kan brukes, hvis man kan snakke sammen i Sverige og Norge og få til
en dialog med henblikk på en bruk av skytefeltet i  lvdalen
istedenfor Regionfelt Østlandet. Det er ved siden av ressursbruken
i Forsvaret et meget stort inngrep i naturrike ressurser, det største
i norgeshistorien, og jeg vil igjen innstendig be forsvarsministeren
se på dette.

 Jeg hadde gleden av å si til representanten
under samme møte på Rena for noen dager siden,
for øvrig et meget godt møte, at vi kan gjerne
votere i Stortinget om Regionfelt Østlandet hver dag resten av sesjonen,
hvis forsvarskomiteen ønsker det. Jeg tror resultatet blir
det samme. Den debatten er vi ferdig med. Vi trenger Regionfelt
Østlandet som ledd i et slankere, mer effektivt og bedre forsvar.
Skal vi slanke Forsvaret, må øvingsmulighetene
være der i to store regionfelter, som ikke bare er skytefelter
i snever forstand, hvor man står et sted og skyter på noe
annet, men hvor man kan samøve over ganske store områder.
Her har Forsvaret slått fast uten tvil at vi trenger to
slike felter, et i nord og et i sør. Det er uhensiktsmessig å frakte
mannskaper og tungt utstyr over lange avstander, og da trenger vi
de to feltene. Dette ligger fast, og det er ingen revurdering verken
fagmilitært eller politisk fra Regjeringens side i denne
saken.

 Vi går da videre til neste
hovedspørsmål.

  Jeg vil gjerne stille finansministeren et
spørsmål. 

I dagens Dagbladet står det at Norge
er dårligst i klassen når det gjelder studiefinansiering.
Her står det at Norge har den laveste stipendandelen av
de nordiske land, og her står det at Norge har den desidert
høyeste renten av de nordiske land. Det er jo ganske skammelig
at dette landet, som har så mye penger, skal komme sånn
ut. Det er også skammelig i et land som ønsker å satse
på kunnskap og kompetanse, der studiefinansieringen er
det desidert beste instrumentet for å sikre at alle får
muligheten til en god utdanning.

Mitt spørsmål til finansministeren,
som jo styrer pengesekken vår, er følgende: Er
dette en prioritert oppgave for Regjeringen? Vil Regjeringen ta
tak i at vi har en studiefinansiering som gjennom denne perioden
har sakket dramatisk etter alle våre nordiske naboer, og
som gjør at vi får en skjevere rekruttering til
høyere utdanning, noe som jeg også vil anta ut
fra finansministerens ståsted er en svært uheldig
utvikling? Spørsmålet er: Vil han prioritere dette,
og, i så fall, vil det bety at han i revidert nasjonalbudsjett
vil komme tilbake til en forbedring av studiefinansieringen?

  Regjeringen prioriterer studiefinansiering
i den forstand at vi mener at vi har et rimelig godt system. Den
må vi alltid gjennomgå og vurdere om vi kan gjøre
bedre, og vi er åpen for å se på de evalueringer
som foreligger. Regjeringen har ingen umiddelbare planer om endringer.
Hadde vi hatt det, så hadde vi selvsagt lagt det fram under
det budsjett som Stortinget i disse dager behandler, og derfor er
det heller ikke slik at Regjeringen legger fram et budsjett, og
så mener å gjøre noe annet i revidert
nasjonalbudsjett. I så fall hadde det ligget inne i budsjettet.

  Det som kommer fram i denne undersøkelsen,
og som jo egentlig er kjent, er at vi har halvparten av den stipendandelen
våre nordiske naboer har, og vi har en rente som er dobbelt
så høy som det våre nordiske naboer har.
Det betyr at studiefinansieringen er et instrument som ikke virker,
for det betyr at studentene da jobber ved siden av. Det betyr at
man får lengre studieforløp for studentene. Man
får altså ikke studentene ut av løpet,
som jo har vært en prioritert oppgave for tidligere arbeiderpartiregjeringer,
særlig var Gudmund Hernes opptatt av at man skulle ha konsentrerte studier
og på den måten unngå at studentene tar
opp unødig plass i studiesystemet. En dårlig studiefinansiering fremmer
ineffektivitet, og det fremmer selvfølgelig også økonomiske
vanskeligheter for studentene som er i systemet. Derfor er det fullt
mulig å se på dette ut fra flere forhold, og jeg
skjønner utmerket godt at finansministeren ikke her vil
si hva han vil komme tilbake til i revidert nasjonalbudsjett.

Men mitt spørsmål er mer
allment: Betyr det at dette er en prioritert oppgave, og at man
kan forvente faktiske forbedringer? Jeg tror de fleste vil være
enig i at det er skammelig at dette rike landet ikke har en studiefinansiering
som matcher Sverige, Finland eller endog Danmark. Vi ligger dårligst
i Norden på et så viktig felt for Norge. Det antar
jeg at finansministeren vil være enig i.

  Som jeg sa i mitt første svar, er
det slik at Regjeringen prioriterer utdanning og studiefinansiering.
Vi har gradvis hatt forbedringer i studiefinansieringstilbudet.
Når det gjelder rentenivået, må vi nok
dessverre konstatere at vi har et visst rentetillegg i forhold til
en del andre land i Europa. Regjeringen er opptatt av
at vi ikke skal øke presset på renten, og det
er en viktig begrunnelse for de hovedprioriteringene som
ligger i det budsjettet som vi har lagt fram. Når det gjelder
spørsmålet om å effektivisere studieforløpet,
herunder også se på spørsmålet
om studiefinansiering, vil vi få lov til å komme
tilbake til det. 

Men som sagt, hadde Regjeringen hatt forslag
rede til å gjennomføre, så hadde vi selvfølgelig
lagt det fram i det budsjettet som nå diskuteres. Det har
vi ikke gjort.

 Det blir oppfølgingsspørsmål – Rolf Reikvam.

  Jeg har forståelse for at statsråden
forsvarer statsbudsjettet. Men studiefinansieringen består
av tre deler, for det første er det rentefoten, det er stipendandelen
og det er kostnadsnormen, som er den samlede sum som studentene
får å leve av i ti måneder. Og Norge
er på bunnen på alle tre områdene. Vi
er dårligst på renten – har høyest
rente – vi er dårligst på stipendandel,
og vi har den laveste kostnadsnormen, det vil si det beløpet
de skal leve av.

Da er mitt spørsmål til statsråden,
selv om han ikke kan si så mye om revidert nasjonalbudsjett:
Bekymrer det statsråden at vi har en studieordning som
er så dårlig, og som også betyr at studentene
sannsynligvis bruker lengre tid, og at vi ikke greier å få så mange
heltidsstudenter som vi egentlig ønsker?

  Det bekymrer meg at vi bruker for lang tid
på studiene, og at man ikke har så mange heltidsstudenter
som representanten viser til. Derfor mener jeg at det er grunn til å gå grundig igjennom
og se på hvordan vi kan gjøre hele utdanningssystemet
mest mulig effektivt i forhold til å få en best mulig
tilgang på kunnskap, og i den forbindelse må selvfølgelig
også studiefinansieringen vurderes. Men det foreligger
ingen konkrete forslag fra Regjeringen på dette tidspunktet.

 Inge Lønning – til
oppfølgingsspørsmål.

  Jeg merket meg at finansministeren understreket
at denne regjering prioriterer utdanning. Da må man jo
tenke med gru på hvorledes det står til med de
formål som ikke prioriteres av denne regjering. 

I tillegg til det som er reist som spørsmål,
om studiefinansiering, har man i statsbudsjettet foreslått å skjære ned
på gebyrstipendordningen for norske studenter som studerer
utenlands, ganske dramatisk. Man har også foreslått å ta
bort den støtteordning som gjelder for norske elever ved
skoler i utlandet, for å gi kompletterende undervisning
i norsk og norske samfunnsforhold. Er dette å prioritere
utdanning?

  Ja, det er ikke slik at selv om man prioriterer
utdanning, så sier man ja til absolutt alt som man kan
bruke penger på innenfor et område. Og da er det
selvfølgelig slik at også gebyrstipendordningen
må vurderes i forhold til om den fungerer hensiktsmessig
i forhold til de mål som den er satt til å skulle innfri.
Regjeringen har funnet det rimelig å foreslå en justering
av antall utdanninger som kan falle inn under ordningen. Det går
jeg ut fra at det blir rik anledning til å komme tilbake
til i forbindelse med kirke-, utdannings- og forskningskomiteens
budsjettdebatt. 

Nå er det jo også slik at
det er foretatt en justering i forhold til Regjeringens forslag
i det budsjettforlik som er inngått mellom Arbeiderpartiet
og sentrumspartiene, og det kommer Regjeringen til å legge
til grunn i det videre arbeid.

 Vi går da videre til neste
hovedspørsmål.

  Jeg har et spørsmål til
finansministeren. 

I dag spares hele den norske oljeformuen i
pengeplasseringer i utlandet. Når man sparer, er jo det
fordi man ønsker en rente eller en avkastning på pengene,
slik at de kan komme også fremtidige generasjoner til gode.
Men det finnes alternative måter å spare på også, én
er bl.a. å foreta realinvesteringer. Og i Norge er det
mange måter  å spare penger på. Vi kunne
altså ha investert penger i veibygging, vi kunne ha investert
penger i forskning, vi kunne ha investert penger i IKT-utstyr i
skolene, for å nevne noe som ville ha gitt oss tidobbelt
tilbake om noen år. Likevel holder Regjeringen fast på at
disse pengene for enhver pris skal saltes ned i fondsplasseringer
i utlandet fremfor å nå investeres i områder
i Norge som vi vet vil gi oss avkastning igjen i fremtiden.

Hvorfor vil ikke Regjeringen engang vurdere
denne måten å spare penger på?

  Regjeringen foretar en løpende utbygging
av samfunnet gjennom forslag til utbygging av ulike velferdsformål.
Jeg har konstatert at det ikke alltid er slik at Fremskrittspartiet
er enig i den typen innsats i forhold til velferdssamfunnet, men
la det ligge i denne sammenheng.

Petroleumsfondet er etablert av ulike grunner.
En av dem er at det skal være et avvik mellom det tidspunktet man
opptjener pengene, og det tidspunktet man benytter dem. Det har
sammenheng med at dersom man hadde benyttet pengene fra petroleumssektoren
i norsk økonomi, ville det for det første ha ført
til et tilnærmet sammenbrudd i konkurranseutsatt sektor,
og for det andre ville det ført til et langt høyere
rentenivå enn det vi nå har. Også Fremskrittspartiets
forslag i budsjettsammenheng om økt bruk av oljepenger,
ville som en naturlig konsekvens hatt som resultat at vi ville hatt
et høyere rentenivå enn det som følger
av Regjeringens opplegg.

Det andre viktige elementet er at petroleumsfondet
investeres i utlandet, også på grunn av at det
skal fungere som en buffer i forhold til eventuelle sjokk når
det gjelder endringer i petroleumsprisen. Dersom vi hadde investert
i Norge og måtte ha utløst f.eks. plasseringer
i norske selskaper for å kunne møte et oljeprissjokk,
ville sjokket ha blitt dobbelt.

Et tredje viktige element er at muligheten
for å benytte petroleumspenger på et senere tidspunkt
enn de inntrer, også har sammenheng med at vi da har muligheten til å fordele
velferden over flere generasjoner og møte bl.a. de pensjonsforpliktelsene
vi har fram i tid. 

Jeg har registrert at Fremskrittspartiet på et
tidligere tidspunkt har lagt fram forslag om grunnlovsfesting i
forhold til bruken av petroleumssektoren. Jeg registrerer at man
ikke har et fullt så avgrenset syn på spørsmålet
om disponering av pengene i dag. Jeg tar det til orientering.

Sist, men ikke minst: Det som er prioritert,
det som man mener er viktigst på budsjettet, får
også plass på budsjettet, det trenger man ikke
en bevilgning i tillegg for å kunne iverksette. Det som
ikke får plass på budsjettet, er pr. definisjon
det som har lavere prioritet enn det som allerede er inne.

  Dette er med all respekt galt. Det er ikke
slik at Regjeringen virkelig prioriterer de viktige utbyggingsområdene.
I år – på det budsjettet som ble vedtatt
i fjor – ble det altså vedtatt et netto kutt i
samferdselsinvesteringene. Skoleelevene sitter i dag og deler PC-er.
Mener Regjeringen at det å investere i nytt IKT-utstyr i
skolen, vil føre til økt rente i Norge? Mener
Regjeringen at det å investere i et effektivt veinett,
som i realiteten betyr at man får effektivisert økonomien
og redusert kostnadene for en rekke bedrifter rundt omkring i Distrikts-Norge,
er rentedrivende, når vi i tillegg vet at det er ledig
kapasitet i anleggssektoren som står klar til å kunne bygge
veier bare neste år for 2–3 milliarder kr? 

Jeg skjønner ikke hvorfor Regjeringen
har en så til de grader sterk motvilje mot å la
disse pengene bli investert også i Norge, slik at de ikke
bare kan komme denne generasjonen til gode, men faktisk også de
kommende, ved at vi investerer i å effektivisere vår
egen økonomi, og lar de kloke hodene bli enda klokere.

  Jeg har registrert at Fremskrittspartiet også har
foreslått at vi skal investere i veier i Sverige. Det går
i hvert fall noe utover det Regjeringen kan tenke seg å foreslå.

Men la meg understreke at det ikke er slik
at investeringer i samferdselssektoren eller i utdanningssektoren
i seg selv fører til et prispress, dersom man sørger
for at det er rom for den type investeringer. Men dersom den type
investeringer skulle komme i tillegg til alt det andre som gjøres
i økonomien, og til overmål i en situasjon hvor
det er mangel på arbeidskraft innenfor mange sektorer,
fører det til et pris- og kostnadspress. 

Jeg registrerer at Fremskrittspartiet har søkt
råd hos en del professorer i økonomi, og jeg registrerer
at svaret er ganske klart, bl.a. fra professor Noreng. Dette henger ikke
på greip, sier han til Dagsavisen for kort tid tilbake. Han
slår entydig fast at det opplegg Fremskrittspartiet har
presentert, fører til at vi får et økt
press. Vi har mangel på arbeidskraft, og det må føre
til en økt innvandring hvis man skal kunne møte
den typen utfordringer. Men framfor alt: Fremskrittspartiets økonomiske
politikk ville føre til at unge mennesker med store boliglån
ville få en sterkt økt rente. Det er en konsekvens
som er en bakside av den medaljen Fremskrittspartiet presenterer,
og som Regjeringen sterkt vil fraråde.

 Det blir oppfølgingsspørsmål – Øystein Djupedal.

  Jeg vil gjerne stille et oppfølgingsspørsmål,
til bistandsminister Sydnes.

Det er slik at oljefondet går på de
mest velfungerende børser verden over. Det gjør
at mange land havner i skyggen, ikke minst de 48 fattigste land.
Hvis det er et poeng, som finansministeren hele tiden understreker,
at disse pengene ikke kan brukes i Norge – i hvert fall
må brukes med forsiktighet i Norge – ville det
ikke da være en svært god idé at man
tok deler av oljeformuen og investerte kommersielt i de aller fattigste
land for å få fram næringsutvikling,
for å få fram vekst, at man fikk et solidaritetsfond – ikke
fordi det skal være bistandspenger, men et tillegg til
bistandspenger – som investerte i f.eks. Namibia eller
Angola på kommersielle vilkår for å få vekst,
altså «trade not aid»? Disse pengene
vil 100 pst. bli brukt utenfor Norges grenser, og vil bidra til
velstand og vekst, noe som vil være et godt supplement
til vår vanlige bistandspolitikk.

Min utfordring til bistandsministeren er da
følgende: Er ikke dette en svært gode idé?
Er ikke dette en idé Regjeringen bør
ta med seg? I tillegg kan det faktisk vise seg at investeringer
i Namibia gir avkasting. Og om det ikke gir like stor avkastning
på kort sikt, gir det stor avkastning på lengre
sikt.

  Når det gjelder bruken av oljefondet,
er det visse retningslinjer som ligger til grunn for anvendelsen
av oljefondet, og det er retningslinjer som Stortinget har sluttet
seg til.

Når det gjelder spørsmålet
mer allment om hvordan vi bruker vår velstand, er Regjeringen
svært opptatt av at vi må bruke mer av vår
velstand på dem som trenger det mest, nemlig fattige mennesker
i fattige land. Det er derfor vi har foreslått å øke
utviklingsbudsjettet med 1,5 milliarder kr, som også er
en økning på 14 pst. i forhold til årets
budsjett.

Når det gjelder investeringer og næringsutvikling
i fattige land, er jeg helt enig med Djupedal i at vi i enda større
grad må sørge for at vi bidrar til næringsutvikling også i
de fattigste landene. Neste år skal FN ha en stor konferanse
om de minst utviklede landene, og i slutten av januar skal vi i
Norge ha en egen forberedende konferanse om dette som nettopp fokuserer
på hvordan vi sammen med andre land kan bidra til å få økt
næringsutvikling i disse landene. 

For øvrig vil jeg gjerne vise til
at vi har et fond som heter Norfund, og som i forhold til de forslagene
Djupedal kommer med, i all hovedsak betjener nettopp det formålet,
investeringer i sør.

 Kenneth Svendsen – til oppfølgingsspørsmål.

  Det er et oppfølgingsspørsmål
til finansministeren.

Enhver bedrift og enkeltperson med respekt
for seg selv tar vare på sine formuer og vedlikeholder
dem. Vanlige folk vedlikeholder sine boliger. De skifter ut treverk, de
maler – de vedlikeholder og tar vare på formuen.
Næringslivet gjør det samme. De vedlikeholder
ved å skifte ut og reparere maskinpark og næringsbygg.

Norge har også en formue, en formue
i skolebygg, sykehus, veier etc. Hvorfor vedlikeholdes ikke denne
formuen? Veinettet i Norge blir dårligere og dårligere. Regjeringen
selv beskriver det slik: Det er en underfinansiering av
veinettet på 600 mill. kr årlig
bare for vedlikeholdet – det har opparbeidet seg et etterslep
på 8,2 milliarder kr. Hvorfor vil ikke
Regjeringen vedlikeholde denne veiformuen – noe som ville
komme både folk flest og næringslivet til gode?
Det må da være bedre å gjøre
dette enn å bygge opp penger på bok i utlandet? 

For øvrig har vi hatt to renteøkninger
etter at Arbeiderpartiet overtok makten.

 Presidenten mener å huske
at finansdebatten nettopp har pågått over to dager,
men allikevel – finansminister Schjøtt-Pedersen.

 Selvfølgelig er det fornuftig å vedlikeholde
de ressursene som er. Det blir alltid en vurdering hvor mye man
skal sette inn, bl.a. når det gjelder vedlikehold av veier.

Når det gjelder spørsmålet
om skolebygg, er jeg enig i at det er en utfordring i mange kommuner.
Det er i utgangspunktet en oppgave for den enkelte kommune. Regjeringen
har gjort den utfordringen enklere ved at vi har foreslått
en betydelig styrking av kommunesektorens økonomi. Jeg
konstaterer at den samme oppmerksomheten ikke har vært
til stede fra Fremskrittspartiets side.

 Vi går videre til neste
hovedspørsmål.

  Jeg vil gjerne stille et spørsmål
til finansministeren.

Det er en formidabel økning i utbetalingene
til sykelønn. Det reduserer handlingsfriheten på de
offentlige budsjettene og går ut over formål som
ikke minst mange svake grupper hadde hatt nytte av. Og det er en
betydelig belastning for næringslivet.

Venstre tror ikke at svaret er de harde kutt
som høyrepartiene legger opp til, som har en sterk usosial
profil. Men svaret er heller ikke det som Arbeiderpartiet så langt
har hatt, nemlig ingen justering av dagens ordning. Venstre har
stått for en moderat endring av sykelønnsopplegget,
bl.a. slik at kronisk syke og foreldre i forbindelse med sykdom
hos barn blir holdt utenom. 

Nå foreligger innstillingen fra Sandman-utvalget,
som går nettopp på den tenkningen som Venstre
har hatt, en moderat tilpasning som ikke rammer noen grupper hardt. Er
statsråden enig i at den innstillingen som foreligger fra
Sandman-utvalget, er et godt utgangspunkt for et bredt kompromiss
i revideringen av sykelønnsordningen?

  Det er riktig at det er en betydelig vekst
i sykefraværet. Vi anslo i budsjettet som nylig er lagt
fram, at veksten fra 2000 til 2001 vil være på 12 pst.
Nå tyder nye tall på at veksten blir på 13 pst. 

Dette har mange komplikasjoner. Det ene er
selvfølgelig den problemstilling at vi må ha oversikt
over hva som er årsakene til at sykefraværet øker,
og også se på om vi kan tilrettelegge arbeidet
slik at de som har mulighet for det, og ønsker det, skal
kunne være i arbeid, selv om de har sykdomsmessige problemer.
Det andre er at det har en kostnadsmessig side, som også representanten Kvassheim
var inne på. Og sist, men ikke minst, innebærer
et økende sykefravær at vi har en redusert tilgang på arbeidskraft
i en situasjon der tilgangen på arbeidskraft er en vesentlig
begrensning i norsk økonomi.

Regjeringen har mottatt innstillingen fra Sandman-utvalget.
Den er sendt på høring. Regjeringen er innstilt
på å drøfte med partene den videre oppfølgingen
av den. Regjeringen vil komme tilbake til Stortinget med vurdering
av den videre oppfølging etter at høringsrunden
er gjennomført.

  Jeg deler finansministerens grunnholdning,
vi skal fortsatt ha en veldig god sykelønnsordning i Norge.
Og det er av avgjørende betydning at en ser på andre
elementer som påvirker sykefraværet. Men det er
ingen grunn til å underslå at det må gjøres noen
grep som også går på revisjon av ordningen,
og som vil redusere kostnadene, for her ligger det viktige elementer
for å bidra til å få sykefraværet
ned uten at det rammer noen grupper hardt.

Det som jeg ønsker å utfordre
finansministeren til, er å gi uttrykk for visse grunnholdninger.
Spørsmålet er da: Er det behov for en revisjon
av dagens ordning? Og er finansministeren enig i at den type balansert
tenkning som Venstre har stått for, og som Sandman-utvalget
følger opp, uten at noen rammes hardt, er det som kan være grunnlaget
for å få til en revisjon av dagens ordning?

  La meg først understreke at det er
viktig at vi får dempet veksten i sykefraværet.
Jeg viste til årsaker til det. Jeg viste også til
at Regjeringen har et engasjement i forhold til det som er kommet
til uttrykk bl.a. i budsjettdokumentene, hvor vi har redegjort nøye
for denne problemstillingen. 

Når det gjelder Sandman-utvalgets
innstilling, vil jeg avgrense meg til på dette tidspunktet å si
at vi har sendt den på høring. Regjeringens vurdering
av forslagene i Sandman-utvalget vil vi komme tilbake til på et
senere tidspunkt. Jeg vil imidlertid ikke unnlate å uttrykke
glede over at det fra Venstres side, både fra representanten Kvassheim
nå og også i finansdebatten, er understreket veldig
sterkt at det er viktig å ha en sykelønnsordning som
innebærer at folk skal føle en trygghet ved sykdom.

Det er jo fremmet forslag, bl.a. fra Fremskrittspartiet, i
forbindelse med budsjettet som ville innebære at en kvinnelig
industriarbeider med gjennomsnittlig inntekt ville tape nesten 46 000 kr
på et år som følge av de endringene Fremskrittspartiet
har foreslått – ved Høyres forslag omtrent
halvparten. Dette ville være dramatiske endringer i forhold
til dagens situasjon.

 Vi går videre til neste
hovedspørsmål.

  I går kveld vedtok Arbeiderpartiet
og sentrumspartiene de største skatte- og avgiftsøkningene
i manns minne. Ikke minst rammer det arbeidsplasser og økonomien
for folk flest – dette til tross for at finansministeren
i revidert nasjonalbudsjett skrev følgende:

«Skatte- og avgiftsnivået
i Norge er allerede høyt sammenlignet med andre land.» 

Han skrev også:

«Likeså gjør den økende
internasjonaliseringen det vanskelig for Norge å ha vesentlig
høyere skatter på kapital- og arbeidsinntekter
enn våre naboland.»

Mitt spørsmål til finansministeren
blir ganske enkelt: Vedkjenner han seg fortsatt det han skrev i
vår om at skatte- og avgiftsnivået i Norge er
høyt sammenlignet med andre land? Og hvordan vil finansministeren
beskrive nivået nå, etter de massive skatteøkningene
i budsjettet for 2001?

  Jeg vedkjenner meg det som vi skrev i revidert
nasjonalbudsjett, og jeg vedkjenner meg det som vi skrev i budsjettet. 

Jeg er grunnleggende uenig i representantens
framstilling. Det budsjett som vi har lagt fram, og de forslag som der
måtte være på skatte- og avgiftssiden,
rammer ikke folk flest. Tvert imot er det slik at når det
gjelder skatt på arbeid, blir den redusert på rundt
1 milliard kr som følge av Regjeringens budsjettopplegg.
Avgiftene reduseres på viktige områder, bl.a.
gjelder det avgiften på bensin og diesel. Som en følge
av budsjettforliket blir det også gjennomført
en redusert merverdiavgift på mat. Men hele hovedtanken
er jo at dersom vi skal gjennomføre den satsing på fellesgodene
som Regjeringen foreslår – en sterk satsing på helsevesenet,
på utdanningssektoren, på eldreomsorgen – uten å komme
i en situasjon hvor vi får økt press på renten,
er vi nødt til å redusere presset i den private
delen av økonomien. Det har vi gjort ved å foreslå et sett
av tiltak, bl.a. konjunkturavgift i forhold til næringslivet.
Andre forslag er kommet isteden som følge av behandlingen
i Stortinget, men poenget med disse tiltakene er å unngå at
folk flest skal få nye brev fra banken om renteøkninger.
Regjeringen er svært opptatt av at vi skal kunne unngå en
slik situasjon. 

Jeg mener også at det budsjett vi
har lagt fram, samlet sett er det beste for norsk næringsliv.
Ved å legge fram et budsjett hvor vi demper presset i den
private delen av økonomien for å gi rom for den
helt nødvendige satsingen på fellesgodene, unngår
vi å få en ny pris- og kostnadsspiral som vi kunne
ha fått dersom vi ikke hadde sørget for å skape
et slikt realøkonomisk rom for den satsingen vi har på fellesgodene. 

Gjennom Regjeringens budsjettopplegg blir det
enkelte kostnadsøkninger som følge av skatter
og avgifter – det er riktig – men man unngår
den pris- og rentevirkning som vi ellers ville ha fått
hvis Regjeringen ikke hadde gjort disse nødvendige grepene. 

  Hvis jeg forstår finansministeren rett,
er det riktig å øke skattene og avgiftene med 12 milliarder
kr for bedrifter og for folk flest, fordi Regjeringen ikke vil gjøre
noe med det som er de viktigste utfordringene i norsk økonomi,
nemlig å øke tilgangen på arbeidskraft
og å omstille offentlig sektor, effektivisere den. Hadde
man gjort det i stedet, hadde folk flest sluppet dette. 

Forstår jeg også finansministeren
rett, er det ingen som blir rammet av 12 milliarder kr
i skatter og avgiftsøkning, det bare innkreves. Poenget
er at man prøver å fortegne det. Boligskatten øker
med 15 pst., elavgiften øker, næringslivet
har nå en skattemodell å forholde seg til som
er vesentlig dårligere enn utgangspunktet i 1992. 

Jeg merket meg også at finansministeren
sa at han fortsatt står ved sine uttalelser i revidert
nasjonalbudsjett, at vi har et høyt skatte- og avgiftsnivå i
forhold til andre land. Og hva er hans svar på det? At
vi skal øke det ytterligere. Forstår ikke finansministeren
at når landene rundt oss senker skattene og avgiftene,
kan ikke vi lenger utvikle oss til et skattepolitisk annerledesland
uten at det også får store konsekvenser for bedriftsetableringen
i Norge?

  For det første er det slik at dersom
vi skulle hatt et skatte- og avgiftsnivå på linje
med det som f.eks. er i Sverige, måtte vi ha økt
skatte- og avgiftsnivået i Norge i størrelsesorden
50 til 100 milliarder kr. Det viser at denne debatten om
skattenivået i Norge er kraftig overdrevet. Men det er jo
ikke det som er hovedpoenget. Hovedpoenget er at vi står
overfor valg som veldig klart er avdekket gjennom den finansdebatten
som foregikk i denne sal i går og forleden dag. Og hva
er valget? Jo, Arbeiderpartiet sier at vi skal styrke fellesgodene
ved å bygge ut helsevesenet, eldreomsorgen og utdanningen.
Vi skal ha en mer rettferdig fordeling, og vi skal unngå et økt
press på renten

Det gjør det nødvendig å gjøre
noen grep i forhold til å dempe presset i privat sektor. 

Hva er så Høyres alternativ?
Jo, Høyre sier at vi sender regningen til syke mennesker.
Hvis en person har kreft og er syk i ett år, får
han et kutt i lønnen sin på mellom 20 000
og 25 000 kr som følge av Høyres
forslag. Videre kutter Høyre, som følge av sitt
opplegg, betydelig i forhold til tiltakene i Distrikts-Norge, de
kutter i forhold til bistand og i forhold til den fattigste delen
av befolkningen i verden. Det er alternativet vi står overfor.
Og jammen vil en som er syk i ett år, merke et inntektsbortfall
på mellom 20 000 og 25 000 kr. 

 Vi går videre til siste
hovedspørsmål.

  Jeg vil gjerne få stille et spørsmål til
forsvarsministeren. 

Det er stor uro i Forsvaret på grunn
av den meget omfattende omorganisering som nå er skissert,
og som flere har vært inne på. Konklusjonene både
fra Forsvarspolitisk utvalg og fra Forsvarsstudien 2000 fra forsvarssjefen vil
som kjent medføre store endringer. 4 000-6 000
offisersstillinger og flere avdelinger foreslås nedlagt.
Dette har medført at nær sagt alle nå føler
seg utrygge. Vi får henvendelser nesten hver uke fra avdelinger
over hele landet hvor man føler seg truet av nedleggelse.
Og jeg tror ikke statsrådens forsikring her tidligere om
at det ikke er sikkert at Regjeringen vil følge forsvarssjefens forslag,
er egnet til å berolige. 

Det haster med en avklaring, og vi venter nå med spenning
på Regjeringens langtidsproposisjon. Statsråden
har tidligere sagt at denne vil bli fremlagt i februar neste år.
Det er helt nødvendig å få dokumentet
så tidlig for at Stortinget skal rekke å behandle
den i vårsesjonen. Kan statsråden garantere at
tidsplanen vil holde, og at den vil bli fremlagt i februar, som
planlagt?

  Ja, så langt det står i
min makt, kan jeg garantere det. Det er ikke noe som tyder på at
den timeplanen ikke holder. Jeg er fullt ut innforstått med
at det er uro i Forsvaret, men det er altså ikke mulig for
forsvarsministeren eller Regjeringen å plukke ut enkeltelementer
nå og si at det skal fredes, det skal vi gjøre
noe med, det skal omorganiseres. Dette må drøftes
i en samlet sammenheng og legges fram for Stortinget.

Selv om uroen er stor, tror jeg uroen ville
vært enda større om vi nå ikke tok et
samlet grep som Stortinget kan diskutere fra A til Å, slik at vi
får en vedtakskatalog som er annerledes og langt mer konkret
enn det vi har betjent oss av gjennom de fireårige behandlingene
av langtidsmeldingene. Så grepet vi nå gjør,
er altså å legge fram en samlet pakke. 

Jeg møter svært mange både
militært og sivilt ansatte i Forsvaret som skjønner
at dette er en politisk prosess, de er gjenstand for politisk behandling,
og følgelig er de usikre. Men det er en ny og bedre framtid
en kan se for seg, framfor å leve med plage på plage,
omstilling på omstilling, krise på krise, som
vi nå har hatt i Forsvaret i altfor mange år.
Så jeg tror representanten og jeg kanskje kan stå sammen
om å si at etter dette vet man iallfall hva man har å holde
seg til. Og det er bedre for Forsvaret og for den enkelte.

  Vårsesjonen er som kjent siste sesjon
dette storting sitter sammen, og det er av avgjørende betydning
at dette storting får behandlet den store omorganiseringen
av Forsvaret. I oversikten over saker fra Regjeringen, som vi mottar
regelmessig, står det ikke februar 2001. Det står
noe mer flytende våren 2001. Det var derfor jeg gjerne
ville ha en klargjøring fra statsråden, en forsikring
om at det er i februar 2001 vi vil motta denne proposisjonen. Vi
skal jo gjennomføre høringer og befaringer og
ha en grundig behandling av forslagene. Så jeg vil gjerne
ha en garanti fra statsråden for at den kommer i februar.

  Jeg viser til svaret mitt. Det er i februar.
Jeg er fullt på det rene med at kommer denne proposisjonen
til Stortinget langt ut på våren, blir det ikke
rom for en forsvarlig behandling i Stortinget. Da har vi lagt det
store egget, for å si det slik. Da har vi virkelig gjort
noe vi ikke skal gjøre.

Vi er i nær kontakt med alle berørte
instanser for å få dette til. Det stiller store
krav til de ansattes organisasjoner, som skal ha dette på høring,
til samarbeid med andre departementer, og – jeg vil si – med
Stortingets forsvarskomite, som til sjuende og sist skal ha ansvaret
for forberedelsene av Stortingets vedtak. Så februar skal
holde. Men slår tordenværet ned, er alle trykkerier
i streik – den type ting – kan jeg altså ikke
garantere for eller mot, så det er på det grunnlag
jeg sier: Ja, vi skal gjøre vårt aller beste for å få det
til.

 Tiden for den muntlige spørretime
er nå omme, og vi går over til den ordinære
spørretime.





                    
                    
                    

 Presidenten vil sterkt understreke
følgende: I de to foregående spørretimer
har presidenten vært nødt til å bruke
sin rett etter reglementet til å avkorte anledningen til
et ekstra tilleggsspørsmål. Det finner presidenten
ikke særlig tilfredsstillende. Dagens liste over spørsmål
er nesten like lang som de to foregående. Presidenten anmoder
representantene på det sterkeste om at dersom det ikke
er tvingende nødvendig med det andre tilleggsspørsmålet,
så avstår man fra dette.

Likevel er presidenten noe i tvil om det er
forsvarlig å slippe løs forsamlingen med adgang
til to ekstra spørsmål. Det kan lett skje at den
reglementsmessige tid for formiddagens møte vil kunne overskrides,
men presidenten er villig til å gi representantene den
tillit at vi greier å håndtere dette innenfor
en rimelig tidsramme, og har nå tatt sjanser som han muligens
kommer til å angre bitterlig etterpå. 

Det blir noen endringer i den oppsatte spørsmålslisten,
og presidenten viser i den sammenheng til den oversikt som er omdelt
på representantenes plasser i salen.

De forslåtte endringer i dagens spørretime
foreslås godkjent. – Det anses vedtatt.

Endringene var som følger:

Spørsmål 1, fra representanten
Odd Einar Dørum til utenriksministeren, vil bli besvart
av utviklingsministeren på vegne av utenriksministeren,
som er bortreist.

Spørsmål 2, fra representanten
Morten Lund til nærings- og handelsministeren, vil bli
besvart av kommunal- og regionalministeren på vegne av
nærings- og handelsministeren, som er bortreist.

Spørsmål 6, fra representanten
Lisbet Rugtvedt til kommunal- og regionalministeren, vil bli tatt
opp av representanten Helge Bjørnsen.





                    
                    








        

Spørsmål 1


    
        

Spørsmål 2


    
        

Spørsmål 3


    
        

Spørsmål 4


    
        

Spørsmål 5


    
        

Spørsmål 6


    
        

Spørsmål 7


    
        

Spørsmål 8 


    
        

Spørsmål 9


    
        

Spørsmål 10


    
        

Spørsmål 11


    
        

Spørsmål 12


    
        

Spørsmål 13


    
        

Spørsmål 14


    
        

Spørsmål 15


    
        

Spørsmål 16


    
        

Spørsmål 17


    
        

Spørsmål 18


    
        

Spørsmål 19


    
        

Spørsmål 20


    
        

Spørsmål 21


    
        

Spørsmål 22


    
        

Spørsmål 23 


    
        

Spørsmål 24


    
        

Spørsmål 25


    
        

Spørsmål 26


    
        

Spørsmål 27


    
        

Spørsmål 28


    
        

Spørsmål 29


    
        

Spørsmål 30


    
        

Spørsmål 31


    
        

Spørsmål 32


    
        

Spørsmål 33


    
        

Spørsmål 34


    
        

Spørsmål 35


    



                    

 Dette spørsmålet,
fra representanten Odd Einar Dørum til utenriksministeren,
vil bli besvart av utviklingsministeren på vegne av utenriksministeren.

  Jeg tillater meg å stille dette spørsmålet:

«ILO vil anbefale sine medlemmer å ta
sine lands forbindelser med Burma opp til vurdering, og treffe tiltak som
gjør at Burma ikke kan utnytte forbindelsene til å videreføre
eller utvide tvangsarbeidssystemet. Dette kan vanskelig forstås
som annet enn en oppfordring til økonomiske sanksjoner,
i tråd med anbefalingene fra Aung San Suu Kyi og Burmas
folkevalgte representanter. ILOs vedtak effektueres 30. november
2000. 

Hvordan har Norge tenkt å svare på ILOs
oppfordring?»

  Det foregår systematiske brudd på menneskerettighetene
i Burma, inkludert tvangsarbeid. Norge har ved en rekke anledninger
protestert mot regimets grove menneskerettighetsbrudd og andre overgrep
mot befolkningen. Vi har fordømt militærjuntaens
maktmisbruk mot Aung San Suu Kyi. Vi har gjentatte ganger anmodet
juntaen om å gå inn i dialog med Aung San Suu
Kyi og den demokratisk valgte opposisjon.

Denne regjeringen, i likhet med Bondevik-regjeringen,
arbeider aktivt for en demokratisk utvikling i Burma. Vi er nå i
ferd med å ferdigstille arbeidet med nye retningslinjer
for hvordan vi kan fremme demokrati og menneskerettigheter i landet.
I vårt fremtidige engasjement vil vi bl.a. legge enda større
vekt på støtte til den demokratiske opposisjonen.

Vi vil også bidra til økt
internasjonalt press på militærregimet gjennom
samarbeid med andre land og aktiv innsats i internasjonale organisasjoner.
FN spiller en viktig rolle i arbeidet med å finne en løsning
på den fastlåste situasjonen. Norge vil fortsatt
føre en aktiv Burma-politikk i FN og også øke
vår støtte til FNs innsats i Burma. Medlemskapet
i FNs sikkerhetsråd gir oss en ny og viktig plattform for
en tettere dialog med viktige land om disse spørsmål.

ILOs arbeidskonferanse vedtok i juni i år
en resolusjon om iverksettelse av tiltak mot Burma dersom landet ikke
oppfyller sine forpliktelser i henhold til konvensjonens artikkel
29 om tvangsarbeid. På bakgrunn av en rapport fra ILOs
sendelag, som besøkte Burma tidligere i høst,
vedtok et flertall i ILOs styre den 16. oktober å iverksette
de bebudede tiltak mot Burma. Disse omfatter bl.a. at medlemslandene
gjennomgår sine forbindelser med Burma og forsikrer seg
om at disse ikke bidrar til tvangsarbeid.

Norge tar på det sterkeste avstand
fra alle former for tvangsarbeid. Vi støtter ILO-vedtaket
om å iverksette resolusjonen og vil selvfølgelig
etterleve tiltakene fullt ut.

Slik Regjeringen ser det, oppfordrer ILO-resolusjonen til
opphør av samarbeid som fremmer eller medvirker til tvangsarbeid,
ikke til innføring av økonomiske sanksjoner mer
generelt.

Økonomiske sanksjoner som virkemiddel til fremme av
demokrati og menneskerettigheter bør avgjort drøftes også i
forhold til Burma. Effektive sanksjoner krever imidlertid bred internasjonal
oppslutning. Det er også svært viktig å innrette
sanksjonene slik at de i minst mulig grad rammer sivilbefolkningen.
Erfaringer viser at det er svært vanskelig å oppnå internasjonal
enighet om innføring av internasjonale sanksjoner, og ikke
minst stå fast ved sanksjonstiltakene når utilsiktede
virkninger viser seg.

Bondevik-regjeringen gikk i 1998 ut med en
oppfordring til norske bedrifter om ikke å handle med Burma. Oppfordringen
gikk til NHO og bransjeforeningene. Disse har vist en positiv holdning
til å støtte oppfordringen og å fremme
den overfor sine medlemsorganisasjoner. Dette var et viktig supplement
til det press fagbevegelsen allerede utviste i samme retning. Regjeringen
støtter fullt ut disse tiltakene og vil videreføre
den tidligere regjerings politikk på dette felt.

Per Ove Width hadde
her overtatt presidentplassen.

  Jeg takker for svaret. 

Vi har nettopp fått melding gjennom
NorWatch at Ulstein Tenfjord har eksportert en styringsmaskin
til Burma, men det ser ut til å være et unntak,
og bedriften beklager det. Men det kan i seg selv være
et uttrykk for at det nå er behov for å lovfeste
norsk politikk når det gjelder handel med Burma, slik at
bedriftene har klare retningslinjer. 

Langt mer betenkelig er det at importen fra
Burma har steget betydelig, faktisk med en faktor på 2,5
i forhold til tidligere, og det er en stor økning i import
av tømmer, trelast og treprodukter som kan knyttes til
tvangsarbeid, og også til å rasere Sørøst-Asias
siste store sammenhengende skogsområder. På det
grunnlaget synes jeg at Norge burde vurdere økonomiske
sanksjoner. Vi har også en forhistorie, bl.a. i forhold
til Sør-Afrika, hvor vi har vist at det å vise
mot og ta selvstendige initiativ har ført fram, og også har
hatt konsekvenser for andre. Regimet i Burma er såpass
ondsinnet rotfestet i å bekjempe det meste av det vi tror
på, at jeg vil oppfordre Regjeringen til å se på sanksjonsspørsmålet
på nytt. For hvilke virkemidler skal vi ellers ha for å stoppe
en import som nå vokser i det omfanget jeg har antydet
i mitt spørsmål?

  Uten at jeg har fått anledning til å studere
disse tallene for eksport/import, har jeg sett dem referert
i avisen. Jeg og vi er skuffet over at importen fra Burma, til tross
for oppfordringene som Regjeringen har kommet med, er økt
i forhold til i fjor. Regjeringen forventer som nevnt at norsk næringsliv
aktivt følger opp den oppfordringen som er gitt om ikke å handle
med Burma.

Når det gjelder arbeidet med sanksjoner,
viser jeg til mitt svar i sted. Sanksjoner bør selvsagt
vurderes også i forhold til et land som Burma. Bilaterale
sanksjoner har sjelden vist seg å ha noen særlig
effekt, slik at internasjonale sanksjoner er det som også i
et slikt tilfelle eventuelt er aktuelt, men det har vist seg vanskelig å få oppslutning
om. 

Jeg vil bare gjenta at Regjeringen vil fortsette
sin aktive Burma-politikk også i internasjonale organisasjoner.





                

 Dette spørsmålet,
fra representanten Morten Lund til nærings- og handelsministeren,
vil bli besvart av kommunal- og regionalministeren på vegne
av nærings- og handelsministeren.

 Jeg vil få stille følgende
spørsmål:

«De ansatte ved Nycomed Pharmas anlegg
i Oslo fastholder at det er gitt uriktige eller ufullstendige opplysninger
da erverv ble godkjent i august 1999. Vilkåret for å pålegge
erververen å avhende de aktiva ervervet omfattet, eller
omgjøre vedtak om å legge ned fabrikken med over
200 arbeidsplasser skulle derved være til stede. 

Kan statsråden ut fra de forsikringer
som er gitt om at ervervet ikke ville føre til redusert
produksjon i Norge, forsvare å ikke håndheve lovens
bestemmelser?»

  Nordic Capital kjøpte i mai 1999
70 pst. av aksjene i Nycomed Pharma-konsernet, og de resterende
30 pst. eies av Nycomed Amersham-konsernet. Ervervet ble
meldt til Nærings- og handelsdepartementet 14. juni
1999. På bakgrunn av de opplysningene som ble framlagt
i saka, ble ervervet godkjent 13. august 1999 uten nærmere
prøving.

I slutten av august i år besluttet
styret i Nycomed Pharma endringer i den skandinaviske produksjonsstrukturen.
Dette innebærer at selskapets fabrikk i Asker vil bli en
rendyrket tyggetablettfabrikk med en oppgradering over de neste
par årene med investeringer på ca. 110 mill. kr.
Fabrikken i Oslo vil bli nedlagt med en gradvis nedtrapping over
tre år.

Nærings- og handelsdepartementet vurderer
om de endringer som har skjedd i Nycomed Pharmas norske virksomhet,
er et brudd på godkjennelsen som ble gitt i august 1999.
I denne sammenheng er det avgjørende å få avklart
om godkjennelsen ble gitt på grunnlag av uriktige eller
ufullstendige opplysninger, eller at nærmere prøving
ble unnlatt av samme grunn, jf. ervervsloven § 20. Av
loven framgår det at dersom det viser seg at godkjenninga
skyldes uriktige eller ufullstendige opplysninger, eller at prøving
er unnlatt av samme grunn, kan departementet pålegge erververen å avhende
de eierandeler og aktiva som det meldepliktige ervervet omfattet. 

Jeg noterer meg at representanten Lund viser
til at de ansatte hevder at det er gitt uriktige eller ufullstendige opplysninger,
og at det skulle være tilstrekkelig til å trekke
godkjenninga tilbake. Ervervslovens bestemmelser om å pålegge
erververen å avhende eierandeler, forutsetter imidlertid
at det må kunne påvises at erverver faktisk gav
uriktige eller ufullstendige opplysninger om sine planer da ervervsmeldinga
var til behandling. Det stilles strenge beviskrav her. De ansattes
synspunkter inngår som en del av bevisvurderinga, men også andre
forhold må vurderes i denne sammenhengen.

Det har vært avholdt flere møter
med ledelsen i selskapet, og Nærings- og handelsdepartementet
har hatt jevnlig kontakt med representanter for de ansatte. I tillegg
har departementet bedt om og fått oversendt et omfattende
skriftlig materiale om bakgrunnen for og begrunnelsen for de beslutninger
som er tatt.

Behandlinga av saka har tatt tid, bl.a. på grunn
av innspill fra de ansatte som det har vært behov for å vurdere nærmere
for å få en så grundig vurdering som
mulig av saka. Departementet har faktisk hatt møter med
de ansatte hele veien fram til nå. De ansatte har derfor
hatt mulighet til å komme med sine synspunkter overfor
departementet under hele behandlingsperioden.

For alle de involverte parter er det uheldig
at det fortsatt foreligger en uavklart situasjon i forhold til ervervsgodkjennelsen
i 1999, og Nærings- og handelsdepartementet tar derfor
sikte på å avgjøre saka i løpet
av kort tid.

  Jeg takker for svaret.

Jeg mener at det ikke foreligger noen tvil – de
ansatte ville sagt nei til overtakelse hvis de hadde visst det de
vet nå. De ble fortalt at det var planer om at produksjonen
i Norge skulle øke. Departementet spurte i brev av juli 1999
om det samme, og det ble svart at det forventes økt vekst
også for virksomheten i Norge. Så sent som på sommeren
i år, én måned før nedleggelsen
ble vedtatt, var hovedkontoret flyttet, og da ble det ny brevveksling med
departementet. Da fastholdt den nye eieren at den norske virksomheten
ikke ville bli svekket vesentlig. Det å legge ned fabrikken
er å svekke vesentlig.

Det har hele tiden etter de ansattes mening
vært gitt feilaktige opplysninger. Hvis det ikke blir reagert
på det denne gangen, vil denne loven være uten
noen troverdighet. Er ikke det et viktig moment?

  Som jeg sa i mitt første svar, er
Nærings- og handelsdepartementet godt kjent med hva de
ansatte mener, de ansatte har vært med i prosessen, og
det har vært mange møter og samtaler. Jeg kan ikke
si noe mer her og nå enn at det vil bli tatt en avgjørelse
i denne saka i løpet av veldig kort tid.

  Vi har en lov om erverv, og § 20 sier
at her kan departementet gripe inn. Ut fra hensikten med den loven
må departementet gripe inn, og jeg kan ikke begripe at
det går an å bevise noe bedre enn det som er gjort
i dette tilfellet. 

Før landsmøtet i Arbeiderpartiet
var det et avisoppslag der Thorbjørn Jagland sa at vi nå må ta
et oppgjør med den utviklingen som skjer. Det er «ikke-kreftene» som
har tatt over og bestemmer utviklingen, sa han. Han sa at vi har
noen vi må kunne kalle for «bedriftsslakterne», som
får lov til fritt å ture fram. De må vi
få gjort noe med. 

En sak som denne har smitteeffekt. Det får
betydning for andre også hvis en bare kan skrive i et brev
at vi har ingen planer om å legge ned, men så arbeides
det med slike planer parallelt med at departementet sitter og behandler
svaret på saken. Den smitteeffekten er jeg redd for, og
det er også den de ansatte prøver å fri
oss fra.

  Jeg har for så vidt ikke noe mer å tillegge
enn at jeg kan forsikre om at saka blir gått veldig grundig
gjennom i Nærings- og handelsdepartementet i forhold til
de påstander som har blitt framsatt om uriktige eller ikke
fullstendige opplysninger. Men jeg understreker også at
bevisene må være ganske klare. Jeg kan imidlertid
ikke si noe mer nå enn at vi er i dialog med de ansatte,
som jeg har sagt, og det vil bli en avgjørelse i denne
saka i løpet av veldig kort tid.





                

 Dette spørsmålet,
frå representanten Lisbet Rugtvedt til kommunal- og regionalministeren,
blir teke opp av representanten Helge Bjørnsen.

  «En familie fra Kroatia, bosatt i
Melbu, ble fredag 17. november 2000 utvist etter å ha fått
avslag på asylsøknad. Familien ble, med få timers varsel,
hentet på arbeidsplass og skole. En av dem var innlagt
på sykehus og ble ført til flyplassen i håndjern. Familien
fikk ikke tid til å ordne opp i økonomi, levere fra
seg nøkler til arbeidsplass eller si farvel til venner
etter 2 1/2 års opphold. 

Hvorfor er en slik fremgangsmåte nødvendig,
og vil statsråden ta initiativ til en mer verdig praksis?»

  Når utlendinger får et avslag
som innebærer at de må reise ut, plikter de å forlate Norge
frivillig. Reiser de ut frivillig, kommer de ikke opp i situasjoner
som gjør det nødvendig for politiet å pågripe
dem. Det følger ellers av loven at politiet ikke bare har
rett, men også en plikt til å pågripe
utlendinger som ikke har forlatt landet frivillig i henhold til
et endelig vedtak.

Når utlendinger blir pågrepet
av politiet som følge av at de ikke har forlatt riket,
vekker dette ofte sterke følelser og reaksjoner. Politiet
må sjølsagt utøve skjønn for hvordan
pågripelsen skal skje, slik at den blir minst mulig belastende
for de aktuelle personene. Tidvis hender det imidlertid at det av
ulike grunner er nødvendig f.eks. å benytte håndjern
i forbindelse med en pågripelse, f.eks. for å hindre
sjølbeskadigende handlinger eller når personene
blir svært urolige. Dette har politiet lov til, men også her
må det foretas en konkret forholdsmessighetsvurdering. 

Jeg kan av hensyn til taushetsplikten ikke
gi en detaljert redegjørelse for den konkrete saken det
her er vist til. Jeg kan imidlertid opplyse at familien har fått
sin sak vurdert tre ganger i Justisdepartementet og én
gang av Utlendingsdirektoratet. De fikk siste avslag i august i år, men
reiste ikke ut. I stedet ble det fremmet nok en omgjøringsbegjæring
som ikke ble tatt til følge, og politiet ble på nytt
bedt om å iverksette uttransportering. Pågripelsen
kan således ikke sies å ha vært fullstendig
uventet for familien.

Når det gjelder det forhold at et
av familiemedlemmene ble pågrepet på sjukehus,
understreker jeg at dette bare kan skje etter samråd med
ansvarlig medisinsk personell på sjukehuset. Familiemedlemmet
ble også påsatt håndjern i en kort periode,
mens de medisinsk ansvarlige var til stede. Håndjernene
var tatt av da vedkommende ble kjørt til flyplassen.

Politiet må vurdere situasjonen i
hvert enkelt tilfelle og også stå for den politifaglige
vurderinga. Det er vanskelig for meg å kunne vurdere det
i hvert enkelt tilfelle, og det skjønnet mener jeg at politiet
må stå for.

  Det er spesielt opprørende når en
slik sak berører en kvinne som er innlagt i sykehus med
en diagnose som for få år siden ville innebære
at hun var i asyl, et asyl som ville beskyttet henne i forhold til
den lidelsen hun hadde. Så gjelder ikke flyktninger.

Vi registrerer at det er ulik historiebeskrivelse
fra departement og statsråd og fra familien og de som kjenner familien.
Jeg vil fokusere på rammebetingelsen for maktutøvelse,
for i altfor stor grad blir det fokusert på de ytre etatene,
de som gjennomfører handlingene. Jeg savner en etisk standard
for departementets håndtering av disse sakene og lurer
på om statsråden vil gjennomgå den etiske standard
som departementet legger til grunn for sin utøvelse.

  På grunn av taushetsplikten kan jeg
ikke si noe mer om den konkrete saken. Men jeg må si at
når politiet skal pågripe folk som skal sendes ut
fordi de ikke har reist frivillig, som de egentlig plikter å gjøre
når de har fått et avslag på vedtak om å få bli
i landet vårt, er det klart at politiet skal gjøre
det på en så skånsom måte som
mulig av hensyn til dem det gjelder. Men det er veldig vanskelig
for meg å ha en detaljert håndbok eller retningslinjer
utover det vi allerede har, fordi sakene er så forskjellige
i hvert enkelt tilfelle. Jeg tror også det er viktig å si
at det ikke alltid er den framstillinga som kommer fram i media
eller andre steder, som nødvendigvis er den riktige framstillinga.
Det gjør saka også litt vanskelig for oss som
representerer den andre sida, når vi ikke kan si det slik
som vi kjenner saka. 

Men poenget er at det er politiet som etter
min mening må foreta den politifaglige vurderinga i hvert
enkelt tilfelle, og det er vanskelig for meg å overprøve
det, fordi det er så forskjellig fra sak til sak. 





                

  Det ligg ikkje føre noko
referat.





                    
                    
                    

