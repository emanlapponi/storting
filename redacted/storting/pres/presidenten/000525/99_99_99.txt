 Presidenten finner å måtte påpeke at tale skal rettes via presidenten og ikke i du-form. Dette regner presidenten med blir justert ved neste korsvei.




Det skal det bli.




 Jan Petter Rasmussen har hatt ordet to ganger og får ordet til en kort merknad, begrenset til 1 minutt.




Bare en liten kommentar igjen til representanten Nymo. Han hevdet at vi har et strengt personvern i Norge, og det har vi i forhold til både Schengen og personvernlovgivningen. Det er klart at en tok ikke utgangspunkt i hva lovene hette. Utgangspunktet er innholdet, og da vi behandlet Schengen-lovgivningen, gikk vi nøye gjennom både personvern og rettings- og slettingsregler. 




Når det gjelder personopplysningsloven, har Datatilsynet, som han nevner, fått styrket sin posisjon som kontrollorgan. Men jeg vil også helt til slutt minne om at når det gjelder politiregisteret, trenger det ikke nødvendigvis være 100 pst. samsvar mellom det Datatilsynet, det Politiet og det Stortinget mener om den type registre. Poenget er at vi vil ha et sterkt personvern, og vi skal ha en lovgivning som også er i samsvar med lovgivningen innenfor EU på det feltet.




 : Det har blitt sagt av flere at siden vår personlovgivning baserer seg på EUs personverndirektiv, kan ikke disse opplysningene som vi har snakket om, være i tråd med norsk lovgivning. Men det er vel slik at EUs personverndirektiv gjør eksplisitt unntak for bl.a. statens aktiviteter på det strafferettslige området. Jeg vil gjerne ha det bekreftet. Det gjør da at disse sensitive opplysningene som kan registreres midlertidig – det er jeg enig i – i de analyseregistrene, ikke rammes av disse personverndirektivene.




Jeg synes vi står oss på å være grunnleggende kritiske til at det i det hele tatt er mulig å registrere opplysninger av rasemessig art, om seksuell legning og om politiske meninger. Politiske meninger er det jo heller ikke lov å overvåke her i Norge. Historien er full av de gode forsettene, men at det må til en skikkelig demokratisk kontroll over disse aktivitetene, har også historien vist oss. Jeg vil minne om tilfellet Stephanie Mills, som vi trakk fram i forbindelse med Schengen-debatten. Stephanie Mills kom ikke inn i Nederland, fordi hun var registrert i Frankrike på grunn av sin aktivitet når det gjaldt demonstrasjoner mot atomvåpensprengningene i Stillehavet. Det viser hva slags farer vi står overfor. Man kan ha de gode forsettene, men man er nødt til å følge nøye med. Det oppfatter jeg at også justisministeren er opptatt av, og det er jeg glad for. Jeg oppfordrer henne spesielt til å se på utviklingen innenfor Europol. Ved at vi er skeptiske her, kan vi være med og støtte de kreftene som er skeptiske innenfor EU, og dem er det veldig mange av. Jeg refererte til den debatten som har vært i parlamentet.




 Presidenten vil bare slå fast at ingen er ufeilbarlig, og det gjelder da også denne presidenten. Presidenten beklager at han innskrenket taletiden til hr. Rasmussen. Som sakens ordfører skulle han selvsagt ha hatt noe større slingringsmonn i sin adgang til taletid. Det ligger imidlertid ingen oppfordring i dette.




 Jeg ble bedt om å bekrefte at det i personverndirektivet er et unntak for statens aktiviteter på det strafferettslige området. Om det er formuleringen, er jeg ikke helt sikker på, men det er for øvrig korrekt. Det som er budskapet, er at det er personverndirektivets prinsipper som også gjennomsyrer Europol-konvensjonen. Europol-konvensjonen ble vedtatt før personverndirektivet, og slik sett er det flere grunner til at det ikke direkte gjelder Europol-konvensjonen.




 Flere har ikke bedt om ordet til sak nr. 3.

(Votering, se side 3259)





                    

