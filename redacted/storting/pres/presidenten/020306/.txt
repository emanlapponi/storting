 Representantene André 

Kvakkestad, 

Jan 

Sahl

,
Inger S. 

Enger

 og May 

Hansen

,
som har vært permittert, har igjen tatt sete.

Den innkalte vararepresentant for Oslo, Ola 

Elvestuen, 

har tatt sete.

Fra representanten Torbjørn 

Andersen 

foreligger søknad
om velferdspermisjon i tiden
fra og med 6. mars til og med 22. mars.

Etter forslag fra presidenten ble
enstemmig besluttet:

1.	Søknaden behandles straks
og innvilges.

2.	Vararepresentanten, Arne

 Austenå

,
innkalles for å møte i permisjonstiden.

 Arne Austenå er til stede
og vil ta sete.

Valg av settepresident

 Presidenten vil foreslå at
det velges en settepresident for Stortingets møte
i dag – og anser det som vedtatt.

Presidenten ber om forslag på settepresident.

 Jeg foreslår Øyvind Halleraker.

 Øyvind Halleraker er foreslått
som settepresident. – Andre forslag foreligger
ikke, og Øyvind Halleraker anses enstemmig valgt som settepresident
for dagens møte.

Representanten Karin S. Woldseth vil fremsette
et privat forslag.

 På vegne av Ulf Erik Knudsen, Per
Sandberg, Øyvind Korsberg og meg selv, og sannsynligvis store deler
av den norske befolkning, har jeg gleden av å fremme
et forslag om skrinlegging av operaprosjektet i Bjørvika.

 I og med at den norske
befolkning ikke er til stede, anses det som ikke
sagt.

Representanten Øystein Hedstrøm vil
fremsette et privat forslag.

 På vegne av Lodve Solholm og meg selv
vil jeg fremme et forslag om å fjerne importvernet for
poteter som et ledd i å øke tilbudet av kvalitetspoteter
til norske forbrukere.

 Representanten Harald T. Nesvik vil fremsette
et privat forslag.

 På vegne av stortingsrepresentantene
John I. Alvheim, Øystein Hedstrøm og meg selv har jeg gleden
av å fremme forslag om å be Regjeringen utrede
effektene av å innføre redusert merverdiavgift
på legemidler.

 Disse forslagene vil bli behandlet
på reglementsmessig måte.





                    
                    
                    

 Stortinget mottok mandag meddelelse fra
Statsministerens kontor om at følgende regjeringsmedlemmer
vil møte til muntlig spørretime:

statsminister Kjell Magne
Bondevik

statsråd Erna Solberg

De annonserte regjeringsmedlemmer er til stede,
og vi er klar til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes om å reise seg. –

Vi starter da med første
hovedspørsmål, fra representanten Kristin Halvorsen.

 Jeg vil gjerne stille statsministeren et spørsmål.

Jeg vet at regjeringspartiene nå jobber
med en plan for å motvirke fattigdom i Velstands-Norge.
Det er mange som sliter med et inntektsnivå som ligger
langt under det en trenger for å være
en vanlig deltaker. Nå er det ganske mange som
opplever dette på kroppen akkurat i disse dager. Det er
folk på attføring som rammes av de regelendringene
som er gjennomført, men som også rammes
av at man ikke har klart å få på plass
et datasystem i Aetat som er slik at de får de pengene
de faktisk skulle hatt. Dette betyr at en del får inkassovarsler
og er i en veldig utrygg situasjon. Mange må knegå familien
sin for å låne penger både
her og der. Mange føler veldig stor usikkerhet og føler
nettopp den fattigdommen som Bondevik har sagt at han ønsker å avskaffe,
på kroppen.

Er det slik at Regjeringen nå vil
legge opp til en kriseplan som for det første
gjør at man kan forskutteres for hva man faktisk har krav
på i forhold til de attføringspengene som er utelatt?
Og for det andre: Vil Regjeringen gå inn og dekke de eventuelle
inkassogebyrene som staten har påført noen
av dem som har minst å rutte med her i samfunnet?

 Jeg ber om at man respekterer taletiden.

 For det første er det riktig
at Regjeringen arbeider med en plan for ytterligere tiltak for å motvirke
fattigdom. Samarbeidsregjeringen la jo inn tiltak allerede
i det vedtatte budsjettet på 250 mill. kr mer enn det Stoltenberg-regjeringen hadde
foreslått, men vi vil fortsette med en plan for ytterligere
tiltak.

Det er riktig som SVs parlamentariske leder
peker på, at situasjonen i Aetat og innføring
av et nytt regelverk for attføringsytelser har påført
flere mennesker betydelige problemer. Det skyldes dels at innføring
av 14 dagers etterskuddsvise utbetalinger medførte forskyvninger
i utbetalingene, noe som har ført til at en del brukere
fikk likviditetsproblemer, slik Kristin Halvorsen
nå pekte på. Dels skyldes problemet
med forsinkelser hos Aetat som følge av innføring
av nytt regelverk og omlegging til nytt datasystem, som også SVs
parlamentariske leder var inne på.
Derfor har Arbeids- og administrasjonsdepartementet nå bedt
Aetat om å intensivere arbeidet med informasjon, særlig
omkring utfylling av meldekort. Meldekortsystemet og reglene for
attføringspenger og attføringsstønader
skal gjennomgås i lys av de erfaringene Aetat nå gjør.
Regjeringen har lagt til grunn at dette arbeidet også vil
kreve ekstrabevilgninger for å kunne rette opp den vanskelige
situasjonen som Aetat og ikke minst Aetats brukere nå har
kommet opp i. Det vil vi komme tilbake til i forbindelse med revidert
nasjonalbudsjett.

Når det så gjelder spørsmålet
om eventuelt å forskuttere og om inkassogebyrer,
får jeg ta det opp med arbeids- og administrasjonsministeren
som rette vedkommende, men jeg kan love representanten
Kristin Halvorsen at Regjeringen også ser
alvorlig på de problemer som brukere
av attføringsytelser har kommet opp i på grunn av
situasjonen i Aetat.

 Jeg må dessverre
si at jeg ikke er sikker på at Regjeringen forstår
alvoret i situasjonen og hvor dyrt det er å være
fattig. Dette er jo ikke en sak som en kan vente med til
revidert nasjonalbudsjett, i og med at folk sitter med inkassobyråene
på trappen i dag. Dette er jo ikke en sak der
man, som når det gjelder mange andre grupper,
kan håndtere folk som kanskje har noen kroner
i banken. Dette er folk som ikke klarer å betale sine egne
utgifter nå. Jeg synes det er en respektløs måte å behandle
folk som har dårlig råd på. Jeg synes dette
er Regjeringens test på om man forstår hvordan
det er å leve på et eksistensminimum
i et av verdens rikeste land. Er det virkelig slik at regjeringen
Bondevik ikke vil ta ansvar for at de som nå på grunn
av feil fra staten ikke har penger til å betale sine
regninger, ikke kan få forskuttert beløpet
ved at staten f.eks. tar kontakt med sosialkontorene og ber dem
om å utbetale det folk faktisk har krav på, slik
at situasjonen løses for den enkelte? Dette er jo situasjoner
som gjør at folk ligger våkne om natten og ikke
klarer å fullføre den attføringen de
er i gang med. Disse blir uføretrygdede hvis det ikke
snarest gjøres noe fra Regjeringen.

 Som jeg sa, ser Regjeringen alvorlig på dette,
jeg tror faktisk vi forstår alvoret. Vi har drøftet
det, og det var ikke min mening å si at vi skal
vente med å gjøre noe som helst til revidert nasjonalbudsjett.
Det jeg prøvde å si, og jeg tror jeg også sa
det, var at bevilgningsoppfølgingen må komme i
revidert nasjonalbudsjett, som vanlig er. Men det er klart at det
kan være behov for akutte tiltak på grunn av en
akutt situasjon som mottakere av attføringsytelsene har
kommet opp i. Det har vi drøftet, det skal vi drøfte
videre med sikte på rask handling, og, som jeg sa, jeg
skal love å ta det ytterligere opp med arbeids-
og administrasjonsministeren som ansvarlig statsråd
i forbindelse med Aetat. Vi er klar over at mange mennesker som
fra før av har det vanskelig, har kommet opp i en ytterligere
vanskelig situasjon. Vi tar fattigdomsproblemene
på alvor. Derfor har vi foreslått ytterligere
tiltak utover det den forrige regjeringen foreslo, derfor
jobber vi med ytterligere tiltak i en ny handlingsplan, og vi ser
fram til et samarbeid med bl.a. SV for å få fart
i dette arbeidet.

 Det blir oppfølgingsspørsmål – Per Sandberg.

 Jeg hører at statsministeren og Regjeringen
har drøftet dette, og også at Regjeringen
og statsministeren har en handlingsplan på trappene, men
situasjonen for disse menneskene er mye mer alvorlig enn som så.
Det har allerede gått to måneder av dette året,
og det finnes enkelte mennesker som fra før av har det
veldig vanskelig, som faktisk ikke har fått sine
utbetalinger ennå. Det andre forholdet her er
at svært mange av de menneskene som har kommet opp i denne
situasjonen, faktisk ikke har blitt varslet om denne før
omgjøringen kom. Nå ligger det to forslag i Stortinget
til behandling, men det vil jo ikke si at vi må avvente
behandlingen av disse forslagene før en kan komme med tiltak.
Så min oppfordring og mitt spørsmål til
statsministeren er: Hva kan statsministeren nå gjøre
umiddelbart for å avhjelpe den situasjonen som disse menneskene
er kommet opp i?

 Jeg svarte jo dels på det i mitt første
svar til representanten Kristin Halvorsen, nemlig at arbeids- og
administrasjonsministeren allerede har tatt kontakt med Aetat når
det gjelder disse problemene, også det som går
på informasjon, meldekort, regler for attføringspenger,
som skal gjennomgås. Men i tillegg har det kommet innspill
fra Stortinget i dag ved representanten Kristin Halvorsen. De har
jeg lovet å ta opp med statsråden som mulige ytterligere
tiltak med henblikk på rask handling.

 Karl Eirik Schjøtt-Pedersen – til
oppfølgingsspørsmål.

 Denne saken har vist en ganske oppsiktsvekkende
mangel ved de rutinene som Aetat møter denne reformen med,
og man kan altså miste utbetaling bare på grunn
av at man krysser feil i et vanskelig skjema.

Arbeiderpartiet har tatt opp denne saken både
i den interpellasjonen som kommer fredag og gjennom forslag i Stortinget.
Regjeringens svar har vært at de har kuttet 30 mill. kr
i budsjettet for Aetat. Det har forsterket problemene ved innføringen
av denne reformen, og det har forsterket de problemer
som etaten sliter med, og som gjør at man nå ser
betydelig svikt i forhold til de ansatte, med de problemer
som det medfører. Regjeringen har sagt at den kommer tilbake
med en ytterligere bevilgning på 15 mill. kr.
Er Regjeringens svar på disse store utfordringene at man
skal kutte 15 mill. kr istedenfor 30 mill. kr?
Har ikke Regjeringen et mer offensivt svar enn det?

 Det har vært en nedjustering av ressursene
til Aetat i forbindelse med en bedre arbeidsmarkedssituasjon
over lengre tid, det har Stortinget vært involvert
i. Aetat har fått betydelige midler til å utbygge sine
IT-systemer med sikte på mer effektiv saksbehandling og
håndtering av oppgaver. Nå har mottakere av attføringsytelser
kommet opp i en akutt vanskelig situasjon. Det
er Regjeringen innstilt på å ta på alvor.
Det løses selvsagt ikke bare ved en
bevilgning i revidert nasjonalbudsjett, det kan og det bør
gjøres mer før det. Det har Regjeringen begynt
med, som jeg har vist eksempel på,
og vi tar gjerne også ytterligere initiativ, slik
vi har fått konstruktive innspill på her fra SVs
parlamentariske leder. For øvrig vil jeg henvise til den
interpellasjonen som Schjøtt-Pedersen selv nevnte, hvor
en kommer nærmere inn på dette.

 Vi går videre til neste
hovedspørsmål.

 Jeg har et spørsmål til statsministeren.

Mye er bra i norsk helsevesen, men mye fungerer dessverre
fortsatt dårlig. Det er pasientkøer, det er ventelister,
det er korridorpasienter, og nå får vi meldingen
om at flere sykehus kutter i psykiatrien fordi budsjettene
er for trange. Dette er bakgrunnen for at Stortinget la opp til en
vekst i antall pasienter fra i fjor til i år – opp
mot 90 000 flere behandlede pasienter. Dette følges ikke
opp av Regjeringen. I et brev til helseforetakene legger Regjeringen
opp til null vekst i antall behandlede pasienter, og det betyr at
det blir mindre satsing på helsevesenet enn
det Stortinget la opp til. Regjeringens unnskyldning er dels at
Arbeiderpartiet brukte 200 mill. kr
annerledes innenfor helsevern for å redusere
presset på sykehusene, og dels å vise
til at det har vært en høyere vekst i antall pasienter
i fjor enn forutsatt og at det skal videreføres, og at
det kommer ekstra penger til det i revidert nasjonalbudsjett.

Ingen av de unnskyldningene holder. Hovedpoenget er
at vi bør øke behandlingskapasiteten. Regjeringen
legger opp til null økning, og det er for dårlig.

   Regjeringen er opptatt
av å styrke behandlingskapasiteten ved våre sykehus.
Flere skal få behandling raskere. Heldigvis var det også ved
siste årsskifte sammenlignet med det foregående
en vesentlig reduksjon både
i antall ventende og i ventetid. Den sykepleierstreiken som nå har
pågått og som forhåpentligvis går
mot en avslutning, har dessverre midlertidig økt noen
av disse problemene igjen.

Som helseministeren sa
i Stortinget 23. januar: På grunn av usikkerheten når
det gjelder sykehusenes økonomi i overgangen fra ett regime
til et annet, nemlig fra å være fylkeseide
til å være statseide, skal vi ha en gjennomgang
av situasjonen i revidert nasjonalbudsjett. Det er allerede klart,
og jeg kan varsle at Regjeringen vil foreslå betydelige
tilleggsbevilgninger. Det har vært, som også Stoltenberg
var inne på, en kraftig aktivitetsøkning
fra 2000 til 2001 på ca. 4,5 pst., mot opprinnelig antatt
av Stoltenbergs egen regjering ca. 2 pst. Det betyr at
behandlingskapasiteten nå er betydelig høyere.

Som helseministeren sa
i Stortinget som svar på et spørsmål
fra representanten Alvheim, vil vi sørge for at i hvert
fall det rekordhøye aktivitetsnivået vi nå ligger
på, som gjør at langt flere blir behandlet enn
forutsatt, skal opprettholdes. Vi gjennomgår dette og drøfter
det gjerne med partiene i Stortinget i forbindelse
med revidert nasjonalbudsjett, også hvor mye
nye midler man kan legge inn. Man skal være klar over at
allerede det nivået vi nå ligger på,
vil kreve betydelige beløp, og vi vil også vurdere
om det er mulig å legge inn ytterligere. Det er ingen unnskyldning
for oss det Arbeiderpartiet gjorde
ved budsjettbehandlingen i fjor høst. Men det er jo litt
påfallende at Arbeiderpartiet
som nå er veldig opptatt av å øke bevilgningen,
og det er faktisk også Regjeringen, var de som
foreslo et kutt på den aktuelle bevilgningen i fjor høst.

 Det er utmerket at man legger opp til å komme
med penger i revidert nasjonalbudsjett til å videreføre
aktivitetsnivået fra i fjor. Men poenget er at det er for
dårlig, for Stortinget har lagt opp til en vekst på mange
titusener behandlede pasienter fordi det er behov for det. Det er
ventelister, køer og korridorpasienter, og det
er ikke minst behov for å følge opp
psykiatrisatsingen. Og da er det slik at selv om det har
vært god vekst i fjor, er ikke det noen
unnskyldning for å trappe ned ambisjonsnivået
i år. Det er omtrent som å si at fordi Tore
Tønne gjorde en utmerket jobb som helseminister og behandlet
flere pasienter enn forutsatt, så kan Dagfinn Høybråten
ta det litt med ro. Det er en helsepolitikk som jeg ikke
vil anbefale. Dette har skjedd tidligere. Da har arbeiderpartiregjeringen
kommet med penger både for å videreføre
høy vekst året før og for å sikre
ytterligere vekst i inneværende år. Den ambisjonen
har åpenbart ikke Bondevik-regjeringen, for den
har sendt et brev til helseforetakene der man sier rett
ut: null vekst i antall behandlede pasienter. Det er det helseforetakene
har fått beskjed om, mens Bondevik-regjeringen tenker og
vurderer fram til revidert nasjonalbudsjett.

 Presidenten vil tillate seg å innskyte
den bemerkning at det knapt er betryggende å la helseministrene
behandle pasienter.

 Jeg er enig i det. Selv så utmerkede både Tore
Tønne og Dagfinn Høybråten er, er det
sykehusene og ikke de som behandler.

Vi er glad for at behandlingskapasiteten har økt
kraftig. Vi involverer gjerne Arbeiderpartiet
og andre partier i hva dette vil kreve av nye
uttellinger. Vi inviterer Stortinget til et samarbeid
om dette.

Foretakene måtte ha et styringssignal
før nyttår, det tror jeg representanten Stoltenberg
er fullt klar over fra sin egen regjeringserfaring. Vi måtte også holde
oss til de budsjetter som forelå, og den kraftige veksten
som foreligger. Vi akter altså ikke å trappe
ned. Helseminister Dagfinn Høybråten og Regjeringen
tar ikke dette med ro, vi kommer til å legge
inn betydelige ressursøkninger.

Når det gjelder psykiatrien, har sykehusene ikke
anledning til å trappe ned egenfinansierte tiltak på grunn
av øremerkede opptrappingsmidler, og dette tar vi nå opp med
helseforetakene. Psykiatrien skal reelt styrkes.

 Det blir oppfølgingsspørsmål – Carl
I. Hagen.

 Statsministeren har tidligere i denne sal lovet å følge
opp det som er klare ønsker fra Stortingets side.

I Budsjett-innst. S. nr. 11 står det:

«Dette
flertallet finner at den foreslåtte produksjonsveksten
på fra 1 til 2 pst. er satt for lavt...»

Det er fra 2001 til 2002. Og hva skriver så Regjeringen
i brev til helseforetakene den 28. desember i fjor:

«Det
skal styres med sikte på å ikke øke
den gjennomsnittlige aktiviteten i pasientbehandlingen ut over det nivå som
er etablert i løpet av 2001.»

Med andre ord gjør Regjeringen
det stikk motsatte i styringsinstruksen til landets helseforetak.
I stedet for å følge flertallets pålegg
om å ha en økning – 1 til 2 pst.
er for lavt – så gir de styringsinstruks om ikke å øke
pasientbehandlingen, stikk i strid med stortingetsflertallets ønsker
og stikk i strid med det som det norske folk skulle ønske,
nemlig mer sykehusbehandling.

Hvordan forklarer statsministeren dette forhold
til det norske folk, at han unnlater å følge
et klart pålegg fra stortingsflertallet?

 Nå har jeg redegjort for det. Vi var
enig i at 1-2 pst. vekst utover de 2 pst. som
da lå i bunn, sannsynligvis ville være
for lavt. Nå har det vist seg at veksten har
vært 4,5 pst. i stedet for pluss 2 pst.

Disse tallene vil vi gjerne gjennomgå med både
Fremskrittspartiet, Arbeiderpartiet
og andre partier som på samme måte
som Regjeringen er opptatt av å styrke behandlingskapasiteten.
Vi inviterer til et samarbeid om dette når
vi kommer tilbake med betydelige tilleggsbevilgninger i revidert
nasjonalbudsjett. Og da kan vi også drøfte
disse tall og hva det er rom for av ytterligere opptrapping.

 Kristin Halvorsen – til
oppfølgingsspørsmål.

 For det første oppfatter
jeg statsministerens svar til Jens Stoltenberg når det
gjelder psykiatri, slik at dette er et område der statsministeren garanterer
en betydelig vekst uansett.

For det andre har jeg et spørsmål
om helheten i sykehusøkonomien. Det har blitt gitt signaler
fra Regjeringen i retning av at underbalansen i fylkeskommunene
skal deles mellom fylkeskommunene og helseforetakene etter den
andel spesialisthelsetjenesten utgjør av totalutgiftene.
Det betyr altså at helseforetakene har et betydelig underskudd,
og Regjeringen foreslår at de skal ta sin del av det opparbeidede
underskuddet.

Dersom man gjennomfører det som Regjeringen
har gitt signaler om, i sammenheng med det aktivitetsnivået Regjeringen
har lagt seg på i sine signaler til helseforetakene,
vil den samlede aktiviteten gå ned. Vil Regjeringen vurdere
en annen måte å sørge for at ikke
helseforetakene nå må slite med underskudd langt
inn i framtida?

 Ja, det vil vi gå inn i og vurdere.
Og jeg kan også opplyse at
mange spørsmål – også disse – når
det gjelder overgangen fra fylkeseide til statseide sykehus, vil
bli gjennomgått i revidert nasjonalbudsjett. Det gjelder også opplegg
for investeringer i sykehussektoren.

Når det gjelder psykiatrien – hvor
SV har et prisverdig engasjement, og hvor jeg også tør
si at både den forrige regjeringen
jeg ledet og den regjeringen som jeg nå leder, har det,
og jeg personlig har det også – er opptrappingsmidlene
i psykiatriplanen, som Stortinget har gitt sin tilslutning til, øremerkede
og skal gå til opptrapping både i kommuner
og helseforetak.

Det er ikke anledning til å kutte
i egenfinansierte tiltak og erstatte det med opptrappingsmidler.
Helseforetakene skal nå følges tett opp fra departementets side
for å sikre at dette blir oppfylt. Det skjer gjennom rapportering
og dialog. Vi ajourfører nå status i opptrappingsplanen,
og vil komme tilbake til Stortinget med det i budsjettsammenheng,
trolig i budsjettet til høsten.

Målene ligger fast, Regjeringen er
forpliktet til å følge dem opp og vi akter å gjøre
det.

 Ola D. Gløtvold – til
oppfølgingsspørsmål.

 Jeg føler at mye av bakgrunnen for
Regjeringens såkalte styringsnotat er mangel på ressurser
til helsevesenet. Senterpartiet la inn mer penger til
sykehusbehandling i årets statsbudsjett, men fikk dessverre ikke
noe flertall for det.

Nå sier statsministeren
at dette er et styringsnotat, en instruks til helseforetakene om
at det skal være en nullvekst. Men så sier
statsministeren samtidig at i psykiatrien har man ikke
muligheter til å dempe noen ting, der skal det
være en reell styring og styrking. Hvordan kan helseforetakene
se på dette notatet som et godt styringsnotat
for hvordan de skal disponere framover? Og er det ikke
for sent å legge inn ekstra penger til helseforetakene i
revidert nasjonalbudsjett, som ikke blir behandlet ferdig her
i huset før i juni? Det vil si at helseforetakene
vil komme til å bruke halve år 2002
før de har en økonomisk avklaring og før
de får noen signaler som opphever det styringsnotatet
som nå sier null vekst i helsebehandlingen.

 For det første må jeg
gjenta at det har vært en kraftig vekst i behandlingskapasiteten
ved våre sykehus – heldigvis.
Og det har vært en så kraftig vekst at det har
gått langt utover det flere regjeringer har forutsatt og
lagt til grunn.

Regjeringen har sagt at vi vil legge ytterligere
midler inn. Det er naturlig å gjøre det ved revidert
nasjonalbudsjett. Men vi har gått ut og sagt det offentlig,
slik at også helseforetakene og sykehusene
er klar over at det vil komme.

Når det gjelder psykiatrien spesielt,
må jeg gjenta at Stortingets vedtatte opptrappingsplan
er øremerkede tilskudd. Sykehusene har ikke
anledning til å kutte i egenfinansierte tiltak i psykiatrien
og erstatte det med opptrappingsmidler, for da blir ikke
effekten av opptrappingsplanen slik den skal være. Som
kjent var det også en forutsetning at opptrappingen
var noe mer forsiktig i de første årene
av de åtte, for så å øke på,
bl.a. fordi en må få nok personell inn i systemet.
Dette akter Regjeringen å følge opp.

 Vi går videre til neste
hovedspørsmål.

 Jeg kan ikke helt slippe dette, for
statsministeren, som jeg stiller et spørsmål til,
har tydeligvis totalt misforstått hele dette
systemet!

Sykehusene og helseforetakene baserer ikke
sin planlegging når det gjelder aktiviteten i år
2002 på avismeldinger om at det kanskje kan komme noen
bevilgninger i revidert nasjonalbudsjett, men på en styringsinstruks.
De har fått instruks av sin eier i begynnelsen
av året om utgangspunktet for aktiviteten når
det gjelder behandling av pasienter, de har fått bevilgningstallene,
og de har fått beskjed om at det ikke skal være noen økning
i aktiviteten i forhold til i fjor. At det var økning fra
i forfjor til i fjor, er jo fine greier, men grunnlaget
er jo hva som var tilfellet i fjor. Og spørsmålet
som helseforetakene stiller seg, er: Skal vi planlegge en økning eller
skal vi ikke? Og der er instruksen fra Regjeringen – på tross
av at Stortinget har sagt det motsatte – at man ikke
skal ha en økning. Vil Regjeringen trekke tilbake dette
dokumentet og gi beskjed om at man skal planlegge en økning
i aktiviteten i helseforetakene?

 Det Regjeringen har å holde seg til,
er budsjettet. På det grunnlaget har vi sendt ut dette
styringsdokumentet. Representanten Alvheim spurte i Stortinget den
23. januar om helseministeren kunne
garantere at en minst kunne opprettholde
det høye aktivitetsnivået en hadde i
2001. Det svarte helseministeren bekreftende
på. Og da synes jeg vi kan gå inn i en dialog
om dette mellom regjering og storting, i hvilken grad
en finner rom for en ytterligere vekst utover den kraftige veksten
som allerede har funnet sted. Regjeringen må behandle dette
på basis av budsjetter og det helseministeren
har meddelt Stortinget.

 Forholdet er også nå feil.
Regjeringen skal følge opp flertallspåleggene
fra Stortinget, og flertallet har sagt at den foreslåtte
produksjonsveksten fra i fjor til i år på 1-2
pst. var satt for lavt. Da er det Regjeringen som må regne
ut hvor mye penger som må til for å øke
aktiviteten i samsvar med det pålegget Stortinget har gjort.
Det er i revidert man kan sørge for at de nødvendige
kroner for å sikre aktivitetsøkningen kommer på plass.

Nå har Regjeringen i realiteten allerede
latt være å følge opp at man
skal ha en økning i aktiviteten. Denne regjeringens formål
med sykehusene er at man 

ikke 

skal behandle
flere pasienter enn i fjor, ikke engang behandle cirka
det samme antall. Men det aller viktigste er ikke å behandle
flere pasienter! Hva slags menneskesyn er det som ligger bak når
det viktigste for Regjeringen er å ikke behandle
flere syke mennesker enn man gjorde i fjor, istedenfor å behandle alle
som trenger det?

 Jeg synes nok representanten Hagen skal være
litt forsiktig med de store ord og med å trekke inn menneskesyn
i dette spørsmålet. Det vil jeg kanskje be om
at en avstår fra.

Denne regjeringen har et menneskesyn som bygger
på respekten for det enkelte mennesket og respekten for
at så mange som mulig skal få en raskest mulig
behandling ved våre sykehus. Situasjonen er i
så måte under klar bedring. Dessverre
er den blitt satt noe tilbake på grunn av den sju uker
lange sykepleierstreiken. Dette vil kreve betydelige uttellinger.
Det regner selvsagt vi på. Det skal vi gjerne orientere
Stortinget om. Behandlingskapasiteten er kraftig økt. Det
er vi glade for. Helseministeren sa som svar
på spørsmål fra Fremskrittspartiets egen
helsepolitiske talsmann i Stortinget at vi skal sørge for
at denne kapasiteten holdes oppe. Eventuell ytterligere
kapasitetsøkning går vi gjerne inn i en dialog
med Stortinget om. Men jeg synes kanskje at man skal være
litt forsiktig med å trekke folks menneskesyn i tvil på grunn
av disse sakene.

 Det blir oppfølgingsspørsmål – Jens Stoltenberg.

 Det virker fortsatt som om statsministeren ikke
helt har forstått hva dette handler om. Det handler om
at Stortinget gir beskjed til Regjeringen om at den nye, store sykehusreformen
skal legges opp slik at det behandles flere pasienter i år
enn i fjor. Så sender Regjeringen et brev til sykehusfortakene
og sier: Det skal ikke behandles flere pasienter i år
enn i fjor. Så viser man til at det ble behandlet mange
flere pasienter i fjor, og derfor behøver man ikke øke
antall behandlede pasienter i år. Det er, som vi forsøker å få fram,
en svært dårlig begrunnelse, og det er i strid
med det Stortinget har vedtatt at Regjeringen skal gjøre.

Det er ikke noe nytt at vi er i den type
situasjon. Vi var i nøyaktig samme
situasjon våren 2000. Da var det også en
vesentlig økt aktivitet i 1999, og den daværende
arbeiderpartiregjeringen sørget for både
ekstra penger til å finansiere
det økte nivået i 1999 og
ekstra penger i 2000 for å få til den
forutsatte veksten på 2 pst. Så dette
har vi vært oppi før, og da har de sittende regjeringer
sørget for de nødvendige penger for å få til
vekst i pasientbehandlingen. Det gjør ikke den
nå sittende regjering.

 Jeg har meget godt forstått hva representanten
Stoltenberg og andre har sagt, og jeg har sagt at vi er
villig til å gå inn i det. Jeg vil gjerne også involvere
representanten Stoltenberg i de økonomiske konsekvensene,
slik at Arbeiderpartiet er klar over
det – de som ellers er opptatt av styring av økonomien
og effektivisering, ikke minst på grunn av denne reformen.

Det jeg derimot har litt vanskeligere med å forstå,
er at Arbeiderpartiet går
så høyt på banen i denne saken – det
partiet som utmerket seg ved å skjære
ned på den aktuelle bevilgning i fjor høst – hvis
de da var overbevist om at det trengtes så veldig mye mer
penger. Det får vi se forbi. Det er historie. Men det er
jo litt påfallende.

 Olav Gunnar Ballo – til
oppfølgingsspørsmål.

 SV vil være opptatt av at de
som skal behandles i sykehussektoren, må få behandling,
og de som skal ha prioritet, må få rask behandling. Det
er vårt utgangspunkt for de bevilgningene som sykehussektoren
skal ha. Men – og det er et vesentlig 

men
-

 det vi får rapporter om, er at en rekke tilstander
som ellers kunne ha vært tatt hånd om av kommunehelsetjenesten, ikke
kan tas hånd om på grunn av dårlig kommuneøkonomi.
Det beskrives at det er ferdigbehandlede pasienter ved sykehusene
som kunne ha vært utskrevet til sykehjem hvis
man hadde hatt plasser, det beskrives at pasienter kunne ha vært
tatt hånd om av den hjemmebaserte omsorgen hvis man hadde
hatt plasser, og det er beskrivelse av ubesatte stillinger i regi
av fastlegeordningen der man kunne
ha tatt et større ansvar i kommunene hvis de var på plass.
Men konsekvensene nå blir at man behandler en rekke pasienter
på for høyt omsorgsnivå. Det
betyr at man ikke løser problemene ved bare
ensidig å bevilge mer til sykehusene. Derfor er det viktig
for SV å få svar på om Regjeringen er
villig til å gjøre en innsats ute i kommunene
for å sikre at behandlingen skjer på det nivået
som er mest forsvarlig.

 Ja, det er vi. Jeg tror representanten Ballo
har helt rett i at dette ikke bare er et spørsmål
om bevilgninger til sykehus, selv om det er viktig – de
bevilgningene har for øvrig økt dramatisk i de
senere år – men det er også et
spørsmål om hva kommunene kan gjøre,
altså i primærhelsetjenesten, og det er også et
spørsmål om hva en kan gjøre i den såkalte halvannenlinjetjenesten,
altså den som ligger mellom primærhelsetjenesten,
som kommunene har ansvaret for, og spesialisthelsetjenesten, som
staten nå har ansvaret for. Med denne type tjenester
tenker vi bl.a. på sykestuer, som kan være en
avlastning for sykehus i noen tilfeller.

Vi er positive til å gå gjennom
dette. Vi er for det første positive til den type
tjenester som ligger mellom primærhelsetjenesten
og spesialisthelsetjenesten. Vi vurderer også i
den sammenheng om ansvaret for syketransporten bør overføres
fra folketrygden til sykehusfortakene, for å sikre en god
ressursbruk. Vi gjennomgår alle sider ved finansieringen
av spesialisthelsetjenesten, og det representanten Ballo spurte
om – hva kommunene også kan klare å få økonomi
til – er et konstruktivt innspill og en viktig del av dette.

 Vi går til neste hovedspørsmål.

 Jeg har lyst til å knytte en liten
bemerkning til det forrige spørsmålet.
Jeg synes man i denne debatten glatt overser at vekst i tidligere år har
blitt finansiert av fylkeskommunene. Dette er det første året
vi driver og krangler i Stortinget og i Regjeringen på den
måten som vi nå gjør, og hvor altså den
statlige overtakelsen som skulle bli så mye bedre, fører
til nullvekst i sykehusene.

Men jeg har også et spørsmål
om et helt annet tema til statsministeren.

Landbruksdepartementet har opphevet boplikten
for en eiendom i Lillesand. Man har overprøvd
kommunen, man har overprøvd fylkeslandbruksstyret, og man
har satt til side tidligere vedtak i Landbruksdepartementet.

Det framgår av media at selger har
bud på 2 mill. kr fra en person som ønsker å bosette
seg på eiendommen. Det er en akseptabel pris for de aller
fleste av oss. Men vedkommende kan altså få 9,8
mill. kr ved å selge boligen som fritidseiendom.
Dette reiser flere spørsmål, som hensynet til
kommunalt selvstyre, muligheter for å sikre at fastboende
skal kunne komme inn på boligmarkedet i attraktive boligområder,
og ikke minst om Regjeringen legger opp til ulik behandling
av fastboende og de som bruker et hus som feriested.

Hva er Regjeringens politikk på dette
området?

 Dette er jo en sak som har vært behandlet
i Landbruksdepartementet, så vidt jeg vet, som en ankesak.
Jeg har ikke hatt anledning til å gå inn
i alle sakens detaljer, selv om jeg er klar over de hensyn
representanten Enoksen nevner.

Jeg ber om forståelse for at jeg som
statsminister fra Stortingets talerstol vanskelig
kan drive saksbehandling i en sak med en rekke juridiske sider.
Men jeg skal ta med saken tilbake til den landbruksminister som
både representanten Enoksen og undertegnede kjenner godt.

 Jeg har forståelse for at statsministeren ikke
vil gå inn i saksbehandlingen. Men dette er faktisk et
viktig prinsipielt spørsmål, så prinsipielt
at det var viet ganske bred omtale i St.meld. nr. 19 for 1999-2000,
som ble lagt fram av den forrige regjeringen Bondevik.
Jeg kan anbefale å lese side 123 i
meldingen, og for å gjøre det ekstra
enkelt: Det er nok å lese andre spalte,
der det framgår at nettopp hensynet til bosettingen må vektlegges.
Det står også i denne meldingen at reglene
må bygge på kommunens egen vurdering av bosettingssituasjonen.
Dette ble gjentatt under komitebehandlingen, da flertallet i komiteen
sa at det må legges vekt på at den enkelte kommune
beholder muligheten til å be om forskrift som
setter konsesjonsfriheten ut av kraft for hele eller
deler av kommunen.

Det ble altså gjort et flertallsvedtak
i Stortinget som slår fast det kommunale selvstyret på dette
området, nettopp for å unngå at
vi får en utvikling i attraktive områder slik
at vi får feriehus i stedet for fastboende. Derfor må det være
grunnlag for å spørre: Følger Regjeringen
opp Stortingets vedtak?

 Stortingsvedtak har jo en regjering plikt til å følge
opp. Det er det ingen tvil om. Og som kjent er det også konstitusjonelt
en meget viktig forskjell på merknader og vedtak. Jeg er overbevist
om at landbruksministeren ved behandlingen av denne saken ikke
har ønsket å bryte et stortingsvedtak, og
det er jo dispensasjonsadgang i slike saker.

Jeg er enig i hovedprinsippene; representanten
Enoksen og jeg var jo sammen om den stortingsmeldingen han refererte
til. Det var for øvrig også den nåværende
landbruksminister, så jeg vil tro at han har det klart
i erindringen når han behandler denne saken.

 Det blir oppfølgingsspørsmål – Marit Arnstad.

 Sjøl om ikke statsministeren ønsker å svare
på den direkte ankesaken, må han kunne si noe
prinsipielt om bopliktens betydning, ikke minst i sørlandskommunene,
der målet med boplikten er å skape helårsboliger
og unngå prispress som gjør at helårsbeboere
og lokalbefolkning ikke får mulighet til å kjøpe
eiendommer, som da heller blir tatt over som rene feriesteder. Det
må statsministeren kunne ha en prinsipiell holdning til.
I denne saken er det ganske spesielt at det
nettopp er prisen som er brukt som begrunnelse for å gi
fritak for boplikt, ved at vedkommende ikke fikk nok betalt
dersom det er boplikt! Men målet med boplikten er jo nettopp
at vi ikke skal få en prisdriving i de kommunene
der en har attraktive fritidssteder.

Spørsmålet går på det
prinsipielle synspunktet i saken, hvilken presedens en slik sak
kan få i forhold til boplikten i andre sørlandskommuner,
og boplikten som fenomen.

 Jeg er enig med representanten Arnstad i bopliktens
betydning. Vi ønsker ikke lokalsamfunn
som utvikler seg mer eller mindre til spøkelsesbyer
om vinteren. Vi ønsker at de skal bæres oppe
av mennesker som i hovedsak bor der året rundt, altså i
helårsboliger. Vi ønsker heller ikke å bidra
til en prisdriving ut fra den praksis som etableres på dette
området. Det er også denne regjerings
politikk.

Så fins det som kjent, som representanten
Arnstad sikkert vet, en dispensasjonsadgang i lovverket. Jeg kan ikke
gå inn i sakens detaljer og si hvorfor
den er benyttet i dette tilfellet – det ber jeg om forståelse
for – men de hovedprinsippene representanten Arnstad la
til grunn, deler statsministeren.

 Vi går videre til neste
hovedspørsmål.

 Jeg har et spørsmål til statsministeren:
Et bredt flertall i Stortinget har sluttet seg til at Norge
bidrar med mannskap og utstyr i Operation Enduring Freedom. Blant våre
bidrag i Afghanistan er norske elitesoldater
veltrente for vinter, snø og fjell, og marinejegere. Etter
de siste dagers kamper i Afghanistan
har norsk presse satt i fokus de eventuelle farer som soldatene våre
utsettes for.

Hva gjør Regjeringen for å sikre
at familiene til norske
elitesoldater i Afghanistan får både
den nødvendige informasjon og oppfølging dersom
noe skulle skje?

 Det kan jeg forsikre representanten Nybakk
om at Regjeringen er sterkt opptatt av. Vi vet at forsvarsministeren også personlig
er opptatt av hva vi kan gjøre for at familiene
og pårørende til norske soldater som
er i Afghanistan, er best mulig informert til enhver tid og følges
opp.

Dette har departementet et opplegg for. Det
er godt mulig at det kan bedres, men jeg kan i hvert fall forsikre representanten
Nybakk om at dette er et hensyn og et engasjement som vi fullt ut
deler med henne.

 Som statsministeren vet, innebærer
en del av omorganiseringen av det norske forsvaret og
den internasjonale kampen mot terrorisme også at norske
styrker i økende grad kommer til å delta i denne typen
internasjonale operasjoner og slett ikke bare
i fredsbevarende styrker.

Jeg vil spørre om statsministeren
vil sørge for at vi har en beredskap på mer permanent
basis, et nettverk som står til disposisjon for
disse soldatenes familier og pårørende.

 Vi er enig i de intensjoner
som representanten Nybakk gir uttrykk for. Jeg tar gjerne opp igjen
med Forsvarsdepartementet om en slik beredskap kan ytterligere forbedres,
men Regjeringen har akkurat det samme syn som Arbeiderpartiets forsvarspolitiske
talskvinne gir uttrykk for, nemlig at det skal være
en beredskap for skikkelig informasjon til pårørende
til norske soldater som deltar i internasjonale operasjoner.
Jeg tror det er helt riktig som representanten Nybakk også gav
uttrykk for, at dette ikke bare gjelder Afghanistan; Norge
er generelt positivt innstilt til å delta i internasjonale
operasjoner, og det kan komme nye tilfeller.

 Vi går til neste hovedspørsmål.

 Vi skal la statsministeren hvile litt. Jeg
vil gjerne stille et spørsmål til kommunalministeren.

Fremskrittspartiet
har i den senere tid fremmet en rekke forslag i Stortinget vedrørende
asylpolitikken, flyktningpolitikken og integreringspolitikken. Dette
er ikke noe nytt fra Fremskrittspartiets side. Fremskrittspartiets politikk
på dette området er vel kjent. I den sammenheng vil
jeg gjerne spørre kommunalministeren om hun er enig med
statsministeren, som under en reise i Sverige på en
måte har advart de svenske myndighetene mot en
stor debatt rundt Fadime-drapet i Sverige, fordi det ville gi uforholdsmessig
stor oppslutning om Fremskrittspartiet
i Norge – ifølge Aftonbladet.

 Nå forstår jeg det slik at statsministeren
mener han ikke har uttalt seg på akkurat den
måten. Men også Fremskrittspartiet
selv forklarer jo sin siste fremgang med den pågående
debatten. Som en observasjon er det klart at et parti som har ment
sterke ting i asyl- og innvandringspolitikken, kanskje tjener på en
debatt av den typen vi har hatt nå en periode. Jeg syns ikke
vi skal være redd for å ta debatter,
jeg syns at åpenhet i disse spørsmålene
er ganske viktig. Men vi må også være
klar over at debatter gjør noe i vårt samfunn, debatter
skaper av og til større frykt, det skaper konsekvenser.
Og når jeg ser på bunken av brev som jeg får – både
de som er undertegnet og de som ikke er undertegnet – er
det klart at av og til går debatter over i at man legitimerer
synspunkter, selv om man ikke selv ønsker det,
som kan skape vanskelige situasjoner for personer som er her, og
som har legitime krav på beskyttelse i Norge.

 Jeg tolker ikke det annerledes enn
at kommunalministeren er enig i statsministerens uttalelser til
Aftonbladet om at de høyreekstreme kreftene i Norge
nå er i bevegelse, altså Fremskrittspartiet. Nå vil jeg
minne statsråden om at hun selv i de siste ukene har fremmet
en rekke forslag til tiltak når det gjelder innstramming,
forslag som er i tråd med Fremskrittspartiets politikk – det
gjenstår selvfølgelig å se hvorvidt vi
får gjennomført noe. Men jeg må si at
jeg finner det litt merkelig hvis det er sånn at Fremskrittspartiets
oppslutning på meningsmålingene skal sette dagsorden
for Regjeringens politikk og debatt i forhold til enkelte saker
i Norge.

Til slutt vil jeg gjerne utfordre
statsråden i forhold til et forslag fra Aslam Ashan som
dukket opp nå i løpet av siste helg – også Arbeiderpartiet
har signalisert støtte til det forslaget. Fremskrittspartiet
fremmet det samme forslaget for tre år siden og ble kalt
rasister for det. Ønsker også statsråden
nå å stille krav til imamene i Norge
om at de skal lære seg norsk og få kunnskaper
om Norge?

 Jeg har aldri kalt Fremskrittspartiet
høyreekstremt.

Jeg har også sagt at blant
de brevene jeg har fått, er det også brev
som responderer på mine egne uttalelser
på en måte som jeg føler er
urimelig i forhold til det jeg har sagt, på en slik måte
at man tillegger meg ekstremt høyreradikale synspunkter – hvis
det er det man kaller det i den sammenhengen. Jeg tror vi må ta
det som et varsomhetstegn: Det finnes mennesker som overreagerer
i forhold til en debatt.

Når det gjelder spørsmålet
om imamer, har det vært en arbeidsgruppe under det tidligere
Kirke- og undervisningsdepartementet som har laget en rapport som
bl.a. går på å stille ulike typer krav
til forstandere i menigheter generelt. I oppfølgingen av
det arbeidet vil vi også vurdere om vi skal ha
spesielle krav til norskopplæring. Vi har bl.a. gjennomgått
hvordan vi skal forholde oss til arbeidsinnvandring når
det gjelder imamer, vi har også sett på hvordan
vi skal følge opp denne rapporten, og vi er innstilt på å finne
frem til mulige nye krav, men vi er oppmerksom på at et
sånt krav sannsynligvis vil kreve en endring
i dagens lov om trossamfunn.

 Vi går til neste hovedspørsmål.

 Jeg har et spørsmål til statsministeren.

I første runde i dag ble
det bevist at Regjeringen ikke helt visste hva den gjorde
da den skulle bekjempe fattigdom og kuttet i Aetat.

Jeg har et spørsmål om en
annen hjertesak som Regjeringen har hatt, nemlig å bedre
kapasitet og kvalitet i kollektivtrafikken – ja, Kristelig
Folkeparti har endog programfestet en prisreduksjon
på 25 pst. på jernbanen. I Sem-erklæringen
står det både at man skal øke
investeringstilskuddet, og at studenter og elever skal få billigere kollektivtrafikk,
og i neste omgang skal alle vi andre få en
billigere kollektivtrafikk. Men etter valget har kollektivtrafikken
blitt dyrere, studentene har mistet rabattordningene sine, og Jernbaneverket
kommer ut med varsel om at de må legge ned togstrekninger mellom
de store byene. Er det slik at Regjeringens politikk går
ut på at man skal få lagt ned så mange
jernbanestrekninger at det blir mulig å gjennomføre
Kristelig Folkepartis program med 25 pst. prisreduksjon
på det lille som er igjen?

 Svaret på det spørsmålet
er nei. Vi vil gjøre det klart, og samferdselsministeren
har allerede sagt det, at det for Regjeringen er uaktuelt å legge
ned fjerntogene mellom de største byene. Det
vil ikke Regjeringen gå inn for, selv om jeg
har sett de ytringene som er kommet fra Jernbaneverket.

Når det gjelder kollektivtrafikken,
begynte vi på en viss opptrapping i det reviderte budsjettet
vi la fram etter Stoltenberg-regjeringens budsjett
i fjor høst. Vi innrømmer at også på grunn
av mange andre viktige formål vi ville opprioritere,
fant vi ikke rom for å foreta en så sterk økning
som vi hadde ønsket det første året.
Så vidt jeg husker, la vi vel inn 65 mill. kr ekstra
til kollektivtrafikken i de største byene – særlig Oslo
og Bergen. Vi har videre varslet at vi vil komme med en stortingsmelding
om kollektivtrafikken for å redegjøre for planene
og trekke Stortinget inn i en debatt om planene for den videre økte satsingen
på kollektivtrafikken. Vi har ifølge Sem-erklæringen
en målsetting om å øke satsingen med
1,5–2 milliarder kr i løpet
av fireårsperioden.

 Jeg takker for svaret, men jeg registrerer
at statsministeren har skaffet seg rimelig stor fallhøyde både
i forhold til egne løfter og ikke minst
i forhold til de budsjettene som kreves for å oppfylle
Sem-erklæringen, der det sies at satsingen på kollektivtrafikken
skal økes med 1,5–2 milliarder kr. Bare
for å ta igjen etterslepet fra årets budsjett
må neste års budsjett opp på ca.
2,4 milliarder kr i investeringer i skinnegangen
for at dette skal henge sammen. Er det slik at Regjeringen bevisst
har lagt opp til at det skal være en slik kjempesatsing
på slutten av denne perioden, eller skal det være
slik som det også var i den forrige
fireårsperioden, at man vedtok en plan, avgav noen
flotte løfter, og så glemte hele saken,
lot planverket bare ligge der, og lot hvert enkelt budsjett
få lov å tale for seg? Svaret har vi
nå fått fra Jernbaneverket, at det siste kommer
til å resultere i nedlegging, rett og slett av sikkerhetsårsaker.

 Vi akter ikke å glemme denne
saken. For Samarbeidsregjeringen er satsing på kollektivtrafikk
et viktig område både av hensyn til
passasjerene og av hensyn til miljøet. Dette må selvsagt
likevel innordnes de økonomiske rammene. Budsjettsituasjonen
foran 2003-budsjettet, som Regjeringen for øvrig nå skal
til Halvorsbøle og ha en første diskusjon om til
helgen, er generelt ikke enkel, fordi flere av inntektsreduksjonene,
altså skatte- og avgiftslettelser, og også flere
av utgiftsøkningene som Stortinget vedtok, har virkning
først langt ut i 2002, slik at den totale regningen for
dette kommer i 2003. Det er faktisk større slike ekstraregninger
for 2003 enn den økte realavkastningen fra petroleumsfondet,
som er handlingsregelen for uttak derfra. Det sier litt
om de budsjettutfordringene vi står overfor. Innenfor
disse skal vi søke å prioritere kollektivtrafikk
i 2003, men det kan bli enda bedre rom i 2004
og 2005.

 Det blir oppfølgingsspørsmål – Heidi Sørensen.

 Sverige har vedtatt en jernbaneplan
som gjør at de hvert år investerer 50 pst.
mer i jernbane enn de gjør i veg. Skulle norsk investeringsnivå årlig
i forhold til folketall vært på svensk nivå,
måtte vi ha doblet det som nå står som
planlagt i Nasjonal transportplan. Jeg er glad
for at Jernbaneverket har vært så soleklar,
men jeg blir bekymret når jeg hører hva statsministeren
svarer. Jeg vil da spørre: Deler statsministeren Jernbaneverkets
syn på at vi står foran et vegvalg – enten
må vi øke jernbaneinvesteringene og satse skikkelig, eller
så må vi erkjenne at vi får en helt annen
jernbane i Norge? Eller er det statsministeren egentlig
svarer, at vi skal fortsette å sultefore jernbanen slik
at alt blir dårlig også i framtiden?

 Når det gjelder Sverige
og forholdet mellom kollektivtrafikk og vei, kan det jo
hende at de er i en litt annen situasjon enn oss. Vi som
har reist en del på svenske veier, og som har
reist bl.a. på en del veier på Vestlandet og i
Nord-Norge, vil jo si at vi vel har en god del å ta igjen
på veisektoren. Men vi ønsker også å prioritere
kollektivtrafikken. For det første er det viktig å gjøre
oppmerksom på at det er jo ikke slik at vi ikke
satser på jernbane i Norge. I år bruker staten
over 5,5 milliarder kr på jernbanen,
og det er en ganske kraftig økning fra forrige år.
Vi bruker 330 mill. kr mer i år enn i
fjor til drift, vedlikehold og investeringer på skinnegangen.
NSB investerer nå store summer i nytt og moderne togmateriell.
Men det er riktig at det er betydelig etterslep etter
mange års mangler. Det er vi nå i ferd med å ta
inn, og jeg tror det er riktig, som representanten Sørensen
sa, og som Jernbaneverket har gitt uttrykk for: Vi står
overfor et veivalg – jeg holdt på å si
bokstavelig talt. Mer må over på jernbane.

 Presidenten vil for sin del anta
at det er et skinnevalg og ikke et veivalg det dreier
seg om.

Vi går videre til siste hovedspørsmål.

  Til kommunalministeren: Unge
mennesker har store problemer med å komme
inn på boligmarkedet. Prisene er høye. Regjeringens
eget boligutvalg har slått fast at lavinnskuddsboliger
kan være et nyttig supplement til ordinære
utleieboliger. 17 boligbyggelag har planlagt nesten 400 lavinnskuddsboliger
i løpet av dette året. Så kommer Regjeringens
svar: Den vil ikke prioritere statlige tilskudd til slike boliger.
Hvordan kan kommunalministeren forsvare at hun stopper utbygging
av billige boliger til ungdom i den situasjonen som nå er?

 Regjeringen har ikke stoppet noen
bygging av boliger. Regjeringen har ikke hatt til behandling
noe spørsmål om lavinnskuddsboliger. Men det Regjeringen
har hatt til behandling, er det budsjettet som vi hadde i høst,
og i den forbindelse har vi altså skrevet til Husbanken,
gitt dem klar beskjed om prioritetene, som jeg faktisk trodde var
prioriteter som hele Stortinget stod bak. Prioritetene
er: Når det gjelder tildeling av boligtilskudd, har bostedsløshetsprosjektene
første prioritet. For det andre: Når
kommunene trenger ekstra utleieboliger, skal de ha rett
til å kunne få boligtilskudd. For bl.a. bosetting
av flyktninger er dette ganske vesentlig  å få til.
For det tredje dreier det seg om generell boligtilskuddsstøtte
til utleieboliger og til enkeltpersoner som får boligtilskudd
til å bosette seg. Det er de tre prioriterte områdene
for boligtilskudd og tilskuddsmasse. Ut fra dette synes det nå som
om det er enkelte boligbyggelag som ikke gjennom sin kommune,
som forvalter boligtilskuddsordningen, har fått stønad eller
fått boligtilskudd til lavinnskuddsboligene. Det er fremdeles
fullt mulig å bygge lavinnskuddsboliger basert på lån
i Husbanken, men det kan være at man da ikke
har fått så høy prioritet i kommunen
at det overgår prioriteten på disse andre
områdene. Og jeg må faktisk si at i den boligrapporten
som Regjeringen har fått, har faktisk det å støtte
de som virkelig er vanskeligstilte, høyest prioritet,
og det å skaffe flere generelle utleieboliger har høy
prioritet. Så hvis det er slik at midlene nå brukes
i kommunene og av Husbanken på en måte som når
de prioriterte gruppene, som altså generelt er de som har
det vanskeligst i boligmarkedet, og dette dreier seg om
utleieboliger, bør vi være fornøyd med
det.

Jeg har også merket meg
i brev fra Norges Boligbyggelag, hvor de har bedt om prioriteter
i 2003-budsjettet, at de ikke selv har prioritert  tilskudd
til lavinnskuddsboliger. Derfor var jeg noe forbauset over det oppslaget som
stod i Dagsavisen, hvor det så ut som om vi hadde sagt
nei til noe vi ikke hadde sagt nei til, og som var på et område
selv boligbyggelagene ikke hadde prioritert i brev til
Kommunaldepartementet.

 Jeg konstaterer at både
Arbeiderpartiets regjering og den forrige Bondevik-regjeringen
hadde prioritet på å utvikle lavinnskuddsboliger
som et tilbud. Konsekvensen av det statsråden her sier,
med nei til tilskudd, er jo at slike boliger ikke blir bygd.

Jeg er klar over at denne regjeringen vil legge
om boligpolitikken slik at virkemidlene i større grad avgrenses til
de såkalt verdig trengende. Men hadde det ikke
vært bedre å gi tilskudd til lavinnskuddsboliger,
som ville gitt flere billige boliger til ungdom og vanskeligstilte,
istedenfor å skulle gi stadig nye tilskudd til personer
som ikke klarer å møte de
høye boligprisene, som med Regjeringens opplegg bare
vil bli enda høyere – og særlig
i en situasjon hvor det faktisk er slik at man er klar
til å sette i gang bygging av nesten 400 nye slike boliger?

 For det første er det ikke slik,
som sagt tidligere, at vi har sagt nei til tilskudd, som representanten
sier. Jeg må faktisk spørre Arbeiderpartiet om
hva 

de

 egentlig prioriterer. Jeg har
oppfattet at utleieboliger har høyere prioritet enn lavinnskuddsboliger også for
Arbeiderpartiet.

Hvis det er slik at alle midlene
brukes opp i kommunene til de gruppene som vi felles har prioritert
høyere tidligere, betyr det at man ikke sitter
igjen med midler til lavinnskuddsboliger. Ingen har sagt nei til
at man skal kunne gi støtte til lavinnskuddsboliger.

Det er heller ikke slik at Regjeringen bare
vil gi penger til verdig trengende, men vi har sagt at det viktigste med
boligtilskuddet er at det skal gå til dem som har et behov.
Tilskuddet kan man få på to måter. Man
kan enten få det gjennom at kommunen med samarbeidspartner har
en bolig som har fått et boligtilskudd, som f.eks. en utleiebolig, eller
man kan som enkeltperson få et boligtilskudd for å etablere
seg, men da er det en vurdering av ens situasjon, og at det er en
varig problematisk situasjon på boligmarkedet.
Så jeg synes det er urimelig det som sies fra
Arbeiderpartiet. Jeg vil minne om at Stoltenberg-regjeringen og
den sittende regjering hadde akkurat den samme rammen når
det gjaldt bevilgninger til boligtilskudd.

 Det blir oppfølgingsspørsmål – Signe Øye.

 Det kommunalministeren glemmer, er at da Arbeiderpartiet
la fram sitt budsjett, økte vi Husbankens rammer
med 2 milliarder kr. Det kunne gitt 375 flere utleieboliger, hvis ikke
Bondevik-regjeringen hadde latt være å gå for
den økningen. Og da går det ikke an
for kommunalministeren å si at vi får like
mange lavinnskuddsboliger hvis bare kommunene prioriterer
lavinnskuddsboliger istedenfor utleieboliger.

Det er også slik at det
eneste virkemidlet for å få til flere og billigere
boliger, er å få bygd flere. Og da trengs det
et helhetlig grep, ikke slik Regjeringen gjør,
at de ikke økte lånerammene,
at de ikke prioriterer lavinnskuddsboliger, de gjør
Husbanken til en førstehjemsbank, og de stopper staten
i å selge billige tomter. Alt dette vil kunne være
med på å øke boligbyggingen. Hva har
kommunalministeren tenkt å gjøre for å få til
det?

 Å prioritere betyr å sette noe foran
noe annet. Hva setter Arbeiderpartiet
foran byggeprosjekter for bostedsløse, utleieboliger og
boliger for flyktninger som skal bosettes i kommunene? Setter de tilskudd
til lavinnskuddsboliger foran disse tre formålene? Det
er prioriteringsspørsmålet. Ingen sier
nei til det, men det kommer altså etter de prioriterte
områdene.

Når det gjelder spørsmålet
om det ville bli bygd flere utleieboliger: Nei, det er ikke
slik at det vil bli bygd flere utleieboliger med den lånerammen
som er gitt til Husbanken, for Husbankens låneramme har også en
prioritet som sier at utleieboliger kommer foran vanlige
boligoppføringslån. For øvrig kommer
Regjeringen tilbake til lånerammene til Husbanken i revidert
nasjonalbudsjett, som man også i budsjettet for
i høst sa at man ville gjøre.

Jeg er uenig i den innfallsvinkelen
man her har. Det viktigste for øyeblikket
for å bygge flere boliger er faktisk å få til
raskere planarbeid og byggesaksbehandling rundt
omkring i kommunene, og der gir Regjeringen et solid bidrag til
forenklinger, gjennom de forenklingene vi har på høring.

 Karin Andersen – til oppfølgingsspørsmål.

 Det tragiske i den situasjonen som har oppstått
nå, er jo at man blir nødt til å velge, ser
det ut til. Og SV savner en god forklaring på det. Boligutvalget
har lagt fram innstillingen sin nå, og hvis man summerer
den satsingen som boligutvalget sier er nødvendig
om man virkelig skal få gjort noe med det boligbehovet
som nå er for unge, vanskeligstilte og folk ellers med
dårlige muligheter på boligmarkedet, må man
altså gjøre mer på mange områder.

Det gjøres altfor lite både
når det gjelder utleieboliger, og når det gjelder å få bygd
rimelige boliger som ungdom og andre har mulighet til å komme
seg inn i med en fornuftig inngangsbillett. Det er også slik
at den summen som staten låner ut gjennom Husbanken, faktisk
er ren butikk for staten. Dette er ikke noe som påvirker
driftsbalansen i statsbudsjettet, eller som er en utgift
for staten. Kunne jeg da spørre statsråden om
hun ser en mulighet til å kunne øke denne lånerammen – uten
at det plager noen? Ser hun at det er behov for en økt
satsing for å få gjort begge deler?

 Det er selvfølgelig slik for alle gode
poster på et budsjett at det er leit at vi må velge, men
det er nå engang det vi har politikere til – å foreta valg mellom
ulike prioriteter og ulike områder – og det er
det et statsbudsjett faktisk gjør.

Når det gjelder spørsmålet
om å øke rammene, har jeg svart at vi kommer tilbake
til det i revidert nasjonalbudsjett. Vi ser nå på hvordan
mengden av lånesøknader er. Rammene har vært økt
betraktelig de senere årene, bl.a. fordi boligbyggingen
har tatt seg opp.

Når det gjelder spørsmålet
om oppfølgingen av boligmeldingen, er det klart at utvalget ønsker
en større satsing, men jeg har lyst til å minne
om at de faktisk ønsker den største
ekstrasatsingen på de områdene som Regjeringen
prioriterer, og som jeg har oppfattet at stortingsflertallet opp
til nå har prioritert, altså til dem som virkelig
er vanskeligstilte og svake, med bostøtteordning
og boligtilskudd for den gruppen.

I tillegg jobber Regjeringen med å lage
enklere og bedre etablerings- og kjøpslånsordninger
i Husbanken. Det vil nok også gjøre
at Husbankens lånerammer må økes over
tid, fordi den vil få en større rolle i forhold
til nyetablerere. Da jobber vi altså både
med et løp for de vanskeligstilte og et løp for
vanlige ungdommer som bare har problem med egenkapital.

 Magnhild Meltveit Kleppa – til
oppfølgingsspørsmål.

 Det er bra at Regjeringa er oppteken av dei
som er dei mest verdig trengande, og som har bruk for ein plass å bu.
Så er det òg slik at dersom det no ikkje
blir gjort noko meir, teke nokre breiare
tak, kan ein faktisk risikera at endå fleire
kjem i denne gruppa. Det er behov for eit visst tal bustader av nøktern
standard ut på marknaden kvart år. I den samanhengen
er låginnskotsbustader der det blir ståande eit
tilskot, der nye kan flytta inn etter at dei som budde
der, har funne seg ein annan bustad, direkte målretta mot
dei som treng eit hus for ei stund. Det å ha ein bustad
er også grunnleggjande i forhold til arbeid og
kvardag elles. Så mitt spørsmål vil vera:
Vil Regjeringa no følgja opp Boligutvalget når
det gjeld å sikra kommunane billige tomter, og
ta innover seg at Husbanken sine rammer for år 2002
vart påbegynte alt i 2001, og dermed må aukast?

 Vi arbeider som sagt med spørsmålet
om hvor store rammene skal være, til revidert nasjonalbudsjett.
Det kommer vi tilbake til i forbindelse med den behandlingen. Da
ser vi også hvor stor lånemengden er.
Det er riktig at det på slutten av fjoråret
ble en stopp i låneopptak til vanlig boligbygging, fordi
man hadde gått utover rammene for i fjor.

Når det gjelder spørsmålet
om lavinnskuddsboliger som ordning, er det mange positive sider
med en slik ordning, men en av de viktigste
spareformene ved det å kjøpe egen bolig er å få ta
del i verdigevinsten. Lavinnskuddsboliger kan ha det problemet
at man ikke tar del i verdigevinsten etter hvert.
Derfor har det vært bygd spesielle lavinnskuddsboliger
en del steder, hvor man samtidig har hatt et spareelement, en slags
tvangssparing, som en del av det, slik at man kunne ta del i verdigevinsten. Vi
er ikke imot ordningen med lavinnskuddsboliger. Vi ser
at det der er enkelte typer problemer, og hovedretningen må fremdeles etter
vår mening være at vi går enten på utleieboliger
gjennom kommunene og samarbeidspartnerne deres eller
på tilskudd som går direkte til den enkelte personen,
og ikke til boligen.

 Tiden for den muntlige spørretimen
er omme, og vi går over til den ordinære spørretimen.





                    
                    
                    

 Det blir en rekke endringer i den
oppsatte spørsmålslisten, og presidenten viser
i den sammenheng til den oversikt som er omdelt på representantenes plasser
i salen.

De foreslåtte endringer i dagens spørretimen
foreslås godkjent. – Det anses vedtatt.

Endringene var som følger:

Spørsmål 5, fra representanten
Bendiks H. Arnesen til justisministeren, vil bli besvart av næringsministeren som
rette vedkommende. Etter anmodning fra næringsministeren
blir dette spørsmål flyttet og besvart før spørsmål
23, som skal besvares av samme statsråd.

Spørsmål 13, fra representanten
Raymond Robertsen til helseministeren, bortfaller, da spørreren ikke
er til stede.

Spørsmål 15, fra representanten
Åslaug Haga til utviklingsministeren, blir etter
anmodning fra statsråden flyttet og besvart etter
spørsmål 36, dvs. til slutt i spørretimen.

Spørsmål 16, fra representanten
Vidar Bjørnstad til barne- og familieministeren, blir etter
anmodning fra statsråden flyttet og besvart etter
spørsmål 36, dvs. til slutt i spørretimen.

Spørsmål 24, fra representanten
Kenneth Svendsen til samferdselsministeren, vil bli tatt opp av
representanten Øystein Hedstrøm.

Spørsmål 30, fra representanten
Thore A. Nistad til samferdselsministeren, bortfaller,
da spørreren har sykdomsforfall.

Spørsmål 35, fra representanten
Hans Seierstad til miljøvernministeren, vil bli tatt opp
av representanten Inger S. Enger.





                    
                    








        

Spørsmål 1


    
        

Spørsmål 2


    
        

Spørsmål 3


    
        

Spørsmål 4


    
        

Spørsmål 6


    
        

Spørsmål 7


    
        

Spørsmål 8


    
        

Spørsmål 9


    
        

Spørsmål 10


    
        

Spørsmål 11


    
        

Spørsmål 12


    
        

Spørsmål 13


    
        

Spørsmål 14


    
        

Spørsmål 19


    
        

Spørsmål 17


    
        

Spørsmål 18


    
        

Spørsmål 20


    
        

Spørsmål 21


    
        

Spørsmål 22


    
        

Spørsmål 5


    
        

Spørsmål 23


    
        

Spørsmål 24


    
        

Spørsmål 25


    
        

Spørsmål 26


    
        

Spørsmål 27


    
        

Spørsmål 28


    
        

Spørsmål 29


    
        

Spørsmål 30


    
        

Spørsmål 31


    
        

Spørsmål 32


    
        

Spørsmål 33


    
        

Spørsmål 34


    
        

Spørsmål 35


    
        

Spørsmål 36


    
        

Spørsmål 15


    
        

Spørsmål 16


    



                    

 Dette spørsmålet
bortfaller.





                

 Dette spørsmålet,
fra representanten Bendiks H. Arnesen til justisministeren, vil
bli besvart av næringsministeren som rette vedkommende.

 Jeg vil stille følgende spørsmål
til statsråden:

«Et offentlig utvalg har foreslått å fjerne
beredskapslagrene for matvarer som korn, mel og sukker i Nord-Norge.
I dag dekker disse lagrene ti måneders forbruk, mens utvalget
mener at det er tilstrekkelig med et lager som holder
til ti dagers forbruk, og at staten kan overføre ansvaret
for dette til den private dagligvarehandelen.

Anser statsråden den foreslåtte
ordningen som forsvarlig?»

 Utgangspunktet for at Nærings- og
handelsdepartementet og Landbruksdepartementet under den forrige
Bondevik-regjeringen nedsatte et utvalg for å se på forsyningsberedskapen
av dagligvarer i Nord-Norge, var en erkjennelse av at dagens beredskapsopplegg
fortsatt i for stor grad er basert på trusselbildet fra
den kalde krigens dager. Ettersom det sikkerhetspolitiske trusselbildet
endres, må også vår beredskapspolitikk
gjøre det. Forutsetningene for beredskapsarbeidet er også endret
gjennom at logistikkmønstrene og næringsstrukturen
i primærnæringene, foredlingsindustrien og dagligvarenæringen
endres. Utvalget har derfor bl.a. vurdert behovet for beredskapslagrene
av mel og korn til i alt ti måneders forbruk og av sukker
til 30 dagers forbruk, som representanten Arnesen tar opp.

Prosjektgruppens anbefalinger er en kombinasjon
av tiltak som skal skape robusthet i den ordinære logistikkstrukturen,
planverk for ressursoppbygging i varslingstiden før et
mulig invasjonsangrep og nedbygging av lagre som var tilpasset tidligere
krisescenarier og næringsstrukturer.

Prosjektrapporten er nå ute på høring
hos berørte parter. Justisdepartementet skal snart fremlegge
en stortingsmelding om samfunnssikkerhet. Jeg vil legge vekt på høringsuttalelsene
og behandlingen av stortingsmeldingen om samfunnssikkerhet før
jeg tar endelig stilling til oppfølgingen
av utvalgsrapporten, som representanten viste til.

 Jeg takker statsråden for svaret.
Jeg har lyst til å si at de lagrene som er i landsdelen,
er godt spredd og tar hensyn til de store avstandene som er der
oppe. Det kan ikke være tvil om at
et område med så store avstander og så hardt
klima er ganske sårbart i en krisesituasjon.
Jeg tenker ikke bare på trusler om invasjon
og krig, men på andre krisesituasjoner som kan oppstå i
en landsdel med slike avstander. Jeg ser derfor på disse
lagrene som en god forsikring for befolkningen og
synes ikke at de innsparingene man ønsker å oppnå, står
i forhold til den usikkerhet som nå skapes hos folk. Så jeg
er glad for at statsråden vil vurdere dette nøye framover.

Men jeg har lyst til å spørre
en gang til: Hvis man skal ha slike beredskapslagre, kan det være
riktig å overlate til dagligvarehandelen å ha
en slik form for beredskap?

 Som jeg sa, har altså utvalget avgitt
en rapport, og jeg forutsetter at de som satt i dette utvalget,
var kjent med det som representanten påpeker, om avstandene
i Nord-Norge, om klima og om alle stedlige forhold, og
selvfølgelig den endringen som har vært i strukturen
hva gjelder grossist- og detaljistleddet.

Det er ingen tvil om at beredskapen i sin alminnelighet
i tidligere tider i stor grad var basert på at vi hadde mange
grossister. Nå er logistikksystemene slik at varene stort
sett er på veiene. Jeg har en fortid i næringslivet,
i fiskeindustrien. Jeg husker godt da jeg som ungdom kjørte
rundt på Østlandet med trailer og leverte til 20-30 uavhengige
grossister. Nå er det snart ikke et lager. Nå leverer
man direkte til butikk. Det er noe av det som er det bakteppet som
vi lever med.

Utvalgsarbeidet kommer til å være
litt reflektert i den meldingen som kommer fra justisministeren.
De relevante innvendingene som kommer fra alle høringsinstansene,
skal jeg selvfølgelig ha til overveielse når en
til sjuende og sist skal fremme en sak om dette. Vi er i hvert fall enige
om at beredskapen må være tillitvekkende
for den befolkningen den er satt til å skulle betjene.

 Jeg føler en viss beroligelse ved
det statsråden sier. Men jeg registrerte i avisen Nordlys
for en tid tilbake at lederen i Sårbarhetsutvalget, Kåre
Willoch, gav uttrykk for bekymring dersom lagrene skulle bli helt
nedlagt og det bare skulle være forsyning for
ti dager. Så jeg ber statsråden om å følge
dette nøye og ta hensyn til de innspill som kommer fra
landsdelen selv. Den kjenner best hvor skoen trykker, som har den på,
og som bor i området.

 Jeg kan i hvert fall forsikre om at alle
relevante innspill og alle bekymringer man måtte
ha i landsdelen, skal bli vel ivaretatt. At også Kåre
Willoch er bekymret, er jo i seg selv egnet til bekymring. Så også det
innspillet skal jeg selvfølgelig ta med i vurderingen.

 Vi går til spørsmål
23.





                

 Dette spørsmålet,
fra representanten Kenneth Svendsen til samferdselsministeren, vil
bli tatt opp av representanten Øystein Hedstrøm.

 Jeg har følgende spørsmål til
vår samferdselsminister, på vegne av Kenneth Svendsen:

«Ifølge VG den 20. februar
d.å. vurderer Vegdirektoratet som fremtidig løsning å innføre
variable fartsgrenser som i enkelte tidsrom settes til
50 km/t på E6 gjennom Østfold. Bakgrunnen for
dette er at trafikkveksten gjennom Østfold har vært langt
større enn flertallet på Stortinget har forutsett.

Vil statsråden fremme strakstiltak,
bl.a. ved at utbyggingen av ny firefelts vei gjennomføres
tidligere enn planlagt?»

 Jeg vil først få påpeke at
det ikke er riktig at Vegdirektoratet vurderer å etablere et
system med variable fartsgrenser ned mot 50 km/t
på E6 gjennom Østfold.

Jeg er meget klar over at trafikkveksten på E6
i Østfold er høyere enn på de fleste andre
vegstrekninger i landet. Vegen har for dårlig standard
i forhold til trafikkbelastningen, utviklingen i trafikkulykker
er meget foruroligende og ulykkesfrekvensen er skremmende
høy.

Som jeg har uttalt ved flere anledninger, vil
jeg gi høy prioritet til å forsere utbyggingen
av E6. Som jeg også tidligere har signalisert,
vil jeg derfor komme tilbake til Stortinget med et forslag om å forsere
utbyggingen av E6 gjennom Østfold.

 Jeg takker statsråden for svaret.

Det var oppløftende å høre
at man ikke ønsker å innføre
variable fartsgrenser, for med de køene vi har
i Østfold i sommerhalvåret, kan bilpasseringene ved Svinesund være
over 30 000 i døgnet, og da er jeg redd det ville
ha korket seg helt.

Men så til disse forpliktende uttalelser
om å komme tilbake til Stortinget: Statsråden
var i Østfold den 4. desember og kom med forpliktende uttalelser.
Det samme skjedde i et svarbrev til de ansatte ved bedriften Kynningsrud
AS i Østfold, som mistet to av sine ansatte i en trafikkulykke
på dødsveien E6.

Statsministeren var i Østfold sist lørdag
på fylkesårsmøtet til Kristelig
Folkeparti, og han kom også med forpliktende
uttalelser.

Nå er det gått ganske
lang tid siden 4. desember, og befolkningen i Østfold og de som
trafikkerer denne veien, er veldig interessert
i å få vite når forslag om
bevilgninger kommer, og i hvilken takt utbyggingen av firefelts motorvei
på E6 vil bli forsert.

 Som jeg viste til i mitt svar, vil jeg komme
tilbake til Stortinget med et forslag om denne forseringen, og hvordan
den skal finansieres. Når vi opplever en slik ulykkesfrekvens
og en slik ulykkesutvikling
som vi gjør nettopp på E6 i Østfold,
er det viktig å tenke på varige løsninger
så vel som på strakstiltak. Hele tiden
vurderes det strakstiltak, og det vil innføres strakstiltak
der situasjonen er mest prekær. Likevel vil jeg
understreke behovet for at vi nettopp må tenke
på varige løsninger, ikke bare
på strakstiltak, og for meg er det viktig å finne
fram til en varig løsning når det gjelder E6 i
Østfold.

 Jeg takker statsråden for tilleggsvaret,
og registrerer at hun ikke svarte på mitt spørsmål:
når og i hvilken takt man vil forsere utbyggingen. Stortinget
har jo vedtatt en utbyggingstakt i veiplanen, så den problematikken
som vi her snakker om, skaper stor usikkerhet.

Da statsråden var i Østfold 4. desember,
sa hun – skal jeg tro mediene – at
utbyggingen burde skje i samme takt som i Sverige, som planlegger å være
ferdig fram til Svinesund i 2007, men på grunn
av reguleringsproblematikken vil en maksimal utbyggingstakt bety
fullt utbygd E6 til Svinesund i 2009. Vi vet at hvis ikke
bevilgningene kommer, vil ferdige parseller som er klar til utbygging, ikke få en
kontinuerlig utbyggingstakt. Det vil øke kostnadene og også belastningen
på alle dem som må betale bompenger
gjennom Østfold. Vil man foreta nødvendige bevilgninger,
slik at E6 firefelts motorvei kan stå ferdig i 2009?

 Når jeg har sagt at vi ønsker
en forsering av utbyggingen av E6, ligger det i det at den utbyggingen
skal skje raskere enn det som ligger inne i Transportplanen.
Det er nettopp det som ligger i begrepet forsering.

Som jeg har sagt tidligere, vil jeg komme tilbake
til Stortinget med spørsmålet om hvordan en skal
få dette til. Vi vil komme tilbake til det, og derfor vil
jeg be om forståelse for at jeg ikke kan gå nøyere
inn på det. Men jeg har et mål om at vi skal klare å gjøre
det så fort som det er mulig, dvs. at det må være
en sammenheng mellom planlegging som er ferdig, og hva
som er mulig fysisk å få til, for gjennomføring
av dette prosjektet.





                

 Dette spørsmålet
utgår.





                

 Dette spørsmålet,
fra representanten Hans Seierstad til miljøvernministeren,
vil bli tatt opp av representanten Inger S. Enger.

 Jeg tillater meg å spørre
miljøvernministeren om følgende:

«Kjerneområdet for jerv i
Sør-Norge skal oppheves med virkning fra 1. april 2002.
Det er til dags dato ikke kommet signaler på hvordan
forvaltningen skal skje når kjerneområdet oppheves.

Hva er Regjeringens politikk på dette
området etter 1. april?»

 Jeg takker for spørsmålet. Det
gir jo også anledning til å presentere
det vi har tenkt å gjøre i forhold til å følge
opp Stortingets vedtak på dette punktet. Det kan jo være
hyggelig når representanten Enger tar opp et spørsmål
knyttet til rovvilt, at hun kan få et uttømmende
svar i forhold til hvor det ligger nå. Jeg har forstått
at representanten ikke alltid har vært like
fornøyd med de svarene jeg har gitt på disse spørsmålene, men
vi får se hva vi får til i dag.

Regjeringen Stoltenberg vedtok etter
fullmakt fra Stortinget å oppheve kjerneområdet
for jerv i Sør-Norge med virkning fra 1. april 2002. Vedtaket
ble formidlet til Stortinget i budsjettproposisjonen for 2002. Vedtaket innebærer
at jerv skal forvaltes med utgangspunkt i et bestandsmål
på 10-15 årlige ynglinger i hele Sør-Norge.

En opphevelse av kjerneområdet for
jerv i Sør-Norge innebærer endringer
i virkemiddelbruken i jerveforvaltningen. Jeg vil legge vekt på å etablere
overgangsordninger basert på de rammer som ligger i budsjettproposisjonen.

Departementet arbeider nå med å konkretisere
de ulike elementene i en ny forvaltning av jerv i Sør-Norge. Forvaltning
av en liten bestand av jerv over et større område
i hele Sør-Norge, uten kjerneområde,
stiller strenge krav til presisjon i forvaltningen. Det vil derfor
fra departementets side bli lagt til rette for at nødvendige
forvaltningsverktøy og datagrunnlag foreligger
før en forsøksordning
med ny jervenemnd iverksettes.

Konkret innebærer
dette at bestandsovervåkingssystemet for jerv skal gjennomgås
og tilpasses en ny forvaltningsmodell med et vesentlig større
geografisk utbredelsesområde, og det skal utvikles modeller
for uttak av individer i fåtallige jervebestander.

Videre bør jakten i tråd
med budsjettproposisjonen i sterkere grad rettes mot områder
med betydelige skader, slik at den skadereduserende effekten forbedres.

Lokal forankring av forvaltningen
av jerv i Sør-Norge bør etter min vurdering også sikres
gjennom fortsatt utprøving av ordninger der de mest berørte
kommuner gis mulighet til å forestå eller
bistå i konkrete forvaltningsoppgaver. Dette kan gjelde
iverksetting av betingede fellingstillatelser, organisering av arbeidet
med forebyggende tiltak, bruk av lokale fellingslag, og deltakelse
i bestandsovervåking.

Dette vil bli fulgt opp, og Stortingets forutsetninger fra
i fjor vil også ligge til grunn gjennom opphevelsen
av det tradisjonelle kjerneområdet fra 1. april.

 Det er veldig fint at man her er opptatt av
dette, men det skal tilpasses en ny modell, sier statsråden,
og det er også snakk om forebyggende tiltak, uten
at man er konkret på det. Dette begynner nå å haste fordi
vi har lamming i disse dager, små dyr skal i mai ut på beite,
og folk som skal ha dette som levebrød, er bekymret for
dyrene sine. Det har altså ikke kommet noe konkret,
men det er mange tiltak som på en måte
står på vent. Det er min opplevelse av det når
jeg hører statsråden her.

Jeg har nesten lyst å nevne at i 2000
ble det utbetalt erstatning i 91 kommuner. I 2001 gjaldt dette 110
kommuner, så vi ser at jerven sprer seg veldig, og det
er derfor viktig at man får konkrete tiltak. Man venter
altså på det. Og da må jeg nesten be
statsråden konkretisere hva han mener – hva
han konkret vil gjøre for å redusere
tap av dyr som skal på beite allerede nå i
vår.

 Jeg oppfatter representanten Enger i retning
av at hun også står fast ved det som
var Stortingets vedtak i fjor høst, nemlig at noen
kjerneområder skal oppheves. Hvis representanten er bekymret
for at jerven kan spre seg utover et større område,
kan det også være en følge
av en oppheving av et kjerneområde. Jeg bare
gjør oppmerksom på det. I et kjerneområde
skal man jo forvalte innenfor en sone. Hvis
jeg forstår representanten rett, så holder også Senterpartiet
fast ved opphevelsen av kjerneområdet. Det er klart at
det skaper noen nye utfordringer, og det skal vi prøve å følge
opp så godt som overhodet mulig. Men da går det ikke
an å bruke som argument at man er bekymret over
at flere kommuner blir omfattet av jerveskader. Poenget med opphevelsen
av kjernesonen er jo at Stortinget følte at det var en
urimelig tøff belastning på disse kommunene, ikke minst
i Engers eget hjemfylke, Oppland, som da skulle stå for
forvaltningen i hele området. Det Regjeringen
nå prøver, er å levere på dette
så godt som mulig. Men representanten påpeker
jo selv de dilemmaer vi er inne i her, at når
vi skal oppheve et område, så strekker det seg over
et større.

 Jeg vil gjerne følge opp dette. Mitt
poeng var at spredningen skjedde lenge før vi fikk opphevet
kjerneområdet. Jeg ser godt problematikken som Brende her
nevner, men det viser jo nettopp at det er svært
viktig å gå inn med sterke tiltak som gjør
at tapstallet kan reduseres. Tapstallet for sau var i 2001 13 571 dyr,
og det er etisk uforsvarlig. Derfor er det helt nødvendig
at departementet går inn med klare og raske «rådgjerder» for å redusere
dette.

Jeg må be statsråden være enda
mer konkret enn han har vært når det
gjelder å komme med tapsreduserende tiltak.

 Jeg er ikke uenig i at
det forebyggende arbeidet er meget viktig. Når vi skal
legge frem helheten i dette, vil det være et
viktig element.

Men som også Enger er klar
over, ligger det et dilemma i det som Stortinget har vedtatt, nemlig
at man skal ha aktive utmarksnæringer kombinert med rovdyr.
Det vil alltid kunne oppstå skader, men vi skal begrense
dem så mye som mulig, og det må være
en del av dette opplegget. Det finnes mange gode innspill
knyttet til dette, og dem vil vi komme med når vi legger
frem denne saken.





                

 Det foreligger ikke
noe referat.





                    
                    
                    

