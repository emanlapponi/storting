 Da har representanten Arnstad tatt
opp det forslag hun har referert til.

 Venstre deler Senterpartiets mål
i forhold til å sette distriktspolitikk på dagsordenen. Det
er en kontinuerlig kamp og en kontinuerlig diskusjon også her.
Vi har en veldig spennende distriktskommisjon, syns jeg, som medlem
av den, der det skjer mange spennende diskusjoner i forhold til
akkurat dette.

Det jeg reagerer på, er begrepet «ombud».
Det holder nå på å gå inflasjon
i begrepet «ombud». Jeg mener at i et demokrati
er det de folkevalgte som til enhver tid er ombud. Jeg mener
at strengt tatt burde vi bare hatt ett ombud, Barneombudet,
for barn har ikke stemmerett.

Det at Senterpartiet nå legger
fram et forslag om å bruke et ombud på distriktspolitikk,
må bety at Senterpartiet
har abdisert eller gitt opp kampen for sin egen distriktspolitikk,
gitt opp at de selv skal være pådrivere
for distriktspolitikken. Det har ikke Venstre
gjort. Vi ønsker ikke å abdisere
som pådrivere i distriktspolitikken. Derfor ønsker
vi heller ikke å sette den bort til noe annet
organ utenfor det folkevalgte som skal påvirke den.

Så til slutt: Når man drar
fram svensk distriktspolitikk som idealet, må jeg si at
vi har klart oss betraktelig bedre med vår distriktspolitikk,
enn svenskene har gjort med de virkemidlene de har hatt.

 Jeg kan ikke la innlegget fra Venstres
representant her stå ubesvart.

For det første: Hvis det er slik at
det er ombudsnavnet som er problemet for Venstre,
og ikke innholdet i det Senterpartiet
foreslår angående et uavhengig organ som kan vurdere
konsekvensene av distriktspolitikken, synes jeg nok at Venstre
i Stortinget burde ha sluttet seg til forslaget, og heller da søkt å finne
fram til et annet navn på det. Som sagt, og det framgår også av
forslaget, dette er ikke ment å være noen
klagemur i form av et ombud på den måten. Det
er ment å være en parallell til det
svenske Glesbygdsverket, som på uavhengig basis
vurderer konsekvensene av nasjonale, politiske beslutninger i forhold til
landsbygda.

Når det gjelder at Venstre ikke
har abdisert i distriktspolitikken: Ja, jeg vet ikke, jeg! Jeg er ikke
så sikker når jeg ser denne regjeringens linje
i distriktspolitikken, på hvor Venstres distriktspolitiske
sjel finnes. Det er ikke mye godt å spore og ikke
mye offensivitet tiltak å spore fra Regjeringen når
det gjelder distriktspolitikken om dagen.

Nei da, dette er ikke et ønske
fra Senterpartiet om å overta svensk
distriktspolitikk! Dette er et ønske fra Senterpartiet
om å overta en svensk institusjon som fungerer godt nettopp
som det uavhengige utredningsorganet det er.

 Venstre er glad for at Effektutvalget
nå har lagt fram sin innstilling, som gir mange gode
innspill både til den politiske debatten og til
Distriktskommisjonen.

Denne regjeringa satte ned Distriktskommisjonen,
og den skal forhåpentligvis snart sette ned en lokaldemokratikommisjon.
Dette er politiske kommisjoner som har som formål å få til
en bred politisk enighet om de store grepene. Det har denne regjeringa
gjort. Det har vi vært med på å initiere.
Det siste tiltaket, lokaldemokratikommisjonen, tror jeg nok også at
Venstre må ha litt av æren for. Det
betyr at vi ikke fraskriver oss ansvaret for dette. Vi ønsker ikke å plassere
det noe annet sted. Vi ønsker å plassere
det her. Vi ønsker å plassere det hos
de politiske partiene, og vi ønsker en felles
holdning i de politiske partiene til de store
grepene her.

Hvis dette er noe som virker så veldig
godt i Sverige, lurer jeg på hvorfor det ikke
har påvirket distriktspolitikken bedre.

 Det synes klart etter dette ordskiftet
at Senterpartiet selv har erkjent at begrepet «ombudsmann» ikke
passer særlig godt til det man har i tankene. Det synes
jeg er en prisverdig oppklaring, for vi sliter vel noe med det problemet
at begrepet «ombudsmann» er et av de få ord
som det norske språket har beriket verdensspråkene
med. Det har kanskje ført til at man har trodd at løsningen
på alle tenkelige samfunnsproblemer er å opprette
en ny ombudsmannsordning.

Vi har et barneombud. Mange har lenge argumentert for
et eldreombud. Hvis det blir flertall for det, vil man trenge et
middelaldrendeombud. Noen vil ha et ensligeombud. Noen
vil ha et familieombud. Hvis man fortsetter den
tankegangen, oppløser det i virkeligheten demokratiet som
styreform.

Det er en annen side ved saken som
opptar meg kanskje like mye, og det er ordsammenstillingen «uavhengig distriktsombud» – uavhengig
av hva? Oppstår det uavhengighet av det politiske system
ved at man oppretter et statlig byråkrati à la
det svenske Glesbygdsverket, som,  så vidt jeg
vet, sysselsetter mellom 35 og 40 byråkrater?

Jeg tror rett og slett at dette er forferdelig
dårlig gjennomtenkt. I den utstrekning man har behov for
ekspertvurderinger av distriktspolitiske spørsmål,
har vi i dette landet rikelig med forskningsmiljøer som
har den nødvendige kompetanse, og hvor man kan innhente
de vurderingene. Svaret på det behovet for uavhengighet
som ligger i forskningstilnærmingen, foreligger
allerede. Svaret er under ingen omstendighet å opprette
et nytt statlig byråkrati.

Jeg tror det er en fordel at man holder styr
på språkbruken,  og  at  man  benytter  honnørordet
 «uavhengig» –  hvis det er et honnørord – der
hvor det hører hjemme i vårt styresett, nemlig
i domstolene og i forskningsinstitusjonene. Uavhengighet er ikke
et begrep som bør knyttes sammen med nye statlige byråkratier.

 Marit Arnstad har hatt ordet to ganger tidligere
og får ordet til en kort merknad.

Fortsetter dette lenger,
har vi behov for et stortingspresidentombud!

 Jeg tror ikke Inge Lønning
kan ha lest begrunnelsen for det forslaget som Senterpartiet her
har lagt fram. Da ville han ha skjønt at å prøve å gjøre
dette til en debatt om bruk av begrepet «ombud» eller ikke
er helt meningsløst.

Det er klart at det som står i vårt
forslag om å utarbeide analyser og synliggjøre
konsekvenser knyttet til utvikling av distriktene, er å løfte
fram gode eksempler og bidra med bakgrunnsinformasjon.
Man kan godt si at det er en form for forskervirksomhet, og på den
måten si at det også bør være
uavhengig. Vårt uavhengighetsbegrep er iallfall knyttet
til å være uavhengig av alle partipolitiske føringer
for hvilken politisk utvikling man legger opp til, og skal i størst
mulig grad gi en solid dokumentasjon på hvilke konsekvenser
og virkninger ulike vedtak får. Så kan man kalle
det en forskeroppgave hvis man vil. Det kan godt være
slik at det her ville ha sittet 10 eller 15 forskere
og utarbeidet analysene. Jeg kan ikke se at det hadde
vært noe negativt – tvert imot. Det ville kanskje
ha gitt et enda bedre grunnlag enn om såkalte
byråkrater hadde gjort det, selv om jeg heller ikke
har noe imot verken statlige eller kommunale byråkrater.
De gjør jobben sin, som alle andre.

 Som tidligere sagt, er det ikke
satt opp kveldsmøte i dag. Vi har to saker igjen på dagsordenen. Presidenten
ber representantene avstemme lengden på sine
innlegg i forhold til det.

 Det skal bli, hr. president!

Jeg trodde det fremgikk av mitt innlegg at
jeg ikke var interessert
i språkbruken i og for seg, men at jeg var interessert
i den sak som ligger i Senterpartiets forslag. Det har jeg lest
ganske grundig. Jeg er ikke i stand til å skjønne
at svaret på det man er på jakt etter, er en analogi
til det svenske Glesbygdsverket. Den eneste konkretisering som
har kommet fra Senterpartiets side, er henvisningen til det svenske
forbildet. Som det har vært påpekt i debatten,
har ikke akkurat opprettelsen av et statlig byråkrati
 bidratt særlig mye til å legge grunnlaget for
en fremtidsrettet distriktspolitikk i Sverige.

Min påpekning av at forskningskompetansen
finnes, var nettopp ment som en opplysning
om at vi faktisk har relevante forskningsmiljøer, både
ved flere av våre vitenskapelige høyskoler,
ved våre distriktshøyskoler og ved våre
universiteter. Det finnes ingen som helst grunn til å etablere
noe nytt sentralt byråkrati for å fremskaffe
en kompetanse som allerede finnes. Det eneste man kan oppnå på den
måten, er å sløse med statlige midler.

 Eg har stor medkjensle med presidenten, som
skal styra desse debattane slik at vi unngår kveldsmøte,
men eg må få lov til å koma med
ein kort merknad i høve til Inge
Lønning og innlegget han heldt.

Han heldt fram Glesbygdsverket som eit eksempel
på at svensk distriktspolitikk ikkje verkar.
Det er jo politiske val, og manglande politisk vilje i Sverige
til å satsa på ein offensiv distriktspolitikk,
som har medført dei resultata som vi no ser. I Noreg
er det faktisk slik at etter at dette forslaget vart fremja,
har Effektutvalet lagt fram si innstilling. Og kva viser det? Jo,
det viser at handlingsrommet i norsk distriktspolitikk er større
enn mange har forventa. Effektutvalet viser faktisk òg
at tradisjonell distriktspolitikk verkar, og Effektutvalet
viser at det er nødvendig å gjennomgå og
vurdera konsekvensane av vedtaka i høve til følgjene
for distrikta.

Inge Lønning sine
mange angrep på Senterpartiet
kan berre tolkast på éin måte: Han ynskjer
ikkje ein meir offensiv distriktspolitikk. Det har vi
forstått frå før at Høgre ikkje
ynskjer, og det har Inge Lønning i dag bekrefta.

Eirin Faldet hadde
her overtatt presidentplassen.

 Flere har ikke bedt om
ordet til sak nr. 2.

(Votering, se side 1810)

Etter ønske fra
kommunalkomiteen
vil presidenten foreslå at sakene nr. 3 og 4 behandles
under ett. – Det anses vedtatt.





                    

 Under debatten har Marit
Arnstad satt fram et forslag på vegne av Senterpartiet.
Forslaget lyder:

«Stortinget
ber Regjeringen opprette et uavhengig distriktsombud som skal ha
i oppgave å arbeide for samordning
og utvikling av innsats retta mot distriktene.»

Det vil bli votert alternativt mellom
dette forslaget og instillingen fra komiteen.

Komiteen hadde innstillet:

Dokument nr. 8:1 (2003-2004) – forslag
fra stortingsrepresentantene Marit Arnstad og Åslaug Haga om å opprette
et uavhengig distriktsombud som skal arbeide for samordning
og utvikling av innsats retta mot distriktene – bifalles
ikke.

Votering:

Ved alternativ votering mellom komiteens innstilling og
forslaget fra Senterpartiet bifaltes innstillingen
med 99 mot 5 stemmer.

(Voteringsutskrift kl. 14.53.30)


                    
                    

