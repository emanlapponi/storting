 Representanten Per Ove 

Width

, som har vært permittert, har
               igjen tatt sete. 

Før sakene på dagens kart tas opp til behandling, vil presidenten foreslå at
               formiddagsmøtet – om nødvendig – fortsetter utover den reglementsmessige tid, kl. 16,
               til dagens kart er ferdigbehandlet. – Ingen innvendinger er kommet mot presidentens
               forslag, og det anses vedtatt. 





                    
                    
                    

 Etter ønske fra kommunal- og forvaltningskomiteen vil presidenten foreslå at
                  debatten blir begrenset til 1 time og 5 minutter, og at taletiden blir fordelt
                  slik på gruppene: 

Arbeiderpartiet 15 minutter, Fremskrittspartiet 15 minutter, Høyre 10 minutter,
                  Senterpartiet 10 minutter, Sosialistisk Venstreparti 5 minutter, Kristelig
                  Folkeparti 5 minutter og Venstre 5 minutter. 

Videre vil presidenten foreslå at det blir gitt anledning til replikkordskifte på
                  inntil tre replikker med svar etter innlegg av hovedtalerne fra hver partigruppe
                  og fem replikker med svar etter innlegg fra medlemmer av Regjeringen innenfor den
                  fordelte taletid. 

Videre blir det foreslått at de som måtte tegne seg på talerlisten utover den
                  fordelte taletid, får en taletid på inntil 3 minutter. 

– Det anses vedtatt. 

 (ordfører for saken): En samlet kommunal- og forvaltningskomité legger i dag fram
                  sin innstilling om kommuneproposisjonen for 2010 for Stortinget. Jeg vil takke for
                  en god prosess i komiteen og viser samtidig til at vi har gjennomført høring i
                  saken, den 25. mai. 

Kommunal sektor forvalter mye av fellesskapets ressurser og er en viktig
                  arbeidsgiver, myndighetsutøver, samfunnsutvikler og tjenestetilbyder.
                  Kommunesektorens inntekter utgjør i dag om lag 17 pst. av bruttonasjonalproduktet
                  for Fastlands-Norge, og sektoren står for i underkant av 15 pst. av utførte
                  timeverk i landet. Ifølge proposisjonen har disse andelene vært stabile de siste
                  sju årene etter at sykehusene ble overført til staten. Det er i dag en samlet
                  komité som understreker at gode og forutsigbare rammevilkår for kommunesektoren er
                  viktig for landets utvikling, for utviklingen i lokalsamfunnene og for den enkelte
                  innbyggers livskvalitet. Et godt tilbud innenfor basistjenester som barnehage,
                  barnevern, skole, lokalt helsevesen og omsorg for eldre og andre pleietrengende
                  er, etter komiteens mening, helt nødvendig i et moderne velferdssamfunn. 

Det er bred oppslutning om kommunesektorens viktige rolle som grunnmur i det
                  norske velferdssamfunnet, og hele komiteen understreker betydningen av kommuner og
                  fylkeskommuner som arena for et sterkt lokaldemokrati. Dette forutsetter en god
                  økonomi i den enkelte kommune, slik at kommunestyremedlemmene kan utvikle et
                  tjenestetilbud som er tilpasset de lokale utfordringene. 

Komiteen er også enig om at et likeverdig tjenestetilbud i hele landet er viktig
                  for å opprettholde bosettingsmønsteret og bidra til mindre sentralisering. 

Kommuneproposisjonen for 2010 beskriver Regjeringens politikk for kommunesektoren,
                  det økonomiske opplegget for neste år, endringer i inneværende år og endringer i
                  inntektssystemet for kommunene og fylkeskommunene. Forvaltningsreformen og endring
                  i oppgavefordeling er beskrevet samt en rekke enkelttemaer. Proposisjonen har også
                  en beskrivelse av utviklingstrekk i kommunesektoren både når det gjelder
                  organisering, og når det gjelder økonomi, og er derfor interessant lesing for
                  spesielt interesserte. Jeg er derfor uenig i statsministerens uttalelser ved
                  framleggelsen av kommuneproposisjonen 15. mai i år om at dette er det tørreste
                  dokumentet Regjeringen har. Han sa imidlertid også at dette er et av de viktigste
                  og mest tekniske dokumentene. Det er jeg veldig enig i! 

Det er selvfølgelig uenighet mellom partiene om hvordan en best gir gode
                  rammevilkår for kommunene og fylkeskommunene, og jeg skal senere i innlegget prøve
                  å presentere noen av meningsforskjellene i innstillingen. Likevel vil nok de
                  enkelte partiers innlegg gi utfyllende informasjon om dette. Mitt inntrykk av
                  merknadene i innstillingen er at alle partier ønsker bedre tjenester i kommunene,
                  men at inngangen til hvordan dette skal gjøres, og hvilken fordeling man ønsker i
                  landet, er forskjellig. Forholdet til fylkeskommunen, øremerking kontra
                  rammeoverføring, fri skattøre, skjønnsrammer, stykkprisfinansiering,
                  kostnadsnøkler og de ulike tilskuddene skiller oss. 

For oss i regjeringspartiene er det viktig å påpeke at Regjeringen vil fortsette
                  sin satsing på kommunesektoren i 2010, og legger opp til en realvekst i de samlede
                  inntektene på 5 milliarder kr– 6 milliarder kr, målt etter oppdatert anslag for
                  regnskap for 2009 i revidert nasjonalbudsjett 2009. Dette kommer i tillegg til 32
                  milliarder kr i økte inntekter i perioden 2005–2009. 

Sammenlignet med nivået i saldert budsjett for 2009 innebærer Regjeringens forslag
                  en vekst i de frie inntektene på 6,5 milliarder kr for 2010. 

Vi har som mål at tjenestetilbudet i kommunene og fellesskapsløsningene fortsatt
                  skal styrkes. Vi mener at satsingen i denne perioden fram til nå har bidratt til
                  en sysselsettingsvekst på 30 000–35 000 årsverk. Ifølge proposisjonen har 38 400
                  flere barn fått barnehageplass siden 2005, og vi når utbyggingsmålet for
                  barnehageforliket til høsten. I de kommunale omsorgstjenestene er
                  personalinnsatsen økt med 12 500 årsverk i årene 2006, 2007 og 2008. Dette er tall
                  hentet fra Statistisk sentralbyrå. For grunnskolesektoren var den samlede veksten
                  i avtalte årsverk på om lag 5 200 i den samme perioden. Derfor mener vi at
                  styrkingen av kommuneøkonomien i denne perioden har gjort kommunene i stand til å
                  utvide de tilbudene som har blitt prioritert fra regjering og storting. Det vises
                  også gjennom at antall kommuner på ROBEK-listen har gått kraftig ned. 

En samlet opposisjon parerer disse tallene med at Regjeringen har skapt en
                  forventningskrise i Kommune-Norge som den på ingen måte har fulgt opp. Til det må
                  jeg bare si at de to siste årene har vært krevende for mange kommuner, med høy
                  vekst i sysselsettingen, kostnadsvekst, høyt investeringsnivå samt økt rente- og
                  avdragsbelastning. I tillegg hadde flere kommuner betydelige tap i forbindelse med
                  finansielle plasseringer, som samlet gav et svært svakt resultat for sektoren. 

Vi er også veldig klar over den dokumentasjonen som er lagt fram, bl.a. av KS, om
                  store forskjeller mellom kommunene når det gjelder økonomisk resultat i 2008, og
                  om variasjonene fra år til år for sektoren som helhet. Det er derfor viktig å
                  satse langsiktig og forutsigbart. Vi mener at endringene i inntektssystemet for
                  kommunene som ble vedtatt i 2009, vil bidra til dette. 

Jeg mener at aktivitetsveksten i kommunene viser at kommunene satser sammen med
                  Regjeringen og arbeider hardt for å gi et økt tjenestenivå. Vi er stolte av vår
                  fokusering på kommunene, selv om ikke alle utfordringer er løst. KS’ reaksjon i
                  forbindelse med framleggelsen av kommuneproposisjonen og revidert nasjonalbudsjett
                  var også positiv. Blant annet ble det sagt: 

«En vekst på fire milliarder kroner til kommunesektoren neste år vil sammen med
                     økningen i tiltakspakken og revidert nasjonalbudsjett bidra til å rette opp noe
                     av ubalansen i kommuneøkonomien». 

Endringene i inntektssystemet som nå gjøres, vil likestille kommunene og
                  fylkeskommunene og gjøre inntektene mer forutsigbare ved innføring av lik
                  telledato for innbyggertall og innføring av inntektsgarantitilskudd også for
                  fylkeskommunene. Omleggingen reduserer også skatteandelen av de frie inntektene og
                  gir en bedre utjevning av skatteinntektene mellom kommunene. Innfastingen av disse
                  endringene vil fortsette også til neste år og i 2011. 

Ellers er det en samlet komité som har merket seg KS’ støtte til Oslo kommune om
                  at det fortsatt er underkompensasjon for de statlige barnevernsoppgavene som Oslo
                  har ansvaret for. Komiteen ber derfor om at dette spørsmålet blir drøftet videre
                  før det nye hovedstadstilskuddet endelig blir fastsatt ved framleggingen av
                  statsbudsjettet for 2010, som også innebærer at dagens to hovedstadstilskudd, til
                  Oslo som kommune og til Oslo som fylkeskommune, blir ett hovedstadstilskudd. 

Forvaltningsreformen innebærer en viktig styrking av det regionale nivå fra neste
                  år av. 7,4 milliarder kr følger med de nye oppgavene som overføres til
                  fylkeskommunene. Vi mener dette er et godt økonomisk opplegg for reformen. Særlig
                  er det viktig at fylkeskommunene får en økning i de varige frie inntektene når de
                  fra 2010 blir ansvarlige for riksvegene, utenom stamvegene. Flertallet har også
                  understreket statens ansvar for å sette fylkeskommunene økonomisk i stand til å
                  etablere og vedlikeholde en tilfredsstillende vegstandard. 

Høyre og Fremskrittspartiet mener landet er best tjent med to forvaltningsnivåer,
                  og mener dette vil bidra til effektivisering særlig når dette kombineres med
                  stykkpris, som legger til rette for konkurranse og innovasjon. 

Kristelig Folkeparti og Venstre mener i likhet med regjeringspartiene at landet er
                  best tjent med tre folkevalgte nivåer, men merknadene om de oppgavefordelingene
                  som blir gjort, overlater jeg til de respektive partiene å kommentere nærmere. 

Likevel ønsker jeg å påpeke det arbeidet komiteen gjorde i forbindelse med
                  bygningsloven i vinter, og de kravene en samlet komité satte til universell
                  utforming av publikumsbygg. Regjeringen skal neste år lage en plan for når de
                  ulike kategoriene av eksisterende publikumsbygg skal være universelt utformet. Jeg
                  forventer at de ulike departementene disse byggene og installasjonene ligger
                  under, følger opp med midler til å gjennomføre dette i årene som kommer. Denne
                  periodens kommunalkomité skal være stolt av dette viktige vedtaket. 

Avslutningsvis vil jeg si noe om utfordringene for kommunesektoren framover.
                  Kommunene påvirkes av finanskrisen. Kommunaldepartementet holder derfor igjen
                  betydelige skjønnsmidler til kommuner som får plutselige, uforutsette utgifter i
                  løpet av budsjettåret. I alt fikk kommunesektoren 6,4 milliarder kr av vinterens
                  tiltakspakke til bl.a. vedlikehold og opprustning av bygninger og infrastruktur.
                  Dette viste oss hvilken sterk motor kommunesektoren er for å motvirke
                  lavkonjunktur, arbeidsledighet og tap av velferdstjenester som følge av
                  finanskrisen – og som samtidig gav stor verdiskaping. 

En samlet komité er opptatt av den store usikkerheten knyttet til virkningene av
                  finanskrisen i kommunal sektor. Beregninger viser at sosialhjelpsutgiftene kan øke
                  med flere hundre millioner kroner hvis arbeidsledigheten øker mye. Skatteinngangen
                  kan reduseres ved økende arbeidsledighet. Det er grunn til å tro at utslagene av
                  dette kan bli ulike fra kommune til kommune. Komiteen ber derfor Regjeringen følge
                  utviklingen nøye og bidra med økte bevilgninger om nødvendig. 

De endringene som ble gjort i kommuneloven, slik at kommuner som er særlig hardt
                  rammet av finanskrisen, vil kunne fordele underskudd over en periode på inntil ti
                  år for å unngå store kutt i tjenestetilbudet, er derfor hele komiteen tilfreds
                  med. 

I de nærmeste årene får kommunene en rekke nye utfordringer og oppgaver.
                  Kommunesektoren vil få viktige oppgaver innenfor en ny klima- og miljøpolitikk.
                  Kommunehelsetjenesten skal styrkes og legges om, med økt vekt på forebygging og
                  folkehelse, for vi blir eldre – og stadig flere eldre. Overføringen av oppgaver i
                  kjølvannet av forvaltningsreformen vil bli krevende, ikke minst for
                  fylkeskommunene. Dette vil kreve et nært og godt samarbeid mellom de ulike
                  forvaltningsnivåene. En fornuftig konsultasjonsordning er viktig, og evalueringen
                  av denne må gjøres med tanke på den nye situasjonen. 

 Det blir replikkordskifte. 

 Ikke siden resultatbegrepet – altså hvordan man måler økonomien i kommunene – ble
                  tatt i bruk i 1991, har økonomien vært svakere for kommunene. 

Representanten var inne på at KS mente det nå var en del positive trekk ved
                  kommuneproposisjonen, men det var også noen negative da de så på hvor mye penger
                  som ble bevilget til kommunene. 

Vi får en del henvendelser fra kommunepolitikere. Vi leser om senterpartiordførere
                  rundt omkring i landet som virkelig er misfornøyde. Vi ser også at lederen av
                  kommunal- og forvaltningskomiteen har uttalt seg på nettsidene til Fylkesmannen i
                  Oppland. Han sier at det er «et løft, men ikke nok.» Hva legger han i «nok»? Hva
                  er nok for Senterpartiet og de rød-grønne partiene til kommunene? 

 Hva som etter hvert er nok for kommunesektoren, må vi måle etter hvor fornøyde
                  innbyggerne er med det tjenestetilbudet de får. Vi har sett innlegg av f.eks. Bent
                  Høie fra Høyre, som påpeker at veksten i forrige regjeringsperiode er lik den vi
                  har i denne regjeringsperioden. Da må vi bare påpeke at det siste året – hvor en
                  legger opp til en stor reell vekst i kommunenes inntekter, på 3,3 pst., og med
                  hele 9,5 mill. kr ekstra til kommunene – ikke er tatt med. 

 Høyre mener det er viktig å styrke det lokale selvstyret og kommunenes mulighet
                  til å legge til rette for vekst og gode bomiljøer. Den rød-grønne regjeringen
                  legger på sin side store føringer og begrensninger. Jeg kan f.eks. nevne at
                  byggeforbudet i 100-metersbeltet langs sjøen strammes inn, og jeg kan nevne at
                  innenfor forsøk med oppgavefordeling har Regjeringen stoppet forsøksprosjekter som
                  har vært svært vellykket. Regjeringen har svekket kommunene ved å gi
                  fylkeskommunene større mulighet til å overprøve folkevalgte vedtak i kommunene, og
                  dette fører til at fylkesmannen også har stor makt. Riksveier overføres til
                  fylkene uten at nok penger følger med. Og listen er ikke uttømmende. 

Kan representanten nevne tre eksempler på at den rød-grønne regjeringen har gitt
                  kommunene større lokal handlefrihet? 

 Jeg vil nok først og fremst påpeke at de forslagene som store deler av
                  opposisjonen har med hensyn til stykkprisfinansiering, ikke er noen gledelig nyhet
                  for den som skal være kommunestyrerepresentant i framtiden. Jeg vil nok påstå at
                  for kommunene og det lokale selvstyret er det veldig viktig at de selv får utforme
                  tjenestetilbudet til egne innbyggere, og at de forskjellige kommunene i Norge får
                  mulighet til å gjøre dette på en best mulig måte. 

Når det f.eks. gjelder grensen for å bygge i strandsonen, som ble innført med den
                  nye planloven, er det bare for Senterpartiets de å innrømmel at vi ikke syntes
                  dette ble bra nok. Vi hadde ønsket at flere kommuner hadde større råderett over
                  strandsonen i sin kommune – det ser man jo på de tradisjonene som mange
                  kystkommuner har for å bygge i strandsonen. Vi hadde håpet at vi kunne ha fått til
                  en bedre løsning, og det legger vi ikke skjul på. 

 Først vil jeg få lov til å takke saksordføreren for kommuneproposisjonen for å ha
                  gitt et veldig riktig bilde av situasjonen, slik Kristelig Folkeparti ser det. 

Det er to forhold jeg vil ta opp: for det første det saksordføreren sa om
                  situasjonen i norske kommuner. De to siste årene har vært krevende – det er
                  riktig. Det gjenspeiles også i proposisjonen og i føringene videre. Det er
                  Kristelig Folkeparti helt enig i. Det andre som vi er helt enig i, er at det blir
                  krevende for fylkeskommunene nå når den store oppgaven de overtar med
                  forvaltningsreformen, er de nye fylkesveiene, som kan synes å være
                  underfinansiert. Da er vi altså enige om hvordan situasjonen er. 

Men så har jeg et spørsmål til saksordføreren og Senterpartiet. Det dreier seg om
                  forvaltningsreformen, som etter Kristelig Folkepartis mening ble et skritt i
                  riktig retning, men et lite skritt. Kristelig Folkeparti ønsker at vi for kommende
                  stortingsperiode skal finne flere oppgaver å overføre til fylkeskommunen. Hva er
                  Senterpartiets og Regjeringens syn på det? 

 Det er vel først og fremst en oppgave for alle oss som sitter i salen her. Og vi
                  må ta inn over oss at det er heller ikke enkelt for oss som sitter her, å skulle
                  overføre vår makt til kommunene og fylkeskommunene. Selvfølgelig er dette ikke en
                  evigvarende oppgave. Situasjonen er ikke slik at oppgavefordelingen en gang for
                  alle er bestemt. Oppgavefordelingen mellom kommuner, fylker og staten må vi hele
                  tiden vurdere og se på. Men når det gjelder overføringer av spesielt riksveiene
                  til fylkeskommunene, peker opposisjonen på at det i utgangspunktet er for dårlig
                  finansiert. Nå skal vi huske at det kom 1 milliard kr ekstra i revidert
                  nasjonalbudsjett som blir videreført i årene framover. I tillegg har vi en
                  rentekompensasjonsordning på 2 milliarder kr, som vil bidra sterkt til å ta igjen
                  etterslepet på de nye fylkesveiene våre. Dette er en mye bedre bruk av pengene,
                  ved at fylkeskommunene kan låne penger og ferdigstille store prosjekter. 

 Replikkordskiftet er dermed omme. 

 (komiteens leder): Aller først: Også fra min side en takk til saksordføreren for
                  godt arbeid. Jeg deler hennes beskrivelse av status og utfordringer i
                  kommunesektoren. 

Oppsummerer vi denne stortingsperioden, har vi grunnlag for å si at det har vært
                  en sterk vekst i kommunesektorens inntekter og aktiviteter, sjøl om mange kommuner
                  i dag allikevel opplever at det er en krevende situasjon. Og som vi alle vet: 2008
                  ble et krevende år for mange kommuner av ulike årsaker, bl.a. finanskrisen, av KS
                  anslått til å kunne utgjøre et minus på 2–2,5 milliarder kr. Blant annet derfor
                  har Regjeringen i flere omganger styrket sektorens frie inntekter, først i
                  opprinnelig budsjett for 2009, så i krisepakken som kom i januar, og i forbindelse
                  med revidert nasjonalbudsjett og kommuneproposisjonen, som vi nå behandler – til
                  sammen 6,5 milliarder kr vekst i frie inntekter. 

Mange tall verserer om kommuneøkonomien, og saksordføreren har jo i sitt innlegg
                  vært innom hovedtallene. Men det viktigste er at kommunene har penger til å
                  ansette folk som kan gi innbyggerne trygge og gode velferdstjenester. Og kommunene
                  ansetter flere folk. Siden regjeringsskiftet i 2005 fram til utgangen av 2008 har
                  antallet årsverk økt med over 30 000, og kommunene ansetter faglært personell.
                  Andelen med helse- og sosialfaglig utdannelse i pleie- og omsorgssektoren øker, og
                  over 10 000 flere hadde slik utdannelse i 2008 sammenliknet med i 2005. Slik får
                  vi òg bedre kvalitet på omsorgen vår. 

Når en sammenlikner veksten i årsverk i denne perioden med forrige periode, er
                  forskjellene store, påfallende store – ja, så store at jeg synes det fra høyresida
                  burde være grunnlag for noe islett av ydmykhet med tanke på egen innsats i
                  regjering, særlig når deler av det en viser til, ble presset igjennom etter
                  budsjettavtaler i Stortinget. Jeg registrerer også at Høyre, med støtte av
                  Venstre, ikke tar inn over seg de svært ulike forutsetningene kommuner har, når
                  det gjelder å skaffe seg skatteinntekter. Igjen tar en tar til orde for at
                  kommunene må få beholde mer av skatteinntekten sjøl – altså en politikk for mindre
                  utjevning og større forskjeller i tjenestetilbud, og dermed mellom folk.
                  Kommuneøkonomien handler ikke bare om hvor mye sektoren får av milliarder og
                  millioner, men også i høy grad om hvordan pengene fordeles. 

Saksordføreren, Brustad Moe, var innom overføringer av ansvar for øvrige riksveier
                  til fylkeskommunen som følge av forvaltingsreformen. Jeg mener at bevilgningene og
                  den tilhørende rentekompensasjonsordningen gir grunnlag for å si at det blir en
                  god start på reformen, der vei og kollektivtilbud også bedre kan ses i sammenheng
                  med regionalt utviklingsarbeid for øvrig. Dette gjør ikke minst at en nå får en
                  god start på en storstilt samferdselssatsing som vil bli trappet opp i årene som
                  kommer, og som vil gi nødvendig forbedring og utbygging av både riks- og
                  fylkesveier i hele landet. 

I forbindelse med forvaltningsreformen får fylkeskommunen òg ansvar for
                  fagskoletilbudet. Komiteens flertall er opptatt av at de store variasjonene som i
                  dag eksisterer mellom fylkeskommunene når det gjelder fagskoletilbud, må hensyntas
                  når midlene til fagskolene blir innarbeidet i budsjettet til fylkeskommunene fra
                  og med neste år. Også fagskoletilbudet vil og skal være i endring, for behovene
                  endres, både regionalt og nasjonalt. Men det er viktig at godt etablerte
                  fagskoletilbud – med fornøyde studenter, ofte fra ulike steder i landet – kan
                  opprettholde tilbudet. 

Det er ofte vekst i frie inntekter som brukes som måltall på muligheten for videre
                  utbygging av velferdstjenestene, men det er jo ikke det eneste som forteller om
                  forbedring i velferdstilbudet. Barnehagesektoren er et veldig godt eksempel.
                  Gjennom stor innsats lokalt og øremerkede midler fra staten har vi de siste årene
                  vært vitne til en historisk utbygging av barnehageplasser. Fra 2005 til 2008 har
                  38 000 flere barn fått plass i barnehage. I samme periode har antall årsverk i
                  barnehagene økt med nesten 30 pst. Mange kommuner har full barnehagedekning. Men
                  det gjenstår fortsatt litt jobb i enkelte kommuner for at alle foreldre som ønsker
                  det, skal kunne ha barnehageplass til barna sine. 

Det er også bra å registrere at det er dialog mellom Kunnskapsdepartementet og KS
                  om en felles forståelse av kostnadsberegningene av barnehageutbyggingen. Jeg har
                  tro på at vi her vil komme fram til en god løsning. Det er viktig for å komme helt
                  i mål med barnehagesatsingen. For øvrig synes jeg det er positivt at komiteen står
                  samlet om merknadene knyttet til konsultasjonsordningen. Det gir et viktig og godt
                  signal, og jeg mener at det styrker konsultasjonsordningen. 

Helt til slutt: Tiltakssonen i Finnmark og Nord-Troms er ikke noen
                  kommuneøkonomisone, for å si det på den måten. Men kommunene i Nord-Troms har det
                  jeg vil kalle flere argumenter det er verdt å lytte til når de snakker om
                  likebehandling – eller i alle fall økt likebehandling – med Finnmarkskommunene.
                  Derfor bør tida brukes godt fram til statsbudsjettet skal legges fram, for å se på
                  mulighetene for å gjøre noe mer med dette forholdet. 

 Det blir replikkordskifte. 

 Representanten Hagebakken har bakgrunn som kommunepolitiker, tidligere ordfører.
                  Han er kanskje kjent med den vanskelige situasjonen man kan oppleve som
                  kommunepolitiker når stat og regjering gir uttrykk for vekst i kommuneøkonomien,
                  samtidig som man på grasrota og hos lokalpolitikerne opplever det stikk motsatte.
                  Slik er situasjonen i dag – Regjeringen skryter av økte inntekter til kommunene
                  samtidig som kostnadene har økt mer enn inntektene. Realiteten der ute er at det
                  kuttes over en lav sko i budsjettene til viktige tjenester til innbyggerne. 

Har ikke representanten Hagebakken – som kommunepolitiker – litt vanskelig for å
                  stå ved disse påstandene om en sterk kommuneøkonomi, når man setter
                  kommunepolitikere der ute i det ganske land i en kraftig skvis? 

 Jeg har ingen problemer med å se norske kommunepolitikere i øynene. De har ingen
                  bedre venner i rikspolitikken enn oss rød-grønne. De siste fire årene har vi
                  sørget for 12 milliarder kr mer i samlede inntekter enn hva vi så i forrige
                  periode, og en samlet vekst på 7 milliarder kr i frie inntekter sammenliknet med
                  forrige periode. Det opplegget vi nå har for kommuneproposisjonen for 2010, er
                  like bra som det tidligere kommunalminister Erna Solberg foreslo i sine fire
                  kommuneproposisjoner – til sammen. 

Mye kan sikkert bli bedre, men jeg mener at vi står veldig oppreist fordi vi
                  gjennom å prioritere velferd foran skattelette, har gitt betydelig påfyll. Vi har
                  tenkt å fylle på mer, for vi har tenkt å fortsette i regjeringsposisjon. 

 Fredag legger Regjeringen fram en samhandlingsreform, og jeg er overbevist om at
                  den samhandlingsreformen vil kunne lykkes hvis en får på plass større og mer
                  robuste kommuner. Hvis ikke, kan f.eks. pasienten bli taper. Vi har nå en
                  situasjon i barnevernet som viser at barnevernet ikke klarer å håndtere
                  situasjonen for barn som blir kasteballer mellom institusjoner. Jeg er overbevist
                  om at større kommuner hadde gitt et bedre barnevern. En ser en Nav-reform som ikke
                  er fullendt, nettopp fordi en ikke har muligheten til å gi kommunene en større
                  andel og mer styring av virkemidlene i Nav. Jeg er overbevist om at brukerne av
                  Nav hadde fått et bedre tilbud hvis en hadde hatt større kommuner med et større
                  ansvar. 

Mitt spørsmål til representanten er: Ville det ikke nå vært fornuftig å
                  gjennomføre en kommunereform som gir større og mer robuste kommuner, av hensyn til
                  pasienten, av hensyn til barn i barnevernet og av hensyn til brukerne av Nav –
                  hvis velferd er viktigst? 

 Arbeiderpartiet sier i sitt program for de kommende fire årene omtrent det samme
                  som vi sa i programmet for inneværende fire år, og det er at det er behov for
                  endringer i kommunestrukturen. Men vi ønsker ikke å bruke tvang, vi ønsker å
                  stimulere. 

Nå er det slik at denne samhandlingsreformen også blir en utfordring, for veldig
                  mange kommuner i landet må samhandle for at vi skal få dette til slik vi ønsker.
                  Vi ser også på andre former for samarbeid. Kommunalministeren har vært inne på
                  samkommuner, om det kan være et alternativ. I det hele tatt er det nå viktig at
                  kommunene har flere verktøy i verktøykassen sin, for å finne gode
                  samarbeidsløsninger. Jeg mener sjølsagt at det å slå seg sammen kunne vært et godt
                  og fint alternativ for mange kommuner, og håper mange vil vurdere det. 

 Denne stortingsperioden startet med løfter om en opptrappingsplan i
                  kommuneøkonomien. Det ble et par trappetrinn, iallfall ett trappetrinn opp fra
                  2006 – og så var det et relativt beskjedent trappetrinn i fortsettelsen. Vi ser at
                  de to siste årene har blitt krevende med tanke på kommuneøkonomien, som også
                  saksordføreren var inne på. En av grunnene til at det har blitt krevende for
                  norske kommuner, er at de har planlagt og investert ut fra forventninger som ble
                  skapt av Regjeringen. Dette mener Kristelig Folkeparti, Høyre og Venstre skaper
                  behov for mer forutsigbarhet. Det er slik at kommunene bør vite hvor mye penger de
                  har å forholde seg til det første, andre og tredje året framover, når de
                  investerer og planlegger både hva de skal bygge, og hva de skal drive i sin
                  kommune. Derfor har vi foreslått en flerårig plan, at man inngår et samarbeid med
                  KS og lager en flerårig plan. Vi vil gjerne ha regjeringspartiene med på dette og
                  ber om en kommentar på det. 

 Den absolutt beste opptrappingsplanen som kommunesektoren kunne få, var en
                  rød-grønn regjering. Jeg tror aldri vi kunne ha laget en plan som inneholdt en så
                  kraftig opptrapping, som det som faktisk ble resultatet. Jeg vil vise til at i
                  2006 kom nærmere 8 milliarder kr i ekstraordinære skatteinntekter kommunene til
                  del – de fikk beholde de pengene. Det har ikke vært vanlig at kommunene har fått
                  beholde slike penger, men det fikk kommunene gjøre da. Det betydde mye. 

Jeg er gjerne med på enhver dialog som kan gi kommunene større forutsigbarhet.
                  Ikke minst det at konsultasjonsordningen får stadig større betydning, som en
                  samlet komité understreker viktigheten av, er også et godt grunnlag for mer
                  forutsigbarhet. Der er jeg enig med representanten Tørresdal, det er viktig. 

 Replikkordskiftet er omme. 

 Vi er nå på slutten av den rød-grønne regjeringens fireårsperiode. Vi kan gjøre
                  opp status i forhold til kanskje et av de viktigste valgløftene som de partiene
                  som i dag sitter i den rød-grønne regjeringen, hadde foran valget i 2005:
                  Kommuneøkonomien skulle få et løft, et såkalt historisk løft. Dette skulle være et
                  av de viktige områdene der Regjeringen skulle levere. I dag gjør vi opp status, i
                  dag ser vi på regnskapet – og regnskapet er ikke særlig god lesning. 

Hvis man skal lytte til SSB, som man jo bør, har denne regjeringen satt en
                  historisk rekord. Aldri tidligere i norsk historie har netto driftsresultat for
                  norske kommuner vært verre enn det man opplevde for 2008. Jeg skal ikke gå så
                  langt tilbake som til formannskapsloven i 1837, men i hvert fall så lenge man har
                  drevet med denne typen beregninger – tilbake til 1991 – har man aldri sett en
                  dårligere kommuneøkonomi i Norge. Dette er det den rød-grønne regjeringen har
                  levert, på bakgrunn av de løftene man kom med foran valget i 2005. 

Jeg tror regjeringspartiene skal være glad for at markedsføringsloven ikke kan
                  anvendes i forhold til villedende politisk budskap. I så fall hadde denne
                  regjeringen og disse partiene ligget svært tynt an. Grunnen til at situasjonen har
                  blitt slik, har jo lite å gjøre med det som det hele tiden vises til, nemlig
                  inntektsnivået til norske kommuner. Enhver som har drevet med litt banal
                  regnskapsføring, vet jo at et regnskap gjøres opp på hovedsakelig to sider – man
                  må også ta hensyn til kostnader, de utgiftene som norske kommuner opplever. Det
                  nytter lite å vise til 32 milliarder kr i økte inntekter til kommunene når
                  kostnadene der ute har økt mer. 

Det blir totalt uinteressant, uten at jeg skal begi meg inn i debatten om hvilken
                  regjering som var verst, Bondevik II eller Stoltenberg II, å sammenlikne
                  inntektsnivå, inntektstilføring til kommunene, dersom man ikke samtidig
                  sammenlikner kostnadsnivået. Dette er realitetene. Vi skriver altså resultatet i
                  2009, vi ser hva denne regjeringen egentlig har levert – jeg vil ikke benytte
                  ordet «svik», men jeg tror nok det er mange lokalpolitikere der ute i det ganske
                  land som føler at Regjeringen i hvert fall ikke har levert i forhold til sin egen
                  politiske retorikk. 

Så kan man spørre seg: Er det tilfeldig at man etter hvert opplever
                  rekrutteringsproblemer til lokalpolitikken, at folk vegrer seg for å delta i
                  lokalpolitiske prosesser? Jeg må si at jeg har litt medfølelse med en del
                  lokalpolitikere der ute, som skal leve opp til de enorme forventningene som denne
                  regjeringen har lagt opp til gjennom sin retorikk, og gjennom sine påstander om
                  historisk satsing på norske kommuner. For realiteten der ute er jo selvfølgelig en
                  helt annen. Når kostnaden øker mer enn inntekten, ja, så må det kuttes i
                  budsjettene – det må kuttes i eldreomsorg, kuttes i skolen, skoler nedlegges og
                  det kommunale tjenestenivået er ikke der det burde være. 

Hvem er det som blir stilt til ansvar? Jo, det er lokalpolitikerne, som må prøve å
                  forklare sine egne innbyggere at de ikke får like mye penger som Regjeringen har
                  gitt uttrykk for. Jeg skulle ønske at denne regjeringen hadde opptrådt mer redelig
                  overfor lokale folkevalgte og den jobben som skal gjøres, at man ikke setter
                  lokalpolitikerne i den skvisen som mange der ute opplever, nemlig at det er et
                  misforholdt mellom Regjeringens retorikk på den ene siden og den faktiske politikk
                  på den andre siden. Min innstendige oppfordring er at man utviser noe mer respekt
                  for den viktige jobben som lokalpolitikerne faktisk gjør. 

Fremskrittspartiet har gjennom hele denne perioden foreslått mer penger til
                  kommunene enn det Regjeringen har lagt opp til. Samlet sett har vi foreslått
                  nærmere 10 milliarder kr utover Regjeringens opplegg. Vi har en litt annen
                  innretning – det skal sies. Vi ønsker å øremerke en større andel av de ekstra
                  midlene vi tilfører kommunene, nettopp for å ivareta eldreomsorg, skole og sosiale
                  tjenester – de viktigste tjenestene som skal ytes av norske kommuner. Derfor har
                  vi i dag også et konkret forslag om en høyere satsing på kommuneøkonomien for 2010
                  enn det proposisjonen legger opp til. Vi foreslår 7,5 milliarder kr i økning i
                  forhold til budsjettet for 2009. Dette er i tråd med det KS har bedt om, men jeg
                  registrerer at Fremskrittspartiet er det eneste partiet som følger det opp. 

Dette er en debatt som man prøver å dra i gang hver gang man diskuterer
                  kommuneøkonomi. Fremskrittspartiet ønsker en annen finansieringsform når det
                  gjelder grunnleggende velferdstjenester. Vi ønsker stykkprisfinansiering, og vi
                  ønsker en statlig garanti for at en sykehjemsplass blir direkte finansiert av
                  staten. Vi ønsker at det er behovet for en skoleplass som utløser penger fra
                  staten, ikke som i dag, gjennom et sinnrikt rammefinansieringssystem hvor det
                  nødvendigvis ikke er noe forhold mellom aktivitet på den ene siden og faktisk
                  tilførte penger gjennom rammer på den andre siden. Vi ønsker å lovfeste
                  rettigheter til bl.a. en sykehjemsplass. Det synes vi ikke er urimelig, all den
                  tid vi har en regjering som faktisk har innført lovfestet rett til frukt og grønt
                  i skolen. 

Vi ser selvfølgelig at dette er en stor reform, men den er overhodet ikke
                  uoverkommelig. Det er en nødvendig reform, for jo mer man studerer
                  inntektssystemet, jo mer ser man det intrikate, svært kompliserte og lite
                  gjennomsiktige som ligger i dette systemet, som også slår rimelig tilfeldig ut.
                  Jeg kan bl.a. vise til et eksempel som vi tar opp i innstillingen,
                  småkommunetilskuddet, som gis til kommuner med mindre enn 3 200 innbyggere. Det er
                  eksempler på kommuner som har mistet 10 mill. kr i inntekt fordi det var noen få
                  personer for mye som var bosatt i kommunen på telledato. Dette er en helt urimelig
                  del av inntektssystemet. Det sier seg selv at det må være behovet som utløser
                  midler, ikke statistiske modeller som man sitter og regner ut i
                  Kommunaldepartementet. 

Det er også viktig å peke på at denne proposisjonen ikke omtaler inntektssystemet
                  i det hele tatt med tanke på primærkommunene. Det omtales litt når det gjelder
                  fylkeskommunene, men ikke når det gjelder primærkommunene. I den sammenheng har
                  justeringen av Nord-Norge- og Namdalstilskuddet når det gjelder tiltakssoner,
                  tidligere vært et tema i forhold til Nord-Troms-kommuner og Finnmarkskommuner med
                  tanke på likebehandling. Dette er ikke omtalt i det hele tatt, på tross av at
                  komiteen tidligere har bedt om det. Jeg savner også et klarere engasjement for å
                  få på plass en mer effektiv, fremtidsrettet kommunestruktur. Her har man
                  muligheter til å bruke positive virkemidler for å få på plass mer slagkraftige
                  kommuner – men det er også noe som foreløpig dessverre er totalt fraværende i
                  denne proposisjonen. Jeg vil bare nevne eksemplet med Bjarkøyforbindelsen, som
                  kunne få i gang en kommunesammenslåing mellom Harstad og Bjarkøy kommune. 

Jeg vil med det ta opp de forslag som Fremskrittspartiet har alene eller sammen
                  med andre partier. Og så vil jeg rette opp innstillingen når det gjelder forslag
                  nr. 13 – ved en inkurie er det ikke riktige partier som står som forslagsstillere.
                  Forslag nr. 13 er fra Fremskrittspartiet, Kristelig Folkeparti og Venstre. 

 Representanten Per-Willy Amundsen har tatt opp de forslag han refererte til. 

Det blir replikkordskifte. 

 Fremskrittspartiet liker å framstå som et parti som er opptatt av lokalt
                  selvstyre, og som er imot all form for statlig overstyring av lokalpolitikerne.
                  Øremerkede inntekter, derimot, er partiet for i strie strømmer. 

I borgerlig styrte kommuner er også viktige politiske avgjørelser overlatt til
                  administrasjonen. Hvis man ser på hva partiet egentlig står for, er det å legge
                  begrensninger på lokalt selvstyre. Partiet er for mer statlig styring overfor
                  kommuner, med øremerking av viktige velferdsoppgaver, som f.eks. helse, omsorg,
                  grunnskole, videregående skole samt sosiale tjenester. Jeg vil kalle dette
                  mistillit til det lokale selvstyret. 

Om Fremskrittspartiet får det som de vil, blir det ikke mange oppgaver igjen til
                  lokalpolitikerne i Kommune-Norge. Hva skal våre dyktige lokalpolitikere ha
                  ansvaret for? Og hvor mange kommuner mener Fremskrittspartiet det er behov for i
                  Norge? 

 Det var mange spørsmål på en gang, men la meg ta det representanten brukte mest
                  tid på, først. 

Det er ikke riktig, slik det fremstilles her, at Fremskrittspartiets ønske om å
                  innføre stykkprisfinansiering har noen som helst betydning for lokalt selvstyre.
                  Det lokale selvstyret man refererer til, er i så måte et fiktivt selvstyre, for
                  problemet i dag er at de grunnleggende velferdstjenestene pr. definisjon er
                  underfinansiert. Hvis man kaller det lokaldemokrati og lokalt selvstyre, og kutter
                  i grunnleggende velferdstjenester, ja, da er vi svært uenige. 

Poenget her er at viktige forhold som lokaldemokratiet bør ha langt større
                  kontroll på enn i dag, gjør denne regjeringen hva den kan for å holde nede – enten
                  vi snakker om retten til å bestemme i viktige saker som asylmottak i egen kommune,
                  om vi snakker om plan- og bygningsloven, eller om vi snakker om eiendomsskatt, som
                  man i realiteten presser kommunene til å innføre. Dette er problemstillingene.
                  Denne regjeringen vil kun ha lokaldemokrati i den grad det er i tråd med
                  Regjeringens egne politiske ønsker og ambisjoner. 

 I en tid der entusiasmen er stor, går det ofte ut over presisjonsnivået. Denne
                  talen viste jo hva slags presisjonsnivå vi opererer med. 

Jeg vil ta utgangspunkt i det som står i innstillingen, der Fremskrittspartier
                  skriver: 

«Disse medlemmer ønsker derfor å tilføre rundt 7,5 mrd. kroner mer til
                     kommunene i 2010 enn det Regjeringen legger opp til.» 

Regjeringen legger opp til å tilføre ca. 5–6 milliarder kr. Det betyr at 7,5
                  milliarder kr mer ved et enkelt regnestykke blir 13–14 milliarder kr. Men det er
                  ikke det som framgår av forslaget til vedtak – og vedtaket er interessant. Der
                  skriver Fremskrittspartiet følgende: 

«Stortinget ber Regjeringen i forslaget til statsbudsjett for 2010 legge til
                     grunn en styrking av kommunesektoren med 7,5 mrd. kroner i forhold til
                     statsbudsjettet for 2009.» 

«I forhold til statsbudsjettet for 2009» betyr sannsynligvis mindre penger til
                  kommunene i 2010 enn det som regjeringspartiene legger opp til, hvis vi skal tolke
                  dette slik det er skrevet. Vi skal jo drive med lesing av teksten, og vi må
                  forvente et visst presisjonsnivå av Fremskrittspartiet. 

 Det er mulig dette er vanskelig matematikk for representanten Reikvam. Vi har lagt
                  til grunn det forslaget som KS opprinnelig la opp til, men som denne regjeringen
                  dessverre ikke har fulgt opp. Da er det altså slik at vi ønsker en påplussing i
                  forhold til statsbudsjettet for 2010 på 7,5 milliarder kr. 

Problemet denne regjeringen har, er at den har regnet inn tiltakspakken, RNB –
                  revidert nasjonalbudsjett – og man har justert for endringer i skatteforholdene.
                  Det er altså en reell underdekning på et sted mellom 2,2 millioner kr og 2,5
                  milliarder kr. Det er de reelle tallene. Jeg tror ikke dette er spesielt vanskelig
                  dersom Reikvam setter disse tallene ned på papiret og regner litt på det. 

 Uansett hvordan Fremskrittspartiet regner, så har de i alle fall ikke 7,5
                  milliarder kr mer enn Regjeringens opplegg. Det må vi være enige om i denne sal. 

Men jeg har et annet spørsmål. Hver gang vi diskuterer kommuneproposisjonen, sier
                  Fremskrittspartiet at de har et annet økonomisk opplegg, og at de har en
                  stykkprisfinansiering. Men formelen får vi ikke. Jeg spør igjen – som jeg gjorde i
                  fjor, i forfjor og året før: Hva er formelen? Er det slik at stykkprisen for en
                  skoleplass på Utsira er lik stykkprisen for en skoleplass i grunnskolen i Oslo?
                  Hvis den ikke er lik, hvilken formel bruker en da for å ta inn over seg at det
                  faktisk koster forskjellig å opprette skoleplasser rundt om i dette litt spesielt
                  geografiske landet? 

 Dette er ikke spesielt vanskelig. 

Vi har veldig gode datagrunnlag, bl.a. gjennom KOSTRA-systemet – en ypperlig sak
                  man kan benytte for å regne ut dette. Vi vil selvfølgelig basere oss på
                  erfaringsdata og reelle kostnader i norske kommuner, men det er riktig at vi vil
                  ha en differensiering som ivaretar ulike kostnadsfaktorer på en god måte. 

Uansett, dette er et langt mindre komplisert system enn det dagens inntektssystem
                  er. Problemet er tosidig. Når man skal regne ut de reelle kostnadene for norske
                  kommuner, har man pris på den ene siden og aktivitet på den andre siden.
                  Aktiviteten vil vi løse ved å gjøre den behovsbasert, og som utløses automatisk.
                  Det er bare et spørsmål om å regne riktig pris. Problemet med dagens system er at
                  man verken har en korrekt forståelse av hva som er den reelle prisen, eller hva
                  som er det reelle virksomhetsnivået. Dermed vil Fremskrittspartiets system være
                  langt mer rettferdig enn dagens system, og det vil stå i forhold til det reelle
                  behovet i de norske kommunene. 

 Replikkordskiftet er omme. 

 Det er naturlig i dag å gjøre opp status etter snart fire år med rød-grønn
                  kommunepolitikk og se på forskjellen mellom Høyres opplegg og Regjeringens
                  opplegg. Jeg kan gjøre det veldig enkelt ved å sitere Statistisk sentralbyrå: 

«Foreløpige nasjonale tall for 2008 viser en markant svekkelse av kommunenes
                     økonomi i forhold til 2007. Kommunenes netto driftsresultat anslås til 0
                     prosent av driftsinntektene i 2008, som er det dårligste resultatet som noen
                     gang er målt.» 

Netto driftsresultat er Regjeringens eget beregningsutvalg for kommuneøkonomis
                  hovedindikator for mål på økonomisk balanse i kommunesektoren. Da den rød-grønne
                  regjeringen overtok, var resultatet godt over målsettingen, nemlig over 3 pst.
                  Også på dette området kom den rød-grønne regjeringen til dekket bord – som Arne
                  Strand i Dagsavisen uttrykte det ved regjeringsskiftet. 

Men dette tallet forteller selvsagt ikke alt. Det forteller noe om hvordan
                  kommunene over tid vil være i stand til å investere og videreutvikle seg, men ikke
                  så mye om tjenestetilbudet det året tallet gjelder. 

Som kommunal- og regionalministeren skriver i svarbrev til meg på spørsmål 1206 i
                  år: 

«Fra innbyggernes ståsted er utviklingen i de samlede inntektene mest
                     interessant, siden nivået på kommunesektorens samlede inntekter sier noe om
                     omfanget av de kommunale velferdstjenestene.» 

Det er jeg helt enig i. Vi har kun tall som kan sammenliknes, fra 2002 til og med
                  2008. Grunnen til dette er overføringen av spesialisthelsetjenesten til
                  kommunesektoren i 2002 og at vi ikke i dag kjenner fasiten for 2009. Hvis vi da
                  sammenlikner veksten i prosent i treårsperioden fra 2002 til og med 2005 for
                  Bondevik II-regjeringen med veksten i prosent i treårsperioden fra 2005 til og med
                  2008 for Stoltenberg II-regjeringen, viser det en vekst på henholdsvis 4,7 pst.
                  for Bondevik II-regjeringen og 4,6 pst. for Stoltenberg II-regjeringen. 

Da jeg trakk fram disse tallene i et leserinnlegg i Kommunal Rapport, kom det
                  raskt svar fra kommunalministeren. Hun kom da med de to tallene som jeg regner med
                  at vi kommer til å høre mye i denne debatten i dag, og ikke minst i valgkampen
                  videre. Med de endringene for 2009 som blir gjort i RNB, har inntektene til
                  kommunesektoren i denne perioden økt med 32 milliarder kr, og tilsvarende tall
                  under Bondevik II-regjeringen var ifølge kommunalministeren på 19,6 milliarder kr.
                  Det høres jo ut som en stor forskjell – spesielt med tanke på at tallene også er
                  korrigert for kostnadsvekst for overføring av oppgaver og for nye pålagte
                  oppgaver. Men videre skriver kommunalministeren med det som i forsikringsspråket
                  kalles for «liten skrift»: 

«Korrigering for demografi er ikkje teke omsyn til, men elles er desse tala
                     direkte samanliknbare.» 

Jeg må nesten spørre om noen har hørt noe tilsvarende tidligere. Det er
                  oppsiktsvekkende at en kommunal- og regionalminister lar noe sånt passere med sitt
                  navn under, som om demografi var en liten detalj når en sammenlikner
                  kommuneøkonomi mellom to ulike perioder. Vi har nemlig tall i kronebeløp som tar
                  hensyn til de forholdene som tallene til kommunal- og regionalministeren gjør,
                  samt demografi. Da må vi imidlertid begrense oss til tre år – på grunn av de
                  forholdene som jeg nevnte tidligere i innlegget. Ifølge Teknisk beregningsutvalgs
                  rapport for november er disse tallene henholdsvis 21,6 milliarder kr og 23,3
                  milliarder kr, altså en forskjell på 1,6 milliarder kr i en periode der
                  kommunesektorens samlede inntekter i 2008 var på i alt 284,7 milliarder
                  2009-kroner. Dette er jo tall som ikke er fullt så imponerende som de tallene
                  statsråden presenterte med liten skrift. 

Men jeg tror replikken allerede skrives, for det er jo ikke tall som betyr noe,
                  det er antall varme hender i eldreomsorgen. Heldigvis har vi også her nye tall fra
                  SSB og KOSTRA denne uken. Tallet som statsråden vil trekke fram i sitt innlegg, er
                  sannsynligvis 14 100 nye årsverk i pleie- og omsorgssektoren. Men det er ikke bare
                  antall varme hender i pleie- og omsorgsektoren som er avgjørende. Det er også
                  viktig hvor mange som har behov for de varme hendene. Igjen spiller demografien
                  statsråden et lite puss. Hvis ser vi på dekningsgraden, har vi følgende fasit:
                  Årsverk ekskludert fravær, altså sykefravær, i brukerrettede tjenester pr.
                  mottaker i gjennomsnitt i alle kommunene var i 2005 på 4,4. Det økte til 4,5 i
                  2006, til 4,6 i 2007 – og har holdt seg stabilt i 2008 på 4,6. 

Da statsministerkandidat Jens Stoltenberg i valgkampen i 2005 lovet at
                  eldreomsorgen skulle skinne, og at en skulle få 10 000 nye varme hender, tror
                  presidenten da at velgerne forsto ham dit at han ville opprettholde om lag det
                  samme nivået på eldreomsorgen som i valgåret 2005? Nei, de trodde selvfølgelig at
                  dette skulle innebære en kvalitetsforbedring. Men nå har vi jo i Stortinget fått
                  vite at statsminister Jens Stoltenberg aldri har lovet at eldreomsorgen skulle
                  skinne – han lovet at han ikke skulle senke skattene før eldreomsorgen skinte.
                  Dette var altså bare en finere måte å si at tilbudet til de eldre var godt nok –
                  men det ble høyere skatter. 

Jeg har konsentrert meg om å sammenlikne kommuneøkonomi med sammenlignbare tall
                  fra to forskjellige stortingsperioder. Min påstand er at utviklingen er noenlunde
                  lik, men at det har vært en litt høyere vekst samlet sett i denne perioden, som
                  skyldes den store veksten i 2006, men at kommuneøkonomien var mer i balanse i 2005
                  enn det den er nå. Men det gir et enda bedre bilde når man sammenlikner
                  Regjeringens kommuneopplegg i denne perioden med Høyres kommuneopplegg i samme
                  periode. I 2006 var forskjellen tydelig. 3,5 milliarder kr mer fikk kommunene enn
                  det Høyre foreslo i sitt opplegg. Men her er det et viktig moment. Høyre foreslo
                  en betydelig høyere skattøre, noe som ville ha gjort at kommunene ble sittende
                  igjen med en større del av skatteveksten som kom det året – og den var jo ikke
                  ubetydelig. 

Utover det har Høyre foreslått et opplegg for kommunene med de samme rammene som
                  Regjeringen i 2007, 2008, 2009 og nå for 2010. Hovedforskjellen er at Høyre hvert
                  år har foreslått at kommunene skulle få beholde en større andel av
                  skatteinntektene lokalt, beholde deler av selskapskatten, og vi har sluttet oss
                  til KS' mål om at kommunene samlet sett bør få halvparten av inntektene
                  fra egne skatteinntekter. Derfor er det slik at når Regjeringen i den videre
                  debatten vil vise til antall sykepleiere, antall barnehageplasser og antall
                  lærere, så er svaret fra Høyre helt åpenbart: Dette er bra. Høyre har foreslått
                  nøyaktig det samme. 

Skal vi komme videre når det gjelder kommunenes evne til å gi innbyggerne gode
                  velferdstjenester, holder det ikke lenger med bare mer penger. Vi er også nødt til
                  å gjøre noe med kommunestrukturen. 

Fredag legger Regjeringen fram den såkalte samhandlingsreformen. Bak reformen
                  ligger det en analyse som Høyre stiller seg bak. Den veksten vi har hatt i
                  spesialisthelsetjenesten de siste ti årene, er ikke bærekraftig, og
                  hovedutfordringen vil være å forebygge en ytterligere vekst i livsstilssykdommene.
                  Da er kommunehelsetjenesten svaret. Den må bygges ut, vi er nødt til håndtere
                  flere oppgaver lokalt, og det må bli et felles ansvar for pasientene. Det må lønne
                  seg å forebygge, men dagens kommuner vil ikke være i stand til å håndtere en slik
                  reform. Høyre kan ikke akseptere at syke mennesker blir tapere i en reform der
                  kommunene ikke er forberedt på de oppgavene og den rollen som de får. 

Vi har i dag et barnevern som ikke fungerer fordi kommunestrukturen hindrer at
                  kommunene kan ta et større ansvar. Vi har en Nav-reform som ikke fungerer fordi
                  kommunene ikke kan ta et større ansvar. Vi har en rusreform som ikke fungerer
                  fordi kommunene ikke kan ta et større ansvar. Vi sentraliserer planprosessene og
                  svekker det lokale selvstyret fordi kommunene er for små til selv å ta et ansvar.
                  Vi er i ferd med å bygge opp et enormt ressurskrevende og udemokratisk virvar av
                  interkommunale samarbeidsorganisasjoner, fordi kommunene innser at de selv er for
                  små til å ivareta dagens oppgaver. 

Det mest gledelige i denne innstillingen når det gjelder muligheten for å gi
                  innbyggerne bedre velferdstjenester, er faktisk at Høyre, Fremskrittspartiet,
                  Venstre og Kristelig Folkeparti i sine merknader sier at antallet kommuner med
                  fordel kan reduseres. Det betyr at vi i neste stortingsperiode kan få muligheten
                  til å gjøre noe med det som framstår som det største hinderet for å videreutvikle
                  det norske velferdssamfunnet. Dette er det helt nødvendig å gjøre av hensyn til
                  pasientene, av hensyn til barna i barnevernet, av hensyn til brukerne av Nav, av
                  hensyn til at velgerne skal kunne forstå sammenhengen mellom hvilken stemmeseddel
                  de legger i valgurnen, og hvilken politikk som føres i kommunene lokalt. Den
                  sammenhengen vil det med det virvar av interkommunale samarbeidsorganisasjoner som
                  det er, være helt umulig å vite. For meg som innbygger i Stavanger er det i dag
                  helt umulig å stille politikerne til ansvar for en vesentlig ting som f.eks. vann-
                  og avløpsavgiften. Det er ikke mulig å plassere ansvaret ett sted, ansvaret er
                  pulverisert. Dette vil nå, etter den samhandlingsreformen som Regjeringen legger
                  fram på fredag, ikke bare dreie seg om interkommunale løsninger på tekniske
                  oppgaver. Det vil dreie seg om de grunnleggende oppgavene i samfunnet vårt, og den
                  reformen vil være grunnleggende udemokratisk hvis en ikke samtidig gjennomfører en
                  kommunereform. 

Avslutningsvis vil jeg ta opp de forslagene som Høyre er med på. 

Jeg vil også rette opp en feil. Det står i innstillingen at Høyre står bak forslag
                  nr. 13, som vi ikke gjør. 

 Representanten Bent Høie har tatt opp de forslagene som han viste til. 

Det blir replikkordskifte. 

 Representanten Bent Høie snakket varmt om pleie- og omsorgssektoren i sitt
                  innlegg, noe jeg er glad for. Det ser ut til at det temaet blir en viktig sak i
                  valgkampen, for til tross for at den rød-grønne regjeringen har gjennomført et
                  massivt løft i kommuneøkonomien og også tilført mange nye hender til den sektoren,
                  er det stadig nye utfordringer som må håndteres. Da er det jo viktig at velgerne,
                  når de skal ta stilling til hvilken koalisjon de ønsker skal få makta, vet hva de
                  faktisk stemmer på. Problemet for Høyre er at man ønsker et samarbeid med
                  Fremskrittspartiet. Vi har jo i denne salen, også i denne debatten, hørt Per-Willy
                  Amundsen snakke varmt om deres alternative løsning, en såkalt statlig
                  stykkprisfinansiering. Ingen aner hva den stykkprisfinansieringen egentlig
                  innebærer, men det vi nok kan si med sikkerhet, er at det vil føre til mer
                  byråkratisering, mindre lokaldemokrati. 

Kan vi gå inn i en valgkamp med usikkerhet om hvilken modell man velger, eller er
                  Høyre en garantist for at et sånt angrep på lokaldemokratiet ikke vil få
                  gjennomslag? 

 Alle dem som kjenner Høyres program, Høyres merknader og forslag i forbindelse med
                  hvordan Kommune-Norge skal utvikles, vet at Høyre har stått i bresjen for å
                  avvikle øremerkede ordninger for å gi kommunene større selvstendighet. Jeg tror at
                  en av årsakene til at Fremskrittspartiets modell kan få en voksende tilslutning,
                  er nettopp problemet med kommunestrukturen, for kommunestrukturen er også en årsak
                  til at en har fått et mer og mer komplisert inntektssystem, som dermed framstår
                  som mer og mer urettferdig. Det inntektssystemet som denne regjeringen la fram,
                  som skulle være en opprydding, en forenkling, ble i realiteten en komplisering og
                  en forsterkning av den urettferdigheten som eksisterer. Hvis en ønsker å styrke
                  lokaldemokratiet, styrke kommunenes mulighet til å disponere egne inntekter, er
                  det tryggeste til høsten å stemme Høyre. 

Det er ingen partier som pleier å få gjennomslag for standpunkt som de har alene i
                  denne sal. De standpunkt som får gjennomslag, er de som samler bred oppslutning,
                  og det gjør ikke Fremskrittspartiets forslag om stykkprisfinansiering på nasjonalt
                  nivå. 

 Jeg registrerer at Bent Høie driver valgkamp her inne. Det er jo bra, men det er
                  kanskje ikke så fryktelig mange stemmer å hente. 

Så til innlegget til Bent Høie. Når det gjelder selve beskrivelsen av
                  kommuneøkonomien, og beskrivelsen av antall personer som er kommet inn i
                  omsorgssektoren, er det sikkert ikke grunn til å være veldig uenig og ha noen stor
                  polemikk om antall personer. Om det er 12 000, 11 000 eller 8 000, synes jeg ikke
                  er det viktige. Men jeg kunne godt tenke meg å spørre Bent Høie: Hvis vi tar denne
                  fireårsperioden, hvor mange milliarder ekstra burde kommunene hatt for at det
                  skulle «skinne» – representanten brukte ordet flere ganger – av eldreomsorgen?
                  Hvor mange milliarder burde en hatt? Hvor mange ekstra milliarder mener Høyre det
                  er behov for i kommunesektoren i 2010? 

Når det gjelder kommunestruktur og det å ta ut den effekten, får vi ikke gjort det
                  i 2010, men tidligst i 2013, 2014, 2015 eller når det måtte være. Men la oss holde
                  oss til 2010: Hvor mange milliarder mer mener Høyre burde inn for at kommunene
                  skal kunne leve på en bra måte? 

 Dette vil representanten finne et godt svar på i innstillingen. Høyre sier nemlig
                  at i det statsbudsjettet som Høyre skal være med og legge fram for 2010, vil vi
                  legge til grunn et kommuneopplegg som samlet sett har den samme inntektsrammen som
                  det regjeringspartiene nå foreslår. Det har vi foreslått i 2009. Det har vi
                  foreslått i 2008, og det har vi foreslått i 2007. Forskjellen er at Høyre i alle
                  disse årene har sagt at dette er et nøkternt og stramt opplegg som krever
                  omstilling i kommunesektoren. 1 pst. effektivisering vil frigjøre betydelige
                  midler til å prioritere de viktigste oppgavene, nemlig pleie og omsorg, i
                  motsetning til Regjeringen som har bidratt til å gjøre situasjonen i Kommune-Norge
                  betydelig vanskeligere gjennom å skape et inntrykk av at dette er romslige
                  opplegg, som har skapt en forventningskrise i Kommune-Norge, noe et enstemmig KS’
                  landsting har uttrykt. 

 Høyre hadde finansministeren og kommunalministeren i forrige periode. Det ble en
                  tøff periode for mange kommuner. I 2004 var det 119 kommuner på ROBEK-lista,
                  oversikten over kommuner på konkursens rand. I dag er det 42 igjen. Den reelle
                  veksten i de samlede inntektene i kommunesektoren har vært 12 milliarder kr mer i
                  denne perioden enn i Erna-perioden. En gjennomsnittskommune ville hatt 2 000 kr
                  mindre pr. innbygger å rutte med dersom veksten hadde fortsatt som i forrige
                  periode. 

Mye av de ekstra inntektene har kommunene brukt til å komme seg bort fra
                  ROBEK-lista og tatt igjen forsømt vedlikehold. Det ville vært større overskudd i
                  regnskapene de sist fire årene om ikke denne magre perioden hadde vært så tøff.
                  Det er først og fremst de som trenger de kommunale tjenestene mest, de yngste og
                  de eldste, som har tapt på at pengene i fire år gikk til skattelette i stedet for
                  bedre kommuneøkonomi. Kjenner ikke Høyre et snev av dårlig samvittighet for at de
                  prioriterte skattelette så høyt? 

 Nei, på ingen som helst måte. Høyres skattelette var med på å skape den rekordhøye
                  veksten som den rød-grønne regjeringen har høstet av. Det kan ikke være spesielt
                  storveies å mene at en har brukt veldig mye penger på kommunene, med tanke på den
                  enorme økningen i skatteinntekter som Høyres skattepolitikk førte til for den
                  rød-grønne regjeringen. 

Dessuten har jeg tilbakevist en rekke av de tallene som representanten Brustad Moe
                  her er inne på. Når det gjelder nedgangen i antall kommuner som står på
                  ROBEK-listen, var nedgangen størst under Erna Solberg fra 2004 til 2005. Det er
                  også det som er grunnen til at regjeringspartiene konsekvent bruker tallene fra
                  2004 og ikke fra 2005. 

 Replikkordskiftet er over. 

 Jeg registrerer at entusiasmen er stor – de ber om replikk før jeg har sagt et
                  ord. Det er interessant. 

Perioden 2005–2009 har vært en bra periode for kommunesektoren. Jeg skal ikke
                  bruke større ord enn å si at det har vært en bra periode – bare som en liten
                  kommentar til Bent Høies innlegg. 

Det har vært en vekst på 32 milliarder kr i denne perioden. Det har kommet i form
                  av frie inntekter, i form av øremerkede midler og i form av økte skatter. Den
                  årlige realveksten har vært på knapt 3 pst. Dette er de faktiske forhold. Så kan
                  vi alltids diskutere om dette er bra, om dette er nok, eller om det burde vært
                  mer. Jeg registrerer at Høyre mener det er nok – de har i alle fall ikke foreslått
                  at det bør være mer. Så der er vi enige. Så kan vi si at vi kanskje er uenige om
                  hvordan en del kommuner har prioritert. Det er det lokale selvstyret som styrer
                  den delen. 

En stor del av veksten har gått til barnehagereformen, det er klinkende klart.
                  Slik må det være. Det har vært et satsingsområde, og pengene skal inn der vi
                  vedtar å satse. Så påstår kommunene at de ikke har fått full kompensasjon. Det er
                  ganske alvorlig, og det skal vi ta inn over oss – både vi i posisjon og
                  opposisjonen. Mener kommunene at de ikke har fått full kompensasjon, er dette noe
                  vi må gå igjennom og se på. Dette har vært en så viktig og sentral reform at
                  kommunenes økte kostnader skal kompenseres i sin helhet. 

Jeg er ikke grunnleggende uenig i Bent Høies beskrivelse. 2006 var godt. Vi var
                  inne i en vekstperiode. Hvem som egentlig forårsaket den økonomiske veksten – var
                  det den forrige regjeringen, eller var det de internasjonale konjunkturene? Det
                  kan vi alltid diskutere. Vi var i alle fall inne i en god vekstperiode. Den gav
                  økte inntekter til kommunene i 2006 – økte skatteinntekter som var viktig. 2007
                  var også bra, 2008 var ikke så bra, og 2009 ser ut til å bli rimelig bra. Det er
                  situasjonen. Jeg tror at de fleste kommuner vil skrive under på en slik generell
                  beskrivelse. 

Så til underbalansen i 2008, der kommunene ikke har et overskudd tilsvarende netto
                  driftsresultat på ca. 3 pst. Vi bør bruke den betegnelsen. Det skyldes delvis den
                  store veksten i 2006, og vi ser at det tar noen år etter tilpasninger før
                  kostnadene kommer. Den store veksten i 2006 resulterte i et dårlig netto
                  driftsresultat i 2008 fordi kommunenes kostnader etter tilpasningene ikke kom før
                  noen år senere. 

Det er bra at vi nå endrer inntektssystemet for fylkeskommunene. Vi har gjort
                  endringer for kommunene – det gjorde vi i 2009. Nå gjør vi det samme for
                  fylkeskommunene. Vi endrer telletidspunktet for befolkningstallet, som legger
                  grunnlaget for beregning av innbyggertilskuddet. Vi reduserer skjønnsmidlene.
                  Samlet sett gjør vi en tilsvarende opprydding på inntektssiden for fylkeskommunene
                  som vi har gjort for kommunene. Dette er viktig. 

I 2010 skal vi se på utgiftsutjevningen både for kommunene og fylkeskommunene. Det
                  blir en viktig sak, og vil ha konsekvenser for overføringene til kommunene. 

La meg også kommentere et par ting som er helt konkrete. Vi overfører fagskolene
                  til fylkeskommunene. Dette gjorde vi da vi behandlet regionreformen. Det er
                  viktig. De ulike fylkeskommunene har ulik aktivitet når det gjelder
                  fagskoletilbud. Det vet vi. Noen har nesten ingen aktivitet, mens andre har ganske
                  stor aktivitet. Da har vi presisert i vår merknad at når dette skal inn i rammen,
                  skal en ta hensyn til dagens kostnadssituasjon. Det er helt urimelig at dette
                  legges inn i det ordinære systemet. De må få en overgang, slik at fylkeskommuner
                  som har et høyt aktivitetsnivå, kan fortsette med det. 

Så til tiltakssonen i Nord-Norge, i Finnmark. Dette er et problem som en bør se
                  på. Kommunene har ulikt tilskudd i samme tiltakssone. Nå er ikke tiltakssonen
                  etablert for kommunalt tilskudd, men likevel opplever kommunene dette som
                  urimelig. Når kommunene opplever det som urimelig, bør en ha vilje til å gå inn og
                  se på om det går an å rydde opp i dette, slik at de kommunene i Nord-Troms som
                  faller utenfor, får tilnærmet samme tilskudd som de får i Finnmark. 

 Det blir replikkordskifte. 

 Då komiteen var i Austevoll på Vestlandet, fekk vi både sjå og høyre om dei
                  problema som ein kommune som ikkje har fastlandssamband og ikkje fast tilkomst til
                  nabokommunane, har. Det var ei god beskriving av deira situasjon som kom fram der. 

I kriteria i dag er det tre som går på samband, men dei gjeld berre internt og går
                  ikkje på forholdet mellom kommunane. 

Kvifor vil ikkje Regjeringa bidra til å justere småkommunetilskotet til å gjelde
                  kommunar med over 3 000 innbyggjarar som ikkje er landfaste til nabokommunar, og
                  som dermed har ein spesiell situasjon? 

 Det er jo bare ett år siden – knapt ett år siden – vi endret inntektssystemet for
                  kommunene. Vi så på de ulike tilskuddene, og vi gikk gjennom dette grundig. Det er
                  mulig at dette ikke ble rettferdig på millimeteren, og at det fortsatt er en del
                  urettferdigheter. Vi kan sikkert finne massevis av urettferdigheter ut fra hvilket
                  ståsted man har. Men vi hadde en grundig gjennomgang i forbindelse med årets
                  budsjett, og det blir litt vanskelig å komme igjen nå, et halvt etterpå, og si at
                  her har vi en urettferdighet som vi må rydde opp i nå. Det er mulig at vi skal se
                  på det. Jeg utelukker ikke at det kan ligge noe der, men å si det nå, et halvt år
                  etter at vi foretok den store oppryddingen, syns jeg er vanskelig. Men jeg regner
                  med at dette er ting som vi her på Stortinget, komiteen og departementet jobber
                  kontinuerlig med, og ser på om det finnes fortsatt urettferdigheter som det er
                  behov for å rydde opp i. Men jeg er ganske overbevist om at det finnes mange
                  urettferdigheter, helt avhengig av hvor man står og ser. 

 Høyre og sentrumsregjeringen gikk i budsjettet for 2006 inn for å lovfeste retten
                  til brukerstyrt personlig assistanse for brukere med stort, personlig omsorgs- og
                  bistandsbehov. Det var viktig for oss, fordi det bidrar til større frihet i
                  hverdagen for den enkelte som trenger denne bistanden. 

På spørsmål til daværende helse- og omsorgsminister Sylvia Brustad svarte hun: 

«Jeg er tilfreds med hovedinnholdet i forslaget som er skissert i (…) forslaget
                     til statsbudsjettet for 2006 fra den avgåtte regjeringen Bondevik, og tar sikte
                     på å følge opp dette i et høringsnotat med det første.» 

Så har ikke skjedd, og det synes vi er svært skuffende. 

På hvilken måte mener representanten at samhandlingsreformen er til hinder for å
                  legge til rette for brukerrettet praktisk bistand for en bruker som uansett har
                  rettigheten til det? Eller er det et annet argument som er tungtveiende? Er det
                  det at den enkelte bruker selv skal kunne få bestemme over sitt eget liv, som er
                  beveggrunnen til ikke å lovfeste retten til brukerstyrt personlig assistanse?

 Når det gjelder den første delen av spørsmålet, var det et sitat fra statsråd
                  Brustad, så spørsmålet om det er gjort nok, og hvorfor ting ikke er gjort,
                  eventuelt, burde jo rettes til henne i og med at det var hun som skrev dette som
                  representanten henviste til. Så den delen av spørsmålet bør rettes dit. 

Når det gjelder brukerrettet assistanse, hadde vi – hvis jeg ikke husker feil –
                  for et par dager siden en sak oppe i Stortinget. Jeg har for så vidt stor sans for
                  argumentet om at det kan være fornuftig å lovfeste det – jeg sier muligens – men
                  vi har hele tiden en diskusjon i vårt samfunn omkring dette med rettsliggjøring.
                  Hvor langt skal vi gå? Finnes det noen grense for hvor langt vi skal gå i å gi
                  rettigheter? Jeg synes også vi skal problematisere dette. Det er ikke alltid gitt
                  at hver gang vi har et problem, så skal det gis i form av en rettighet, men det er
                  behov for å problematisere og diskutere dette. Det betyr ikke at jeg avviser et
                  forslag om å lovfeste den rettigheten. 

 For fire år siden da denne regjeringen tiltrådte, sa man at man skulle avskaffe
                  fattigdommen eller fattigdom – det har vært en diskusjon om den nyansen. Men
                  uansett så hviler det et stort ansvar på kommunalkomiteen for å være med på denne
                  fattigdomsbekjempelsen fordi vi har ansvar for mange av de tiltakene som man kan
                  sette i verk overfor mennesker i Norge i dag som strever med økonomien. 

Det er indikasjoner på at forskjellene mellom folk har økt i denne perioden.
                  Veldig mange har fått det veldig mye bedre, men vi har ikke klart å hjelpe dem som
                  er aller fattigst, og av og til har jeg tenkt at det er ikke sikkert at
                  Regjeringen vet hvem de fattige i Norge er. Ta f.eks. de bostedsløse. Antall
                  bostedsløse har økt i denne perioden, og det noe som ingen av oss kan være
                  tilfreds med. Til tross for at det har vært satt inn tiltak, f.eks. bostøtte, som
                  er positivt, så er det målrettet mot dem som har bolig. Mitt spørsmål er: Er SV og
                  representanten Rolf Reikvam fornøyd med den innsatsen som er gjort for dem som er
                  aller lavest nede på den økonomiske rangstigen, altså de bostedsløse? 

 Hvis jeg svarte ja på det, ville jeg være ganske dum. Det er åpenbart. Det er
                  uverdig at vi har folk som har et så lavt forbruk i verdens rikeste land. Det er
                  jeg helt enig i at er helt uakseptabelt. Sånn bør vi ikke ha det. Men jeg vil i
                  alle fall understreke at det er satt i verk tiltak. Dette med bostøtte er viktig
                  fortsatt. Nå vil jo den økningen i bostøtten først virke og få konsekvenser fra
                  juli i år. Den vil kanskje være et av de mest virkningsfulle fattigdomstiltakene,
                  og uansett om den retter seg inn mot folk som har bolig, så er det fryktelig
                  viktig. Dette treffer. Vi har gjort noe med satsene for sosialhjelp. Vi har løftet
                  dem. Så jeg føler jo at det har vært satt i verk tiltak i samsvar med det vi lovte
                  før valget i 2005. Men å si at vi er tilfreds og fornøyd, ville jo være helt galt
                  i en situasjon der vi fortsatt har folk som lever med et så lavt forbruk som noen
                  gjør i Norge i dag. 

 Replikkordskiftet er slutt. 

 Det er stor usikkerhet knyttet til virkningen av finanskrisen, også i
                  kommunesektoren. Halvparten av kommunene gikk med driftsmessig underskudd i fjor.
                  32 pst. av kommunene oppgir at de reduserer antall årsverk i pleie- og
                  omsorgssektoren, og hver tredje kommune oppgir at de kutter i budsjettene til
                  kultur og fritidstilbud. 

Regjeringen innså at de hadde spent forventingene i Kommune-Norge for høyt for
                  inneværende år, og det var derfor nødvendig med 1 milliard kr ekstra til kommunene
                  i revidert, i tillegg til skattekompensasjon og tiltakspakke. Det er en
                  erkjennelse av at det er skapt for høye forventninger både i 2008 og i 2009. 

Den foreslåtte veksten i kommuneproposisjonen vil bedre en kommuneøkonomi i sterk
                  ubalanse. Det er likevel ikke tilstrekkelig. Mange kommuner vil fortsatt ha en
                  meget stram økonomi framover. De dårlige regnskapsresultatene i 2008, med
                  underskudd i over halvparten av kommunene, finanskrisens virkninger på
                  realøkonomien og innbyggernes og statens forventninger illustrerer utfordringene. 

Kristelig Folkeparti ønsker et kommuneopplegg som bl.a. vil gi større økonomisk
                  handlefrihet, økt lærertetthet i skolen og en bedre eldreomsorg. Dette innebærer
                  at overføringene til kommunene bør styrkes med om lag 1 milliard kr utover
                  Regjeringens opplegg for 2010. Vi mener det er behov for en langsiktig
                  opptrappingsplan for kommuneøkonomien. 

Kristelig Folkeparti mener at landet er best tjent med tre folkevalgte nivåer. Det
                  kan imidlertid med fordel overføres flere oppgaver fra byråkratisk og statlig nivå
                  til fylkeskommunen. Kristelig Folkeparti mener også at antall kommuner i Norge med
                  fordel kan reduseres. Men det er ikke nødvendigvis noen automatikk i at alle
                  kommuner med et lite innbyggertall er mest tjent med å slå seg sammen. Det finnes
                  mange eksempler på småkommuner med gode velferdstjenester og høy tilfredshet.
                  Kommunene har fått ansvar for flere spesialiserte og ressurskrevende tjenester.
                  Dersom kommunene i framtiden skal kunne ivareta et like tungt ansvar for velferden
                  til sine innbyggere og samtidig ivareta generalistkommuneprinsippet, er det
                  formålstjenlig med noen endringer i kommunestrukturen. Kristelig Folkeparti mener
                  at frivillighetslinjen må videreføres, men det trengs sterkere og positive
                  incentiver til sammenslåing. 

Kristelig Folkeparti vil understreke at det fortsatt må være statens ansvar å
                  sørge for at fylkeskommunene blir økonomisk i stand til å vedlikeholde og drifte
                  fylkesveinettet, og at de skal kunne gjøre investeringer som legger grunnlaget for
                  et sikkert og effektivt veinett som fungerer godt både for næringslivet og
                  innbyggerne. 

Kristelig Folkeparti mener at det økonomiske opplegget knyttet til
                  ansvarsoverføringen ikke i tilstrekkelig grad møter de utfordringene som fylkene
                  nå står overfor. Vi er skuffet over at Regjeringen ikke innfrir på et så viktig
                  område, og at fylkene dermed blir sittende igjen med ansvaret for et stort
                  vedlikeholdsetterslep, uten at det stilles nødvendige og tilstrekkelige statlige
                  midler til rådighet. 

Kristelig Folkeparti mener at dersom kommunene skal kunne satse på forebygging,
                  behandling og opptrening, må de tilføres mer ansvar og mer midler. Regjeringens
                  varslede samhandlingsreform er like rundt hjørnet. Kristelig Folkeparti mener at
                  det må innføres forsøk med at kommuner får bestiller- og finansieringsansvar for
                  sykehustjenester. Dette vil ansvarliggjøre kommunene og være et godt incitament
                  til å nå målet om sømløse helsetjenester. Liggetiden i sykehusene går ned. I 2008
                  var den på 4,8 dager. Grensene for hvor behandling foregår, viskes ut. Dette betyr
                  at pasientene stort sett vil befinne seg i kommunene. Da må kommunene styrkes både
                  økonomisk og kompetansemessig til å håndtere det. En samhandlingsreform er
                  nødvendig for å gi pasientene et bedre og mer helhetlig helsetilbud. 

Til slutt: Kommuneproposisjonen omtaler også innstramninger i alkoholloven.
                  Sosial- og helsedirektoratet og andre har dokumentert at alkohol er involvert i
                  60–70 pst. av alle voldstilfeller. Når skjenketidene utvides, får vi mer vold – og
                  omvendt. Den beste måten å motvirke vold på er å begrense skjenking på utestedene
                  ved nattetid. Kristelig Folkeparti er glad for at Regjeringen nå vil innføre
                  skjenkestopp kl. 2 om natten i hele landet, et tiltak som er i samsvar med vårt
                  eget forslag i Dokument nr. 8:80 for 2008–2009 om endring av alkoholloven. 

Eirin Faldet hadde her overtatt presidentplassen. 

 Det blir replikkordskifte. 

 Vi rød-grønne har jo gjennomført endringer i inntektssystemet som innebærer en
                  større inntektsutjamning. Et viktig grep i den sammenheng er at vi har redusert
                  skattens betydning noe i den kommunale økonomien for på den måten å utjevne mer. 

I innstillingen sier Høyre og Venstre at de ønsker at skattens betydning skal
                  økes. De vil altså gå i helt motsatt retning av hva vi rød-grønne ønsker. Jeg vet
                  at Tørresdal stiller som kandidat i Nord-Trøndelag, et fylke som er veldig
                  avhengig av inntektsutjamning. Er det slik at Kristelig Folkeparti er helt på
                  linje med oss rød-grønne når det gjelder denne utjamningen? Hvor står Kristelig
                  Folkeparti? 

 Kristelig Folkeparti er opptatt av at det skal være et incitament til å drive
                  næringsutvikling i kommunene, at en skal tjene på å drive med næringsutvikling. På
                  den andre siden er vi veldig opptatt av at uansett hvor en bor i landet, om en bor
                  i distriktene eller i byene, skal en ha et godt velferdstilbud. Derfor er det
                  viktig å utjevne inntektene mellom kommunene. At noen skattesvake kommuner får av
                  skatterike kommuner, er en rett solidaritetstanke. Det er viktig for å
                  opprettholde bosetting i hele landet. 

Det er veldig viktig at det er likeverdige helsetjenester i Distrikts-Norge, at
                  man får samme kvalitet på helsetjenester, på skole osv., uavhengig av hvor en bor
                  i landet. Derfor støttet vi omleggingen i inntektssystemet da det ble vedtatt i
                  Stortinget. 

 Kristelig Folkeparti og Bjørg Tørresdal har gjort det til en merkesak å forsvare
                  fylkeskommunen. De vil ha desentralisering av beslutninger, få beslutninger ut fra
                  sentrale organer over til fylkeskommunen. Dette henger sammen med at da vi
                  behandlet forvaltningsreformen, regionreformen, påtok de seg rollen som den store
                  forsvarer av det regionale og det lokale demokrati. Det er greit. Det kan man
                  gjøre når man snakker generelt. Men det er litt uklart hva Kristelig Folkeparti
                  mener når vi kommer til konkrete saker. 

For ca. en uke siden behandlet vi distriktsmeldingen. Da hadde vi et helt konkret
                  forslag om å styrke fylkeskommunen på ett område, som gjaldt næringshagene. Men
                  hvilket parti var det som da hoppet av og fortalte at dette måtte vi sentralt ha
                  styring på, dette måtte det være en eller annen sentral organisasjon som hadde
                  ansvaret for? Jo, det var Kristelig Folkeparti. Da blir jeg litt usikker: Er dette
                  festtaler i hyggelig lag, men når det kommer til de politiske realitetene, gir en
                  blanke i de prinsipielle standpunktene en sier en har? 

 Kristelig Folkeparti ville gjerne overføre hele oppgaver fra staten og over til
                  fylkeskommunen, deriblant hele virkemiddelapparatet som gikk på næringsutvikling.
                  Vi ville gå så langt som å la Innovasjon Norge bli desentralisert til
                  fylkeskommunene. Dersom en hadde gjort det, ville det vært naturlig at de nye
                  næringshageprogrammene hadde sitt rotfeste i fylkeskommunen. 

Nå ble det en gang sånn at i forvaltningsreformen fikk vi kun medbestemmelse når
                  det gjaldt Innovasjon Norge, en fikk være med og eie litt, men fremdeles skulle
                  det være nasjonalt organisasjonsstyrt fra Oslo. Når en ikke tok hele
                  virkemiddelapparatet, ble det noe kunstig å si at akkurat de nye næringshagene
                  skulle ligge til fylkeskommunene og ikke knyttes så nært opp til SIVA. Derfor har
                  vi i innstillingen til distriktsmeldingen sagt at vi, i likhet med
                  regjeringspartiene, synes det er naturlig at de nye næringshagene er
                  samarbeidspartneren til fylkeskommunen som utviklingsaktør, men at de beholder sin
                  tilknytning til SIVA. 

 Kristelig Folkeparti følger ofte Regjeringen i sine merknader, og motsatt også, i
                  ulike saker og på ulike politikkområder. Derfor har jeg et spørsmål til Kristelig
                  Folkeparti i denne saken. Er Kristelig Folkeparti mer bekvem med dagens regjerings
                  satsing på kommunene enn den forrige regjeringens med Erna Solberg som
                  kommunalminister? 

 Kristelig Folkeparti er et sentrumsparti. Det betyr at vi kan samarbeide med alle
                  partier som fører en politikk som er i samsvar med vår politikk. Når det gjelder
                  kommuneøkonomi, og når det gjelder de ansvarsområder som ligger innenfor vår
                  komité, er det ofte samsvar mellom Kristelig Folkepartis, Venstres og
                  regjeringspartienes synspunkter. Det gjelder også i innvandringspolitikken. 

Men når en skal velge samarbeidspartnere for et helt regjeringssamarbeid, er det
                  for Kristelig Folkeparti viktig å delta i et regjeringssamarbeid som har sitt
                  utspring i sentrum. Vi har sagt at vi kan samarbeide både til venstre og til
                  høyre, men ikke til ytterste venstre og høyre. Dette har vårt landsmøte sagt. 

I praktisk politikk har en en fordel av å være i sentrum, for da kan en velge å
                  samarbeide der hvor man får gjennomslag for politikken. 

Og jeg gjentar: I denne perioden har Kristelig Folkeparti vært minst på nivå med
                  regjeringspartiene når det gjelder kommuneøkonomi. 

 Replikkordskiftet er omme. 

 Venstre er optimistisk på vegne av lokaldemokratiet. Et stort flertall i
                  Stortinget og av partiene er for å ta i bruk mulighetene som ligger i å la
                  kommunene få flere oppgaver, mer penger, mer ansvar og flere tjenester nærmere
                  innbyggerne. 

For å sikre mer folkestyre og mer desentralisering vil Venstre sette et tak på
                  statens virksomhet på om lag 50 pst. av offentlig sektor og ta i bruk hele Norge
                  ved å fordele de øvrige oppgavene på fylker og kommuner. 

Venstre vil ha en velferdsreform hvor kommunene kan få et større ansvar innen
                  velferdstjenester og helsevesen. Da kan vi gi behandling, pleie og omsorg i folks
                  nærmiljø, slik at brukerne får et bedre tilbud og økt verdighet. 

Venstres reform er noe mer enn en samhandlingsreform. I tillegg til helse-, pleie-
                  og omsorgsoppgaver vil Venstre skape mer sømløse tjenester for barn og unge ved å
                  styrke helsestasjonen, PP-tjenesten, barnevernet, helsesøstertjenesten og den
                  oppsøkende ungdomstjenesten og se på samhandling mellom barne- og
                  ungdomspsykiatrien i sykehusene og kommunene. 

Venstre vil også styrke kommunenes mulighet til å hjelpe alle til en egnet bolig.
                  Et sted å bo er basisen i livet og må være utgangspunktet for habilitering og
                  rehabilitering. Kommunene må derfor styrkes med flere boligsosiale virkemidler. I
                  dag er det bare halvparten av kommunene som har en boligsosial handlingsplan. 

I tillegg må vi få til et Kulturløftet II med vekt på det frivillige kulturlivet.
                  Men det trengs også et kulturløft i kommunene. Bare om lag halvparten av kommunene
                  har en kulturetat. Kultursektoren i kommunene er preget av mange og små
                  stillinger. Venstre mener dette har med både trivsel og velferd å gjøre. Kulturen
                  har derfor en sentral plass i Venstres velferdsreform. 

Så til økonomien for kommunesektoren i 2010. Venstres ramme for kommunesektoren
                  ligger på om lag samme nivå som det Regjeringen foreslår, med en vekst på mellom 5
                  milliarder og 6 milliarder kr. Detaljene i dette må vi komme tilbake til i
                  forbindelse med statsbudsjettet for 2010, men jeg vil trekke fram at Venstre i
                  sitt alternative forslag til revidert nasjonalbudsjett nå i 2009 har prioritert
                  624 mill. kr til 1 000 flere sykehjemsplasser enn det Regjeringen har foreslått.
                  Vi har en ambisjon om å fortsette en slik prioritering også for 2010. 

For å sikre at det lokale selvstyret har mulighet til å prege samfunnsutviklingen,
                  mener Venstre at kommunene må få reell økonomisk frihet. Det må innebære fritak
                  fra statlige pålegg, og kommunene må i større grad selv få bestemme over egne
                  inntekter. Venstre har programfestet at kommuner som ønsker det, skal få alle
                  overføringer fra staten uten øremerking. I tillegg må det åpnes for økt mulighet
                  til å påvirke den lokale skattøren, økt adgang for lokal naturressursbeskatning og
                  at kommunene får en andel av statlig pålagte miljøskatter. 

Veksten i kommunesektorens inntekter de siste årene er reell. Venstre erkjenner
                  den og har fulgt samme ramme. Men det er et faktum at utgiftene har vokst enda
                  raskere. Det har vært gjort lite for å effektivisere, og alle forsøk er stoppet
                  opp de siste årene. For kommunal sektor er forsøk viktige både for å lære,
                  sammenligne, effektivisere og eventuelt spare. 

Struktur er også viktig. For å møte den store veksten av brukere innen pleie og
                  omsorg er det viktig å bruke tiden fra 2010 til 2015 til å forme en bærekraftig og
                  framtidsrettet offentlig sektor. Da må vi både se på strukturer og ta i bruk ny
                  teknologi. Det er vanskelig å se spor av en tydelig digitalisert kommunesektor og
                  framtidsrettet struktur etter de siste årene. Inntektssystemet kan stå som
                  eksempel på at struktur er viktig. 

Venstre mener at den statlige kontrollen over lokalsamfunnene må begrenses. Dette
                  er et ansvar som i stor grad må tas av Stortinget. I dag regulerer nær 7 000
                  lovparagrafer kommunal sektor, og det øker med et snitt på 1,5 paragrafer pr. dag.
                  Det er et stort paradoks, når vi vet at bare 10 pst. av 234 kommuner med færre enn
                  5 000 innbyggere har en jurist ansatt. Hvem tolker alle disse 7 000 lovparagrafene
                  ute i kommunene? Med tanke på rettssikkerhet for den enkelte er dette dramatisk. 

Til slutt vil jeg få komme med litt ros til Regjeringen. Til tross for at Soria
                  Moria-erklæringens regionreform ikke er oppfylt, gjennomfører i hvert fall
                  Regjeringen en oppgave- og finansieringsreform med stil. Forvaltningsreformen får
                  sin økonomiske konfirmasjon med dagens vedtak. Å flytte 7,4 milliarder kr fra
                  staten til fylkene utgjør om lag 15 pst. av de 50 milliarder kr en flyttet fra
                  fylkene til staten i 2002. Om det er en reform, kan diskuteres, men oppgavene og
                  pengene flyttes i hvert fall riktig vei. 

Apropos vei tror jeg faktisk de øvrige riksveiene vil revitalisere fylkene som
                  politisk arena. Veier og samferdsel engasjerer, og det å flytte disse debattene ut
                  av Stortinget og nærmere folk, er et godt grep. 

 Det blir replikkordskifte. 

 Vi vet at i Oslo sørger Venstre for at Fremskrittspartiet sitter med avgjørende
                  makt og innflytelse i byrådet, og Venstre sørger jo også for at Fremskrittspartiet
                  i Oslo har ansvar for veldig viktige områder, som f.eks. transportområdet. På
                  landsplan har Venstre uttalt at de heller vil ha Jens enn Jensen, så vi er litt
                  forvirret her. Er Venstre nå tre måneder før valget fortsatt en garantist for at
                  Fremskrittspartiet ikke kommer i regjering etter valget? 

 Ja, Venstre er en garantist for at vi ikke går i regjering med Fremskrittspartiet
                  etter valget. Det har med flere forhold å gjøre: pengebruk, miljø, innvandring,
                  integrering og også samiske spørsmål. 

 Jeg har lyst til å be Vera Lysklætt kommentere noe av det hun skriver i
                  innstillingen, et prinsipielt spørsmål. I innstillingen skriver representanten fra
                  Venstre følgende: «Venstre mener at barnehageprisene skal avgjøres lokalt – ut fra
                  lokale forutsetninger, tilbud og særpreg.» 

Når jeg leser dette, undrer jeg meg. Dette er jo en avpolitisering, dette
                  overlater en del til markedet. Er dette en form for ekstrem markedsliberalisme,
                  eller hva er det for noe? Ønsker Venstre at det er tilbud og etterspørsel i
                  markedet som skal fastsette barnehageprisene, eller ønsker de fortsatt en politisk
                  styring? Dette bør en avklare, for hvis en leser dette i sin verste form, er det
                  en ekstrem form for markedsliberalisme, på et område der vi har vedtatt at prisene
                  skal styres politisk. 

 Venstre mener, som representanten sier, at barnehageprisene skal avgjøres lokalt.
                  Det er lokalt en kjenner forholdene i kommunen best, og vi ønsker at vi skal ha
                  både offentlige og private barnehagetilbud i kommunene. Så vi mener at det er
                  greit at barnehageprisene avgjøres lokalt. 

 I innstillingen kritiserer bl.a. Venstre Regjeringa for manglende tiltak når det
                  gjelder effektivisering, og for at kommunene ikke får tilstrekkelig drahjelp i
                  arbeidet med omstilling og effektivisering. En går så langt som å si at Regjeringa
                  faktisk har gjort «arbeidet vanskeligere». Hva slags form for
                  effektiviseringstiltak og drahjelp i så måte er det Venstre savner? Er det
                  konkurranseutsetting, privatisering, stykkpris eller andre former for såkalt
                  høyredreining? For dette er jo en merknad de har sammen med Høyre bl.a. Hva er det
                  som savnes og kritiseres? 

 Forrige regjering startet systematiske forsøk både i kommuner og fylker, til
                  sammen 13 forsøk. Alle ble evaluert, underveis og i etterkant. Alle ble betegnet
                  som svært vellykket. Men dagens regjering har stoppet alle disse. 

Venstre mener at offentlig sektor trenger flere forsøk og mer evaluering for å bli
                  både kvalitetsmessig bedre og mer effektiv. Vi mener at dette med enhetsfylket
                  f.eks. er veldig bra, fordi det reduserer statens innflytelse ved at oppgaver
                  flyttes fra fylkesmannen og til det folkevalgte fylkestinget. Slik blir
                  enhetsfylket en større og sterkere aktør og blir en bedre samhandlingsaktør for
                  kommunene. Derfor ser vi fram til at Møre og Romsdal kan få fortsette sitt forsøk
                  med enhetsfylket, og vi registrerer med glede at flere fylker har fattet interesse
                  for den modellen. Venstre ønsker primært at mellomnivået skal være organisert som
                  et enhetsfylke, så vi ønsker slike forsøk velkomne. 

 Replikkordskiftet er omme. 

 Kva er ein god kommune? På det får ein nok ulike svar alt etter kven ein spør.
                  Kanskje er det slik at det er nokre uttrykk som vil gå igjen, f.eks. trivsel,
                  tryggleik, tilhøyrsle, tillit og tilbod. 

Geografien i Noreg er veldig forskjellig. Det tilseier at vi har eit mangfald av
                  kommunar. Det tilseier òg at folk kan leggja ulikt inn i desse omgrepa, og at ein
                  kan forventa noko ulik oppfølging frå kommune til kommune. Uansett: Ein god
                  kommune blir skapt lokalt. Det er Regjeringa og Stortinget sin jobb å sørgja for å
                  utvida det lokale handlingsrommet, og så er det lokale folkevalde, i nær dialog
                  med sine innbyggjarar, som må sørgja for å utnytta handlingsrommet. 

I ulik samanheng er uttrykket likeverdige tilbod gjenstand for merksemd både i og
                  utanfor denne salen. Og anten vi snakkar om helse, skule eller andre område, vil
                  det vera slik at eit likeverdig tilbod kan vera forskjellig lokalt. Det er viktig
                  at vi legg til rette for at ein kan ta omsyn til lokale variantar. 

For fyrste gong tippar kommunane over 300 milliardar kr til disposisjon – eit meir
                  nøyaktig tal er 310 milliardar kr i år. Realveksten i inntektene til
                  kommunesektoren frå 2005 til 2009 er i underkant av 32 milliardar kr, og eg
                  registrerer at dei fleste no har lært seg det. Det er to viktige tal her: Veksten
                  er bl.a. brukt til å få på plass mellom 30 000 og 35 000 nye årsverk i kommunane
                  frå 2005, og til å skaffa 38 400 nye barn barnehageplass. Målet om 10 000 nye
                  årsverk i omsorgssektoren er overoppfylt. Det er fleire fagfolk på plass i
                  kommunane. Bak desse tala gøymer det seg mykje styrkt tryggleik, både når det
                  gjeld å ha ein trygg plass for barnet sitt når ein skal på arbeid, og å ha ei
                  trygg omsorg når behovet er der for ein eldre eller pleietrengande. 

Regjeringa prioriterer òg kommunesektoren i sitt siste budsjett i denne
                  stortingsperioden. Overraskande for mange har kommunane blitt tilførde 2,5
                  milliardar kr i løpet av 2009. Dei milliardane blir vidareførde. Så er det i
                  tillegg 4 nye milliardar i frie inntekter, og det er varsla mellom 1 og 2
                  milliardar til andre oppgåver. Det kjem vi tilbake til i budsjettet. 

Det er ingen tvil om at det framleis er uløyste oppgåver, men med ei konsolidering
                  av økonomien i 2009 vil det etter vårt syn i 2010 vera rom for både å dekkja
                  demografikostnader, ekstra midlar til andre riksvegar som blir fylkesvegar frå 1.
                  januar 2010, og styrking av skule, kommunalt barnevern og ei oppfølging av
                  Omsorgsplan 2015. 

Kommunane går litt ulikt inn i året 2010. Det gjeld òg måten dei handterer ulike
                  saker på i 2009. Det er mange som har utfordringar etter eit svakt driftsresultat
                  i 2008. Det er enklare for Oslo kommune å operera med eit driftsoverskot på 3,9
                  pst., fordi avstanden til dei som treng tenester, er større. Det er vanskelegare i
                  ein kommune som har eit titals millionar på sitt budsjett, og der ein veit at den
                  som bur i nabohuset, no har behov for styrkt omsorg. 

Eg er glad for at eit nytt inntektssystem med større utjamning er på plass. Eg er
                  fornøgd med at vi òg rydda plass for tre endringar i budsjettet i opplegget for
                  fylkeskommunane. Så får vi koma tilbake til ytterlegare inntekts- og
                  utgiftsutjamning til dei. No er det viktig at vi òg har fått forvaltingsreforma på
                  plass. 

 Det blir replikkordskifte. 

 Jeg må si at jeg med glede registrerer en noe mer ydmyk representant fra
                  Regjeringen som i dag snakker om kommuneøkonomi. Jeg tror det er viktig at man
                  unngår de store og gale fremstillingene av kommuneøkonomien der ute, for det er en
                  god del lokalpolitikere som sliter med den situasjonen de befinner seg i. 

Den retorikken som har vært ført av den sittende regjering gjennom flere år, har
                  skapt en enorm forventningskrise der ute, og man ser at det ikke er et reelt
                  forhold mellom det som har vært sagt fra Regjeringen på den ene siden, og den
                  faktiske situasjonen ute i kommunene på den andre. 

Jeg vil gripe fatt i et annet poeng, lokaldemokrati, som Regjeringen visstnok skal
                  være veldig opptatt av. Hvorfor har denne regjeringen på mange viktige punkt
                  bidratt til å gjøre handlingsrommet for lokaldemokratiet mindre – gjennom å presse
                  på norske kommuner asylmottak mot deres vilje, presse inn eiendomsskatt, og
                  gjennom plan- og bygningsloven gjort det enda vanskeligere å utøve lokal
                  forvaltning av arealene? 

 Eg synest det er ein litt spesiell situasjon å stå her å bli kritisert av
                  Framstegspartiet, av alle, når det gjeld lokaldemokratiet – Framstegspartiet, som
                  altså vil redusera handlingsrommet, så langt eg kan lesa i innstillinga, i forhold
                  til kommuneopplegget, som jo er hovudtemaet i dag. Korleis er det Framstegspartiet
                  vil at Kommune-Noreg skal organisera sine varierte tenester, med det mangfaldet av
                  kommunar vi har, innanfor skule, omsorg og andre tenester, når dei vil innføra ei
                  stykkprisfinansiering i staden for å ta vare på det handlingsrommet som er i dag? 

Eigedomsskatten er frivillig. Øyremerkte tilskot skal ned; der har eg forstått at
                  Framstegspartiet er betenkt. I sum er det Regjeringa sitt oppdrag, si oppgåve og
                  sitt mål å auka det lokale handlingsrommet. 

 Regjeringens utstillingsvindu, Trondheim, fikk rød-grønt styre i 2003, og
                  konsekvensene kan vi lese om i lederen i Adresseavisen: 

«Trondheim kommune vil ved utgangen av 2009 ha en gjeld på ti milliarder
                     kroner, mot fem milliarder i 2003. Under høykonjunkturen med store overføringer
                     fra staten, høy skatteinngang og store inntekter fra kraftfondet, ble ikke
                     pengebruken bremset ned med tanke på dårligere tider. Den økonomiske ufornuften
                     må nå byens befolkning betale for .(…) 

Under det rødgrønne styret har Trondheim levd over evne i flere år.» 

Mitt spørsmål er om statsråden mener at den alvorlige situasjonen i Trondheim
                  skyldes rød-grønn kommuneøkonomi fra statens side eller rød-grønt styre lokalt?
               

 For meg høyrest det som dette spørsmålet fyrst og fremst bør drøftast lokalt. Eg
                  har forstått det slik at ei side ved Trondheim sitt resultat for 2008 er korleis
                  Trondheim har handtert plasseringa av sin finansformue, og konsekvensane av det. 

Elles har Regjeringa arbeidd systematisk for å auka det lokale handlingsrommet og
                  styrkja kommunane sin situasjon. 32 milliardar kr er eitt tal, men det er berre
                  eit tal. Det som er det viktige, og som òg gjeld Trondheim, er at det her har vore
                  moglegheit til å styrkja sine tenester i form av nye årsverk, fleire
                  barnehageplassar, og til å få betre kvalitet på tenestene òg på andre område. 

 Min replikk til statsråden må gå på forvaltningsreformen, når vi nå skal innføre
                  den, der Kristelig Folkeparti er enig i de skritt som er gått, men ville gjerne
                  gått så mye lenger. 

Men jeg har et spørsmål i forbindelse med det som er vedtatt om disse veiene,
                  riksveiene, som går over til å bli fylkesveier, og som en er noe urolig for hva
                  gjelder finansieringen. Men la finansieringen ligge, og så går vi til
                  administrasjonen av disse nye fylkesveiene. Der har jeg forstått at det er
                  overført 500 mill. kr til Statens vegvesen regionalt. Jeg stusser litt over det,
                  fordi jeg trodde det var fylkeskommunen som skulle styrkes, og ikke Vegvesenet
                  regionalt. 

Jeg lurer litt på hvordan det henger sammen – eller jeg kan stille spørsmålet på
                  en annen måte: Er det en tilsvarende styrking av administrasjonen i
                  fylkeskommunene, eller er det slik at fylkeskommunene bare skal få mene noe om det
                  som Statens vegvesen bruker tid og ressurser på å bestemme? 

 Så langt eg kjenner til den førebuinga som no skjer på området samferdsel, er det
                  her ein nøye dialog, ein styrkt dialog, for å få på plass dei siste elementa, både
                  det som gjeld administrasjon og det som gjeld kostnader til ferjedrift. 

Det er to punkt der som er noko uavklarte. Det skal altså vera ein felles
                  vegadministrasjon, slik at ein ikkje byggjer parallelle opplegg. Så må
                  fylkeskommunen styrkjast bl.a. med nokre planleggingsoppgåver. Så er det tilført
                  midlar, som representanten seier, direkte til vegane og til låneordning for
                  opprusting, men det vil no i fortsetjinga krevja ein konstruktiv dialog både
                  mellom fylkeskommunane og departementet og mellom Vegvesenet og fylkeskommunane
                  for å få dei siste elementa godt på plass. 

 Jeg lurer på en ting: Hvordan mener kommunalministeren at skolene nå skal forholde
                  seg foran neste skoleår, til høsten? For nå står de foran det at de er nødt til å
                  kutte i lærerstillinger også dette året. For eksempel har skolen i min hjemkommune
                  kuttet stillinger hvert år nå i fire år. Færre lærere fører til at de som blir
                  igjen, blir utslitt, blir sykmeldt, det blir dårlig arbeidsmiljø og læringsmiljø
                  og mye mobbing i skolen. 

Hva har kommunalministeren å si til det? 

 Eg er veldig einig med Venstre i at skulen er eit avgjerande viktig område lokalt,
                  og at det er viktig å ha rom for ein skule der den enkelte eleven blir sett og
                  følgd opp. Det er viktig no, og det er viktig førebyggjande, med tanke på
                  framtida. 

Trass i at Regjeringa med Stortingets støtte har styrkt kommunesektoren i denne
                  perioden, har òg mange kommunar likevel ikkje hatt rom for å løysa alle oppgåver
                  slik som dei aller helst ville. Det er nok nokon plassar der ein kuttar i
                  lærarstillingar fordi ein finn ut at ein vil ha ein annan skulestruktur, men eg
                  håpar når no omsorgstenestene er komne opp på eit høgare nivå, at det skal bli
                  meir rom for å styrkja skulen. 

 Vi ser at Regjeringen tar i bruk virkemidler som stykkpris for å sikre midler til
                  kommunene, samtidig som statsråden kritiserer Fremskrittspartiet for det samme. Vi
                  ser at fylkesmannen stadig vekk overprøver lokaldemokratiet. Vi ser at den dårlige
                  kommuneøkonomien gjør kommunepolitikere frustrert over at de skal kunne klare alle
                  disse lovpålagte oppgavene og foreta en riktig prioritering i kommunene. Det siste
                  er at Regjeringen skal innføre en nasjonal skjenkepolitikk, som etter min mening
                  også overprøver det lokale selvstyret. 

Skjønner statsråden frustrasjonen hos lokalpolitikerne? Vil statsråden være en
                  ombudsmann for lokalpolitikerne og jobbe mot den negative utviklingen som vi nå
                  ser, med overkjøring av lokaldemokratiet? 

 Eg føler meg allereie som ein ombodsmann for lokaldemokratiet for å styrkja det
                  lokale folkestyret. Eg har reist såpass mykje i dette landet og besøkt såpass
                  mange kommunar at eg ikkje deler Framstegspartiet si beskriving av ei negativ
                  utvikling i det lokale handlingsrommet. 

Det er rett at me har stramma inn på nokre punkt. Det er ei vanskeleg avveging
                  mellom kva som skal vera nasjonale og kva som skal vera lokale omsyn. Men på dei
                  områda som gjeld tenester, og som jamt over utgjer to tredelar av kommunane sine
                  budsjett, har me styrkt moglegheitene. 

Framstegpartiet held i dag fram KS sitt forslag for 2010, men det er ikkje så stor
                  forskjell der som Framstegspartiet vil halda fram, for KS ynskjer eigentleg vel 5
                  milliardar kr i forhold til tiltakspakka i januar. 

 Replikkordskiftet er omme. 

 (A): Kommuneproposisjonen vi i dag har til behandling, føyer seg inn i rekken av
                  de bedre på mange år. Regjeringen sa i 2005 at man ville satse på kommunene, og
                  har levert i så måte. 

Det er interessant å se hva som har skjedd i Kommune-Norge de årene vi har sittet
                  med regjeringsmakt. 

Denne regjeringen har sammen med kommunene satt verdensrekord i bygging av
                  barnehager. 38 000 flere barn har fått plass i barnehage enn da vi tiltrådte.
                  Dette har mye å si for de familiene som har benyttet seg av dette tilbudet. I
                  Vestfold har nå alle kommuner full barnehagedekning. Jeg vil komme med en påstand:
                  Dette hadde det ikke vært mulig å få til uten denne regjeringen. 

Vi legger ikke skjul på at 2008 var et vanskelig år for norske kommuner.
                  Kostnadsveksten gjennom året ble høyere enn forventet, og mange kommuner har hatt
                  store fall i verdien på finansplasseringene som følge av den globale finanskrisen.
                  Rentenivået var høyt, og alt dette slo direkte inn i kommuneregnskapene. 

Finanskrisen er dessverre ikke avblåst ennå. Mange kommuner kommer nok derfor til
                  å oppleve at deres finansplasseringer ikke vil gi de avkastninger som en kan
                  forvente i en normal situasjon. Rentenivået, derimot, er blitt betydelig redusert
                  og er nå på et lavt nivå. 

Da revidert budsjett og kommuneproposisjonen ble lagt fram 15. mai i år, var det
                  mange som var fornøyd i Kommune-Norge. Eksempelvis kan jeg trekke fram min egen
                  hjemkommune, Tønsberg, som får tildelt drøye 27 mill. kr fordelt på 7,8 millioner
                  som ekstrabevilgning av frie inntekter i 2009, og 19,7 mill. kr som anslag på frie
                  inntekter i 2010. Rådmannen i Tønsberg uttalte til Tønsbergs Blad 16. mai at
                  sammen med lavere rente kan dette bety at vi kan fange opp underskuddet i
                  regnskapet og slippe å kutte i tjenestetilbudet i 2010. Han la videre til at
                  Tønsberg kommune kan gå inn i 2010 med positivt fortegn. 

Det har virkelig betydning for kommunene og deres innbyggere hvem som styrer.
                  Fasiten etter fire år med rød-grønn regjering taler sitt tydelige språk.
                  Realveksten i sektorens samlede inntekter fra 2005 til 2009 anslås til om lag 32
                  milliarder kr. Ca. halvparten av dette har kommet i form av frie inntekter. Hvis
                  man sammenligner med Bondevik II-regjeringen, var det i deres fireårsperiode en
                  vekst i de samlede inntekter på i underkant av 20 milliarder kr, mens veksten i
                  frie inntekter var på 8,3 milliarder kr. Deler av denne veksten ble tvunget
                  igjennom i Stortinget. 

Konklusjonen er enkel. Det er et hav av forskjeller mellom vår regjering og den
                  borgerlig styrte regjeringen som Fremskrittspartiet var en aktiv støttespiller
                  for. 

Fremskrittspartiet har ved flere anledninger påpekt at de i sine alternative
                  budsjetter gir mer til kommunene enn det Regjeringen kommer med. Det er for så
                  vidt greit, men hvor tar man disse pengene fra? Vi vet at Fremskrittspartiet lover
                  skattelettelser i milliardklassen, de lover å legge ned bomstasjoner i stor skala
                  – som det koster flere titalls milliarder å få gjennomført. Hvor mye som eventuelt
                  skal satses på kommunene etter dette, skal bli spennende å se. 

Stoltenberg II-regjeringen har de siste fire årene vist at vi satser på velferd.
                  Det er i kommunene velferden skapes, og derfor har vi løftet kommunesektoren i
                  disse årene vi nå har lagt bak oss. Med en fortsatt rød-grønn regjering vil vi
                  fortsette å satse på kommunene. 

Til slutt: Jeg synes at kommunene og deres innbyggere bør ha krav på å vite hvor
                  mange kommuner Fremskrittspartiet mener det er behov for i Norge – hvis de ved en
                  anledning kommer til makten. 

 Jeg tar ordet for å snakke litt om forvaltningsreformen, med utgangspunkt som
                  samferdselspolitiker. 

Hovedinnholdet i forvaltningsreformen – en sørgelig rest av en heldigvis strandet
                  regionreform – er nedklassifisering av over 17 000 km riksveier og flytting av 78
                  av 95 riksveiferjestrekninger fra staten til fylkeskommunene. 

Det viktige spørsmålet knyttet til forvaltningsreformen er følgende: Gir dette
                  bedre veier i Norge? Gir dette bedre ferjetjenester? Fremskrittspartiet er
                  overbevist om at svaret er et rungende og klart nei. 

Forvaltningsreformen er omhandlet i en rekke saker, i ny Nasjonal transportplan,
                  som Stortinget behandlet sist torsdag, og i en egen lov om overføringen i en egen
                  stortingsproposisjon fra Samferdselsdepartementet som vi behandlet i går. Det
                  veinettet vi kjenner i dag som øvrige riksveier, blir med dette forslaget overført
                  til fylkeskommunene fra og med 2010. Disse veiene har et vedlikeholdsetterslep på
                  12 milliarder kr. 

For å unngå egne bestemmelser i vegloven § 7 om krav ved omklassifisering av veier
                  gjennomfører Regjeringen denne nedklassifiseringen gjennom å vedta en egen lov om
                  overføring, der Regjeringen gir fritak for krav om standard ved omklassifisering –
                  les overføring. Dette gir ikke bedre veier. 

Men det følger jo penger med, sier Regjeringen og regjeringspartiene. La oss se
                  litt nærmere på akkurat det. 

For ferjene får fylkeskommunene i 2010 i utgangspunktet overført det samme beløpet
                  som staten selv bruker på ferjene i 2009. 2009-kroner omgjort til 2010-kroner gir
                  ikke samme ytelse – økning i lønns- og driftskostnader krever sitt. Til veiene –
                  dette står på side 42 i kommuneproposisjonen – følger det 4 589 mill. kr, mot 5
                  126 mill. kr lovet i Nasjonal transportplan – altså ikke mer, men mindre. Så
                  legges det inn 1 milliard kr i økte frie midler. De nye frie midlene skal brukes
                  til vedlikeholdsetterslepet på veier man overtar, som er på 12 milliarder kr. De
                  samme frie midlene skal også brukes til vedlikeholdsetterslep på eksisterende
                  fylkesveinett – 27 000 km veier som fylkene alt har ansvar for, og der etterslepet
                  på vedlikehold er mellom 14 og 16 milliarder kr. Tiltaket omfatter også 5 800
                  bruer og et betydelig antall tunneler. Her er det krav om oppgradering, som –
                  ifølge flere av de sakene jeg har referert til – kan ha betydelige økonomiske
                  konsekvenser. De samme frie midlene skal også brukes til å forbedre ferjetilbudet.
                  Det blir ikke mange gratisferjer her – med referanse til Senterpartiet – og
                  spørsmålet er om det blir et forbedret ferjetilbud i det hele tatt. 

Rett nok er det lagt inn en årlig låneramme på 2 milliarder kr – lån for å lappe
                  på dårlige veier, det virker nesten som en dårlig spøk. Dessverre gjennomføres det
                  i fullt alvor. Det må jo være ment som et slags plaster på såret – et slags
                  politisk plaster – for at staten flytter ansvaret for dårlige veier over til
                  fylkeskommunene. Dårlige veier blir ikke bedre om ansvaret flyttes. Dårlige veier
                  blir slett ikke bedre når det ikke følger penger med som kan sikre fullgod
                  standard som en del av overføringsprosjektet. Men mer byråkrati blir det. KS sier
                  – i kortversjonen – at man trenger 100 nye byråkrater. 

I forbindelse med lov om flytting heter det: 

«Forskrifter gitt med hjemmel i § 40 a vil derimot kunne medføre både
                     økonomiske, administrative og andre konsekvenser for fylkeskommunene og Oslo
                     kommune, avhengig av de oppgaver som pålegges. Kostnadene ved gjennomføring av
                     disse vil måtte dekkes gjennom rammetilskuddet.» 

Det er oppgave nr. 4 som skal dekkes av de frie inntektene på 1 milliard kr. 

Like bekymringsfullt er effekten av mer byråkrati innenfor samferdselssektoren.
                  Det er ikke for lite – snarere for mye – byråkrati som preger planlegging og
                  gjennomføring av samferdselsprosjekter i Norge. Det blir ikke bedre veier av
                  dette. 

Dette er ingen god reform for fylkeskommunen så lenge vi sliter med et slikt
                  unødvendig forvaltningsledd. Den såkalte reformen er klar når det gjelder nye
                  oppgaver – og ytterligere nye varsles. Finansieringen er uklar og usikker. Det
                  blir ikke bedre veier, det blir mer byråkrati, det blir en oppsplittet
                  samferdselspolitikk, og det blir – er vi redd for – et økende
                  vedlikeholdsetterslep. 

 De talerne som heretter får ordet, har en taletid på inntil 3 minutter. 

 Per-Willy Amundsen startet sitt innlegg med å vise til at regnskapet for de siste
                  fire årene ikke er god lesing. Til og med for fremskrittspartimedlemmer som er
                  vant til å strø om seg med milliarder, må vel over 30 milliarder kr mer til
                  kommunesektoren anses som relativt mye penger. Når det fortsatt er store
                  utfordringer i sektoren, sier det noe om hvor sultefôret sektoren var etter fire
                  år med en borgerlig regjering, der Fremskrittspartiet hadde innflytelse. 

Per-Willy Amundsen påstår at den økonomiske utviklingen vil føre til store
                  rekrutteringsproblemer i lokalpolitikken. Ja, med Fremskrittspartiets opplegg med
                  stykkprisfinansiering i pleie og omsorg er det vel knapt nok behov for
                  lokalpolitikere. 

Per-Willy Amundsen snakket lenge og vel om Fremskrittspartiets alternative system
                  uten å komme inn på hva det egentlig handler om. Kanskje er det sine egne
                  Per-Willy Amundsen og Fremskrittspartiet ønsker å stramme opp? Det er nemlig
                  interessant å se hvor stor forskjell det er mellom den pompøse retorikken fra
                  denne talerstolen, og hvordan det faktisk er der Fremskrittspartiet har
                  påvirkning. 

I Stjørdal i Nord-Trøndelag utgjør Fremskrittspartiet en del av flertallet, og de
                  har lederen i omsorgskomiteen. Stjørdal har redusert antall årsverk i pleie og
                  omsorg som én av ytterst få kommuner i Midt-Norge. De øvrige kommunene i
                  Midt-Norge overoppfyller målene om nye, varme hender i pleie og omsorg. Stjørdal
                  har kuttet i hjemmetjenesten, og man har kuttet i skolen. Stjørdal er den kommunen
                  i Norge som bruker fjerde minst på skole pr. elev i landet, og det er ni måneders
                  ventetid for elever som henvises til utredning i PPT. Stjørdal har kuttet over 20
                  kommunale stillinger. Men det er tydeligvis ikke mangel på penger som er
                  utgangspunktet. Stjørdal, med Fremskrittspartiet i førersetet, ønsker nemlig å
                  bygge kulturhus til 300 mill. kr. Det er en liten kontrast til hvordan
                  Fremskrittspartiet ordlegger seg fra denne talerstolen. 

Én ting er at Fremskrittspartiet sier noe sentralt, men gjør noe annet lokalt,
                  langt verre er det at det hersker total uklarhet med hensyn til hvordan dette
                  feltet skal håndteres dersom Høyre og Fremskrittspartiet får regjeringsmakt. Høyre
                  har vært tydelig på at man ikke ønsker stykkprisfinansiering innen pleie og
                  omsorg, noe også Bent Høie bekreftet i sitt svar på min replikk tidligere i
                  debatten. Det er jeg glad for. Det ville nemlig ført til økt byråkratisering og
                  mindre lokaldemokrati. Men dette er jo én av Fremskrittspartiets fanesaker.
                  Forvirring og kaos på borgerlig side er ikke noe nytt i denne valgkampen. Men jeg
                  synes i alle fall at våre eldre fortjener at fundamentale ting som
                  finansieringsordning blir klarlagt i god tid før valget. 

 Jeg mener at lokaldemokratiet ikke har hatt gode kår under denne regjeringen.
                  Kommuneøkonomien har ikke vært dårligere siden 1991. Fylkesmannen overprøver i
                  økende grad det lokale skjønnet, selv om kommunenes fortolkning er i samsvar med
                  gjeldende nasjonale retningslinjer, og er fundamentert på lokalpolitisk
                  skjønnsanvendelse. Dette er betenkelig, og dette bør det gjøres noe med. Det er
                  nemlig slik at ansatte hos fylkesmannen opptrer som politiske aktører, uten
                  folkevalgt kompetanse i enkelte saker. 

Fremskrittspartiet ønsker å skille skjønn og legalitetskontroll, og mener at
                  dagens fylkesmannsembete har en uheldig sammenblanding av disse rollene. Mulighet
                  for domstolskontroll i dag er nærmest fraværende og ikke egnet til å øke respekten
                  for de rettslige rammene for de folkevalgte organene. Dette er ikke med på å
                  styrke det lokale demokratiet, noe som Regjeringen og regjeringspartiene har sagt
                  at de ønsker, og som de vil gjøre noe med, men vi ser ikke resultater. Vi ser det
                  motsatte. Vi ser en overkjøring av kommunene. 

Det nye som nå kommer, er en nasjonal skjenkepolitikk, som skal bestemme hvordan
                  lokalpolitikerne skal håndtere dette. Jeg mener atr skjenketidene må bestemmes
                  lokalt, og at det ikke må legges opp til noen formynderpolitikk, slik som det ser
                  ut til at vi får nå. Regjeringspartiene og statsråd Storberget mener at
                  regjeringspartiene vet bedre enn ordførerne våre og lokalpolitikerne i kommunen.
                  Hva er det som er best for den enkelte kommune? Jo, det vet lokalpolitikerne, også
                  når det gjelder skjenkepolitikken. 

Jeg mener at det er den enkelte kommune som er best i stand til å ta disse
                  beslutningene. Fremskrittspartiet mener at det må være lokalpolitikerne som er
                  best egnet til å finne løsninger for sine tettsteder og byer. Det som kan være
                  virkningsfullt ett sted, kan virke mot sin hensikt et annet sted. Den rød-grønne
                  regjeringen har satt en feststopp til kl. 02. Hvordan de har kommet fram til at
                  festen bør slutte kl. 02, er jeg litt usikker på, men den tiden er iallfall satt.
                  De kutter ikke bare i skjenketidene, men foretar også en kraftig innskrenking av
                  lokaldemokratiet. 

 De siste fire årene har vært gode år for kommunesektoren, og det er flott.
                  Kommunene har styrket tjenestetilbudet sitt ved å opprette over 30 000 nye
                  årsverk. Det er en gledelig utvikling, som viser at kommunene er i stand til å
                  prioritere mer velferd når de settes i stand til det økonomisk. 

For grunnskolesektoren har det vært en vekst på om lag 5 000 nye årsverk. Dette er
                  gledelig, men grunnskolen har behov for flere årsverk. Spesielt er det behov for
                  flere lærere. Fra og med i høst har kommunene en lovfestet plikt til å styrke
                  undervisningen i norsk/samisk og matematikk for elevene i 1.–4. trinn. Det er
                  viktig å styrke innsatsen tidlig for at den enkelte elev skal få høyest mulig
                  læringsutbytte og lykkes i skolen. I skolen i dag er det altfor mange elever som
                  ikke har gode nok ferdigheter i det vi kaller basisfagene. Det har store
                  konsekvenser også for læring i alle andre fag og er et av hovedproblemene når det
                  gjelder frafall i den videregående skolen. Derfor er det helt avgjørende at
                  kommunene nå følger opp den plikten de har via opplæringsloven til å styrke
                  undervisningen i norsk/samisk og matte fra høsten av. 

Det er satt av penger i budsjettet til formålet – 1 milliard kr i helårsvirkning
                  fra og med 2010 – og jeg har tillit til at statsråden følger opp dette i sin
                  dialog med kommunene, slik at endringen i opplæringsloven blir gjennomført i alle
                  kommuner. Jeg har gjentatte ganger merket meg at statsråden er opptatt av
                  kvaliteten i skolen. 

Vi har i denne perioden arbeidet svært mye med kvaliteten i skolen. Men det nytter
                  ikke med vedtak i Stortinget om ikke kommuner og fylkeskommuner som skoleeiere
                  følger opp. Et tiltak for å øke oppmerksomheten omkring utviklingen av kvaliteten
                  i skolen er innføring av plikt til å utarbeide en årlig rapport om tilstanden i
                  grunnskolen og videregående opplæring. Dette er helt i tråd med det som allerede
                  er innført som en ordning i våre naboland. Tilstandsrapporten bør knyttes til
                  læringsresultat, frafall og læringsmiljø. Jeg håper at dette kan bli et positivt
                  bidrag til debatt også i kommunestyrer, fylkesting og i styrene for de private
                  skolene og dermed være et verktøy for skoleutvikling lokalt. 

I tiden framover er det behov for å tilsette flere lærere. Det er også behov for
                  faglig utvikling for lærerne i form av etter- og videreutdanning. I denne perioden
                  har vi fått på plass et system for det. Men det er behov for en tett dialog med
                  skoleeierne også på dette området. Vi må sikre oss at det systemet vi har fått på
                  plass, er i tråd med det skoleeierne mener er riktig. 

Å utvikle en god skole er den beste investering en kommune kan gjøre. Mitt
                  inntrykk er at de aller fleste kommunene også er opptatt av det. Men med de store
                  utfordringene kommunene nå har innenfor helse- og omsorgssektoren, kan
                  skoleutvikling og tilsetting av flere lærere være et område som får mindre
                  oppmerksomhet. Jeg har stor tillit til at kommunalministeren, i likhet med
                  kunnskapsministeren, lar skoleutvikling være et tema i sin kontakt med
                  Kommune-Norge. 

 Kommunene står nærmest våre innbyggere. Derfor er også nivået på kommunale
                  tjenester noe som opptar folk både i bygd og by. De som ivrer aller mest for
                  kommunesammenslåing ved tvang, må ikke glemme at nærheten til beslutningene betyr
                  mye for folk. Vi må derfor lytte til innbyggerne selv i slike viktige saker. Det
                  er også viktig at det kommunale tjenestetilbudet er like godt utbygd uansett hvor
                  i landet vi bor, om vi bor i distriktene eller i byene. 

Norge er helt avhengig av at hele landet er i bruk, at det er verdiskaping og
                  bosetting over hele landet. Derfor er det så avgjørende viktig at vi også har gode
                  kommunale tjenester og gode samferdselstilbud over hele landet. 

I denne stortingsperioden har det skjedd mye positivt på begge disse områdene. Jeg
                  føler meg ganske sikker på at dette vil gi positive utslag når det gjelder å sikre
                  bosetting og aktivitet over hele landet. 

Debatten om større likebehandling mellom kommunene i tiltakssonen for Nord-Troms
                  og Finnmark pågår fortsatt uten å ha funnet sin løsning. Jeg skulle gjerne ha sett
                  at denne saken hadde vært løst, og jeg vil fortsatt jobbe for dette framover. Når
                  regjeringspartiene tar dette opp i en egen merknad, forteller det meg at dette er
                  noe som alle ønsker å få en løsning på, og da på en slik måte at det blir en varig
                  og forutsigbar ordning. 

Når opposisjonspartiene i sterke ordelag kritiserer Regjeringen og
                  stortingsflertallet for at dette ikke er blitt løst, kommer den kritikken i et
                  merkelig lys. For det første har disse partiene som regjeringspartier eller som
                  støttepartier for en regjering hatt mange muligheter til å kunne ha løst denne
                  saken for mange år siden. For det andre har Fremskrittspartiet gang på gang
                  foreslått hele Nord-Norge-tilskuddet fjernet. Etter det jeg kan se, vil
                  Fremskrittspartiets modell for finansiering av kommunene i framtiden ikke gi rom
                  for slike ordninger i det hele tatt. 

I denne perioden har vi fått på plass et småkommunetilskudd, som betyr mye for en
                  bedre fordeling mellom kommunene. Med bakgrunn i de signalene som ligger i
                  merknaden fra regjeringspartiene, skal vi, i samarbeid med de berørte kommunene,
                  arbeide konstruktivt for å finne varige og gode løsninger for Nord-Troms i denne
                  saken. 

 Det er ingen tvil om at kommuneproposisjonen er et meget allsidig dokument. Vi vet
                  alle at kommuneproposisjonen er av avgjørende betydning for alle kommunene rundt
                  omkring i landet, og at den utgjør bunnplanken i Distrikts-Norges muligheter for
                  god velferdsproduksjon. Men i de senere årene – og også denne gangen – har også
                  hovedstaden og de andre storbyene i landet nytt godt av kommuneproposisjonen. Det
                  skal vi være stolte av. 

I tillegg til distrikts- og regionalmeldingen har vi hatt hovedstadsmeldingen.
                  Regjeringen viser der og i Soria Moria-erklæringen at «By og land hand i hand»
                  ikke bare er et gammelt slagord, men også handling i praksis i moderne tid. Oslo
                  og andre storbyer i Norge er befolkningsmessige og økonomiske tyngdepunkter, og
                  utviklingen i disse byene kan være en drivkraft og en motor for hele landet. Det
                  er i hele landets interesse at disse byene blir attraktive regionale områder. 

Vi vet at Regjeringens hovedstadsmelding var et bidrag til å anerkjenne Oslos
                  rolle med hensyn til konkurransedyktighet, mangfold og verdiskaping. Det er
                  utrolig viktig å se at det er særskilte storbyfenomener som utfordrer oss som
                  landets folkevalgte. Narkotikamisbruk, kriminalitet, bostedsløshet, et økende
                  antall i befolkningen med minoritetsbakgrunn, fattigdom – dette er bare noen av de
                  svært krevende oppgavene mange av byene våre står overfor. 

Selv om inntektsnivået i hovedstaden er høyt, vet vi at forskjellene mellom
                  innbyggerne øker, og at fattigdommen stadig øker. Derfor er jeg veldig glad for at
                  Regjeringen har gjort noe med bostøtteordningen. Nå vil 50 000 nye husstander få
                  mer bostøtte. Inntektsgrensen er hevet, og kravene er forenklet. Vi øker
                  bevilgningene med 66 mill. kr. 

Og som om ikke bostøtteordningen var nok, har vi også på rusfeltet blitt varslet
                  om opptrappingsplaner, som vil gjelde til og med 2010. Kommunale handlingsplaner,
                  individuell oppfølging, lavterskeltilbud og ambulante og oppsøkende tjenester
                  betyr at rusfeltet vil bli styrket i sin helhet, med mer enn 700 mill. kr. 

Regjeringen har varslet en lovfesting av krisesentertilbudet. Dette er veldig bra,
                  spesielt fordi vi vet at i veldig mange av byene våre har antallet kvinner med
                  innvandrerbakgrunn som bruker krisesentrene, økt. Dette krever mer skolering,
                  flere ressurser og mer kompetanse. 

Når jeg ser denne regjeringens ambisjoner og det denne regjeringen har fått til i
                  løpet av de tre–fire siste årene – det gjelder også kommuneproposisjonen – er jeg
                  optimistisk. Jeg får faktisk troen på at det nytter. 

 Fredag legg Regjeringa fram samhandlingsreforma. 

Venstre er positiv til intensjonane i reforma, men ho ser ut til å mangle viktige
                  strukturelle grep, og det blir innført ytterlegare eit byråkrati, gjennom eit
                  slags fjerde forvaltningsnivå. Det blir nemnt samkommunar og forpliktande
                  interkommunalt samarbeid. Vi vil få mykje meir byråkrati og fleire avgjerder
                  utanfor direkte folkevald kontroll. Vi har allereie eit stort skjemavelde innanfor
                  velferd og helse, eit skjemavelde som er ekstremt tidkrevjande. Vi fryktar at
                  dette vil bli endå verre, og at endå meir byråkrati vil ramme pasientane. 

Venstre er einig i at ei justering av sjukehusreforma frå 2001 er heilt nødvendig,
                  både i form av lovendringar og i form av finansiering. Dette kan skape ei betre
                  samhandling mellom primærhelsetenesta og spesialisthelsetenesta. Men vi er
                  skeptiske til ein finansieringsmodell som utelukkande er basert på
                  medfinansiering, ved at ein flyttar 20 pst. av dei økonomiske midlane frå
                  spesialisthelsetenesta og til eit konglomerat av interkommunale samarbeid i mange
                  versjonar, og gir dei påbod om å ha forpliktande avtalar med helseføretaka. Dei
                  færraste vil ha noko alternativ til det å kjøpe tenestene frå sjukehusa. Ergo blir
                  det praktiske finansieringsansvaret berre flytta frå staten og til eit slags
                  fjerde forvaltningsnivå, gjennom pliktige samkommunar eller andre former for
                  interkommunale organ. Eg trur vi må finne fram til incentiv som gjer at kommunane
                  får sjå gevinsten. Kommunane må få kortsiktige gevinstar, ikkje berre sjå
                  gevinstane langt fram i tid, for då trur vi det vil vere for lite interesse for at
                  dette skal lykkast. 

Det har vore ein dramatisk auke når det gjeld omfanget av interkommunale
                  samarbeid. I 2004 hadde vi – så vidt eg forstår – 1 768 interkommunale føretak.
                  Danmark hadde på same tid berre 200. Og vi har ikkje berre interkommunale føretak,
                  vi har mange andre samarbeidsorgan, og det er ingen, korkje KS, departementet
                  eller Statistisk sentralbyrå, som veit kor mange samarbeidstiltak som finst mellom
                  kommunane. 

Eg høyrde om ein prognose om at det skulle vere 14 interkommunale føretak eller
                  samarbeidstiltak pr. kommune. Etter enkel rekning betyr det over 6 000
                  interkommunale samarbeidsføretak summa summarum. Det er ein myriade av
                  samarbeidstiltak som går ut over demokratiet. Utan at vi får større og sterkare
                  kommunar, altså utan at denne premissen er på plass, trur eg at
                  samhandlingsreforma får minst den same lagnaden som den skandaleomsuste
                  Nav-reforma. 

 Jeg må få lov til å si at jeg er imponert over den gløden som blir lagt for dagen
                  fra representanter for regjeringspartiene, når de ivrer etter å fortelle hvor mye
                  penger som brukes i den kommunale sektor for tiden. Samtidig lar jeg meg også
                  imponere over hvor hendig de unngår en annen problematikk, nemlig
                  kostnadsøkningene i kommunene. For ordførere og kommunestyrerepresentanter som
                  sitter rundt om i norske kommuner, er det ikke antall millioner som blir overført,
                  som har betydning, men hvordan de skal få budsjettene til å gå i hop. Nå er det på
                  tide at vi også begynner å fokusere på kostnadene. 

Kostnadene under denne regjeringen har gått betydelig opp. Når finanskrisen er
                  over og hverdagen kommer, er jeg redd for at det vil vise seg at vi i løpet av
                  disse fire årene har fått en betydelig svekket konkurranseevne i forhold til andre
                  land. Det er den store utfordringen vi har, og som vi også må fokusere på. 

Derfor er det viktig at vi evner å se på hvorledes vi kan gjøre ting enklere, og
                  hvordan vi kan gjøre ting smartere. En må fokusere på det også i offentlig sektor.
                  Da er det viktig at en ser på det regionale leddet, der vi har både
                  fylkesmannsembete og det folkevalgte nivået, altså fylkeskommunen. Da den reformen
                  ble innført – det var vel i 1976 – var forutsetningen for at vi skulle ha en
                  fylkeskommune, at fylkesmannsembetet skulle bygges gradvis ned. Det har ikke
                  skjedd. Begge har svulmet opp, og folk forstår ikke hvordan oppgavene er fordelt.
                  Vi må ha en forenkling på det regionale nivået. 

Derfor er det veldig bra at Møre og Romsdal fylkesting sannsynligvis akkurat i
                  denne stund behandler en søknad om fortsettelse av enhetsfylkeforsøket i Møre og
                  Romsdal. Det er et viktig forsøk, som det er viktig å føre videre. Jeg håper det
                  kan bli et eksempel til etterfølgelse også for andre fylker, for det er ikke tvil
                  om at når det får virket en tid, vil det føre til en forenkling, og en vil få
                  redusert byråkratiet, slik at en kan sette inn ressursene mer målrettet. 

Så til slutt: Jeg registrerer at fylkene får tildelt «øvrige riksveger», som det
                  heter. Det vi ikke må glemme i denne forbindelse, er at det er mange kystfylker
                  som har mye ferjetransport. Det er behov for en fornyelse av ferjekaier. Når vi
                  går inn i en ny tid med gassferjer og en ny ferjeflåte, må vi sørge for at
                  ferjekaiene og ferjeflåten blir oppdatert. 

 Jeg trivdes veldig godt som kommunepolitiker og syntes det var spennende og
                  meningsfylt å ha ansvar for lokale løsninger vi fant fram til på Frosta, samt å
                  møte dem sakene gjaldt, f.eks. over kassa på Coop for å diskutere. Men utover i de
                  årene jeg satt som kommunepolitiker – de samme årene som Erna Solberg var
                  kommunalminister – ble budsjettarbeidet vanskeligere og vanskeligere, og håpløshet
                  bredte seg framfor utviklingsevne. Dette var ingen god følelse for en ung
                  kommunepolitiker. Derfor har jeg behov for å kommentere Høyres innlegg tidligere i
                  debatten. 

Å gi høyere skatteandel til kommuner etter store skattelettelser, som Høyre
                  ønsker, er lite å skryte av. Vi mener faktisk at det er bedre at man ikke minker
                  skattetrykket, men at man fordeler dette mer jevnt mellom kommunene, slik at
                  innbyggerne i skattesvake kommuner får likeverdige tjenester som innbyggerne i
                  rike kommuner. Høyre har et stort behov for å forklare de tallene vi bruker for å
                  sammenligne periodene. Det er å forstå når en ser hvor dårlig de kommer ut av
                  dette regnestykket. 

Når det gjelder tallkunnskapen som Høyre presenterer, påstår de at vi ikke
                  forholder oss til reelle sysselsettingstall for periodene. Til det har jeg behov
                  for å presisere: Vi forholder oss selvfølgelig til statistikk fra Statistisk
                  sentralbyrå, som publiserer offisiell statistikk for Norge. I tillegg har vi tall
                  fra Teknisk beregningsutvalg over utførte timeverk og sysselsatte normalårsverk.
                  Kommunenes egne tall fra KOSTRA viser også at lønnsutgiftene i perioden 2005–2008
                  økte reelt med i overkant av 7 milliarder kr. Det er selvfølgelig etter at veksten
                  i lønnsutgiftene er trukket fra. Det er derfor ingen grunn til å trekke Statistisk
                  sentralbyrås tall i tvil, selv om jeg forstår at Høyre har et stort behov for å
                  tilbakevise disse tallene. 

Høyre påstår også at vi ikke tar høyde for demografi og det reelle antallet,
                  f.eks. innbyggere over 80 år, og behovet når vi forteller om vår kommunesatsing.
                  Jeg tilbakeviser dette med at antall plasser i institusjon i kommunene har økt de
                  siste årene, noe som tyder på at antall plasser i institusjon holder tritt med
                  utviklingen pr. innbygger over 80 år – og vel så det. Jeg vil derfor påstå at både
                  lokaldemokratiet og tjenestetilbudet har hatt og har langt bedre kår under Åslaug
                  og Magnhild som kommunalministere enn med Erna som kommunalminister. 

 Jeg vil gå litt tilbake til den saken jeg tok opp i replikkordskiftet med
                  Per-Willy Amundsen, der jeg fikk et svar som i beste fall kan karakteriseres som
                  Kanaans språk. 

Det gjelder det som står i innstillingen fra Fremskrittspartiet. Jeg synes det er
                  viktig, for jeg går ut fra at det er et bevisst valg fra Fremskrittspartiet å
                  framstille det på den måten, fordi det skal brukes til et eller annet. De skriver
                  følgende i en merknad: 

«Disse medlemmer ønsker derfor å tilføre rundt 7,5 mrd. kroner mer til
                     kommunene i 2010 enn det Regjeringen legger opp til.» 

– 7,5 milliarder kr mer enn det Regjeringen legger opp til. 

Regjeringen sier at den legger opp til 5–6 milliarder kr, frie midler 4
                  milliarder. Regner vi med det øverste Regjeringen har og er positive nå og velger
                  det øverste, har vi 6 milliarder. 7,5 pluss 6 blir 13,5 – altså milliarder. Det er
                  et enkelt regnestykke! 

Så kommer et forslag som er interessant. Forslaget til Fremskrittspartiet er
                  følgende: 

«Stortinget ber Regjeringen i forslag til statsbudsjett for 2010 legge til
                     grunn en styrking av kommunesektoren med 7,5 mrd. kroner i forhold til
                     statsbudsjettet for 2009.» 

Dette er jo to forskjellige ting. Dette er jo dramatisk forskjellig. 

Mitt spørsmål blir da: Hvorfor gjør de det på den måten? Er det for å bruke det i
                  valgkampen? 7,5 milliarder kr mer enn Regjeringen. Regjeringen 6 og
                  Fremskrittspartiet 7,5=13,5. 

Men så kommer vi til forslaget, og forslaget innebærer sannsynligvis en lavere
                  ramme for kommunesektoren neste år enn det Regjeringen legger opp til, fordi 7,5,
                  som Fremskrittspartiet har i sitt forslag, er i forhold til statsbudsjett for
                  2009. Vi sier revidert for 2009, og revidert er altså høyere. 

Så når Fremskrittspartiet står her og slår seg på brystet og forteller at de har
                  så mye mer penger, har de sannsynligvis ikke det – iallfall ikke i forslag i dag.
                  Men jeg er helt sikker på at når vi kommer ut på gater og streder i morgen, kommer
                  de til å sitere merknaden sin: 7,5 «mer enn». Dette kaller jeg uverdig. Jeg synes
                  ikke vi skal ha det på den måten. Jeg synes vi skal opptre redelig i forhold til
                  hverandre og fortelle hva vi holder på med. Dette er ikke konsistent, det er ikke
                  rett, og ute på gater og streder vil det sannsynligvis bli brukt på en måte som
                  gjør at Fremskrittspartiet framstår som de som har vesentlig mer penger til
                  kommunene i kommuneproposisjonen enn det vi andre har, mens det faktiske forhold
                  er at i forslag til vedtak har de sannsynligvis mindre enn det som vi andre
                  opererer med. 

Da blir spørsmålet: Hva mener de egentlig? 

Det verste er at jeg tror faktisk dette er strategisk bevisst fra
                  Fremskrittspartiets side, at det ikke bare er en glipp, en «slip of the pen», men
                  at det er strategisk bevisst, og hvis det er det, er ikke dette bra. 

 Neste taler: Per Willy Guttormsen, nei – Per-Willy Amundsen. 

 Takk! Jeg lover at jeg ikke skal stå på skøyter. 

Til det siste først: Det er litt spesielt når SV prøver å gjøre et veldig stort
                  poeng av et rimelig enkelt regnestykke. Det er altså slik at Fremskrittspartiet
                  tar utgangspunkt i statsbudsjettet for 2009 og legger 7,5 milliarder kr oppå det.
                  Det er det korrekte, og det fremgår også klart av forslaget. Så er det slik at
                  Regjeringen har regnet på dette på ulikt vis. Regjeringen har bl.a. tatt
                  utgangspunkt i tiltakspakken, RNB osv. Poenget her – det fremgår også av
                  merknadene – er summa summarum at differansen mellom Fremskrittspartiets opplegg
                  og Regjeringens opplegg er et sted mellom 2,2 og 2,5 milliarder kr. Det er det
                  korrekte tallet. 

Så vil jeg henlede oppmerksomheten på en del beskyldninger som ble fremsatt her av
                  representanten Arild Stokkan-Grande fra Arbeiderpartiet, som prøver å sause i hop
                  stykkprisfinansiering og liksom fremstille det som om det er å frata
                  lokaldemokratiet dets styringsrett. 

For Fremskrittspartiet er det svært viktig å ta vare på lokaldemokratiet. Derfor
                  ønsker vi at kommunene skal ha langt større mulighet til å fatte endelige
                  avgjørelser i saker som omfatter plan- og bygningsloven, alkoholloven og ting som
                  dreier seg om eiendomsskatt. I dag blir de facto kommunene via Fylkesmannen
                  presset til å ilegge innbyggerne sine eiendomsskatt dersom de ønsker skjønnsmidler
                  fra Fylkesmannen, fordi man, som det heter, skal utnytte sitt inntektspotensial. 

Et annet eksempel som jeg liker å bruke, fordi det kan bety mye i en liten
                  kommune, er at man har opplevd å bli pålagt asylmottak, uten at kommunen reelt
                  sett har noen medbestemmelse. Dette er viktige forhold som betyr noe med hensyn
                  til å utforme politikken lokalt og styre de enkelte kommunene. 

Det lokaldemokratiet ikke handler om, som er det Arbeiderpartiet forsøker å
                  fremstille det som, er valget mellom å kutte i eldreomsorgen og å nedlegge
                  grendeskoler, fordi det valget, som her så fint omtales som lokaldemokratiets
                  viktige prinsipp, mister man i dag ved stykkprisfinansiering. Det er selvfølgelig
                  slik at vi skal ha et likeverdig tilbud i alle kommuner. Da må man sikre lik
                  finansiering av de grunnleggende velferdstjenestene, og så får ting utover det
                  avgjøres og styres lokalt. Vi har likeverdige tilbud i bunnen, og så er det opp
                  til kommunestyrene selv hvor de skal bygge sykehjem, hvordan de skal utforme
                  dette, hvilken struktur de vil ha, osv. Det eneste stykkprisfinansieringen
                  medfører, er at man er garantert finansiering av sykehjemsplasser og av de enkelte
                  elevenes plass i grunnskolen. 

 Det har vært en del tall i debatten. Jeg bare viser til Anna Ceselie Brustad Moes
                  innlegg. Det er ingenting i det innlegget som tilbakeviste våre
                  sammenligningstall, der en legger til grunn ikke bare beløp, men også demografi. 

For at vi ikke skal krangle om hver våre tall, kan vi bruke våre fellestall,
                  nemlig saksordførerens første merknad i innstillingen: 

«Komiteen viser til at kommunal sektor forvalter store deler av fellesskapets
                     ressurser og er en viktig arbeidsgiver, myndighetsutøver, samfunnsutvikler og
                     tjenestetilbyder. Kommunesektorens inntekter utgjør om lag 17 pst. av
                     bruttonasjonalproduktet for Fastlands-Norge, og sektoren står for i underkant
                     av 15 pst. av utførte timeverk i landet. Ifølge proposisjonen har disse
                     andelene vært stabile de siste 7 år». 

Den komitémerknaden tror jeg oppsummerer debatten om tallene. 

Så er spørsmålet hvorfor en her prøver å skape et bilde av at det er en stor
                  forskjell når det gjelder kommuneøkonomi. Det er selvfølgelig fordi en i
                  valgkampen ønsker å skape et inntrykk av at kommunesektoren vil få en dårligere
                  økonomi med en regjering som utgår fra Høyre, Kristelig Folkeparti, Venstre og
                  Fremskrittspartiet. I denne innstillingen finnes det ikke noe grunnlag for det,
                  tvert imot. Hvis en ser på disse partiene sin kommuneøkonomi for 2010, legger
                  Høyre og Venstre den samme rammen til grunn som Regjeringen, mens Kristelig
                  Folkeparti og Fremskrittspartiet har en høyere ramme enn de rød-grønne partiene.
                  Hvis en legger denne innstillingen til grunn, vil et borgerlig flertall gi en
                  sannsynlighet for en bedre kommuneøkonomi enn et rød-grønt flertall. 

En kommentar til diskusjonen rundt de øvrige riksveiene: Dette er en del av
                  forvaltningsreformen som igjen ikke har et reelt innhold. Styring, penger,
                  ressurser og de ansatte forblir på statens hender, mens fylkeskommunene nå får
                  jobben med å være klagemur for dem som er misfornøyde med øvrige riksveier.
                  Statsråden kan gjemme seg bak fylkene, mens fylkene i realiteten ikke sitter på
                  verken virkemidlene eller økonomien til å rette opp situasjonen. 

Til den siste problemstillingen, situasjonen for kommunene i Nord-Troms. Dette er
                  den siste sjansen regjeringspartiene har til å gjøre noe med den situasjonen i
                  denne stortingsperioden. Avisen Nordlys har slått fast på lederplass den 27. mai
                  at de rød-grønne nå har en siste sjanse for å støtte opp om likebehandling: 

«Stemmer de rødgrønne nei, kan de like godt avlyse valgkampen i Nord-Troms.»
                  

Min klare oppfordring er: Stem for forslag nr. 1 i denne innstillingen. 

 Det er helt utrolig at etter fire år i kommunalkomiteen, klarer ikke komiteens
                  medlemmer helt å forstå hva Fremskrittspartiet mener når de snakker om en
                  stykkprisfinansiert kommuneøkonomi. Vi klarer ikke helt å forstå hva de mener når
                  de sier at det skal betales for det det koster. Ja, hvordan da? er mitt spørsmål.
                  Jeg har etter beste evne prøvd å forstå hva Fremskrittspartiet mener. 

Jeg vil begynne min konklusjon med å si at jeg vil oppfordre Fremskrittspartiet
                  til å legge fram en plan over hvordan de har tenkt å finansiere Kommune-Norge før
                  de starter valgkampen i høst. De snakker om et annet opplegg, men når jeg
                  utfordrer dem på om stykkpris skal være differensiert i forhold til geografi og
                  bosetting, svarer de at vi har erfaringsstall, vi har KOSTRA-tall. Javel. Hva
                  viser KOSTRA-tall? De viser at fattige kommuner har brukt lite på elevene sine og
                  rike kommuner har brukt mye. Dersom en skal basere det på et stykkprisfinansiert
                  system, blir det slik at en viderefører lave elevbetalinger i fattige kommuner og
                  høyere i rike, osv. Dersom en ikke skal bygge på erfaringstall i KOSTRA-systemet,
                  må en bygge på andre typer erfaring. For eksempel sliter mange kommuner med
                  skolestrukturen, spesielt kommuner som har nedgang i folketallet. De må ta
                  stilling til om de skal legge ned skoler ved neste års budsjett, for elevtallet
                  går ned. KOSTRA-tallene blir ubrukelige, men strukturen kan en for så vidt bruke,
                  og så kan en gjerne søke staten om å få penger til opprettholdelse. Er det slik
                  Fremskrittspartiet har tenkt? Eller skal en utarbeide regler for hvor mange elever
                  det må være i en skolekrets for at en skal få lov til å få en stykkprisfinansiert
                  skole i det området? Jeg klarer ikke å forstå hvordan stykkprisfinansieringen skal
                  løse utfordringene til kommunene f.eks. når det gjelder skolestrukturen i
                  distriktskommuner der elevtallet går ned. 

Det vil ikke være tid for Fremskrittspartiet til å svare på dette i denne
                  debatten, men jeg gjentar at dette må de forklare det norske folk. De sier at de
                  skal ha ulik pris til kommunene, uten å si hvordan de skal regne den ut. De sier
                  at de skal bygge på erfaringer uten å si hvordan de skal bygge på erfaringene. Vi
                  lurer på om de har tenkt å bygge opp et statlig byråkrati der kommunene må søke
                  staten om penger til de forskjellige kommunale oppgavene. Det er uansett vanskelig
                  å forstå, og heller ikke denne debatten har gitt noe svar på hvordan
                  stykkprisfinansieringen skal foregå. 

 Jeg vil begynne nordpå, i Nord-Troms. Først konstaterer jeg at opposisjonen har
                  vært relativt konkret i at det skal være likebehandling, men jeg klarer ikke helt
                  å se hvordan de har tenkt å dekke inn kostnadene. Det er en kostnad på ca. 80
                  mill. kr. Det er en betydelig kostnad. En måte å gjøre det på er å starte på et
                  litt lavere nivå når det gjelder å finne en løsning. Det ligger i sakens natur at
                  vi som har flertallet, vil ha litt orden på pengene før vi sier hvordan vi skal
                  gjøre det. Men når vi sier det vi sier i vår merknad, at vi skal gå inn i dette –
                  og jeg sa i mitt første innlegg her at vi skal bruke tida godt fram mot
                  statsbudsjettet – så har vi vel egentlig gått langt i å si at vi skal finne en
                  eller annen løsning som i hvert fall i noen grad tar fatt i dette. I det ligger
                  det også at vi ikke synes det er helt rimelig å fortsette akkurat som nå. 

Om bruttonasjonalproduktet skriver vi at andelen til kommunesektoren ligger
                  stabil, men i den økonomiske situasjonen har det vært en kraftig generell vekst,
                  og det må hensyntas når en vurderer at en ligger på samme andelen. Det viser bare
                  at kommunesektoren definitivt har fulgt med i utviklingen og gitt rammevilkår som
                  har gjort det mulig. 

Når det gjelder skatteutjevning, vil jeg igjen gjenta, for jeg synes det er viktig
                  at det får oppmerksomhet, at Høyre og Venstre – jeg vet ikke helt hvor
                  Fremskrittspartiet lurer i terrenget i forhold til dette spørsmålet – er sterkt
                  opptatt av at skatten skal telle mer. Det betyr store forskjeller, enda større
                  forskjeller mellom norske kommuner. Det synes jeg er ille; vi skulle heller gå
                  andre veien, og vi har tatt noen skritt i forhold til det. Dette vil jeg igjen
                  minne om, for jeg synes det er litt urimelig sett i forhold til at vi ønsker
                  likeverdige tilbud i hele landet. 

Så var det Leif Helge Kongshaug, som sa at vi ikke hadde fokus på kostnader. Nei,
                  kanskje vi ikke har pratet så mye om det her i dag, men er det noen som virkelig
                  har fokus på kostnadssida, er det norske kommuner, lokalpolitikere og
                  administrasjon, og de som står på gulvet i hverdagen og gjør alt det de kan hver
                  eneste dag for å få mest mulig ut av de rammene som er. Jeg vil ikke at det skal
                  stå ukommentert. Det jobbes virkelig med å holde kostnadene nede, og det gjøres
                  veldig mye smart i norske kommuner. Vi har en kommunesektor som i aller høyeste
                  grad er oppegående når det gjelder effektivisering. For øvrig kan det tyde på at
                  vi går litt lysere tider i møte nå, med det budsjettopplegget vi har, med lavere
                  rente og utsikter til mindre tap på finansielle plasseringer. Det mener i hvert
                  fall TBU, og det var før kommuneproposisjonen kom. 

 Rolf Reikvam har hatt ordet to ganger og får ordet til en kort merknad, begrenset
                  til 1 minutt. 

 Jeg beklager at jeg stresser dette punktet, men det har noe med redelighet å
                  gjøre, og redelighet synes jeg vi skal holde i hevd, også her i denne sal. 

Når jeg stresser dette, er det fordi de sier 7,5 milliarder kr utover Regjeringens
                  forslag, men jeg har nå fått mer eller mindre bekreftet at det er ikke det de
                  mener. Nå ble det sagt 2,5 milliarder kr i dette innlegget, som en liten
                  kommentar. Jeg synes de skal si at dette er galt, det som står her, at teksten
                  ikke er riktig, for det har noe med redelighet å gjøre overfor oss andre som
                  prøver å være redelige i det vi skriver. 

Så var det selve forslaget, 7,5 milliarder kr utover statsbudsjettet. Vi skriver
                  følgende, og det er viktig: 

«Regjeringen legger opp til en realvekst i kommunesektorens samlede inntekter
                     på mellom 5 og 6 mrd. kroner i 2010. Veksten er regnet fra anslått inntektsnivå
                     i Revidert nasjonalbudsjett 2009.» 

Og så vet vi at inntektsnivået er hevet fra statsbudsjettet til revidert. Altså er
                  ikke forskjellen mellom 7,5 milliarder kr og 6 milliarder kr, eventuelt mellom 7,5
                  milliarder kr og 5 milliarder kr så stor. Vi har sannsynligvis ganske like rammer
                  hvis vi begynner å regne på dette. Det jeg prøver å få frem, er redelighet. Det
                  bør i hvert fall være konsistent, det må jo være samsvar mellom tekst og forslag.
               

 Det er flott med ein debatt der det er så sterkt engasjement for at kommunane skal
                  ha moglegheit til å utføra sine viktige oppgåver. 

Lat meg kvittera ut nokre få tema frå debatten. 

Når det gjeld Nord-Troms, er det slik at Regjeringa ikkje har tenkt å gå av verken
                  i morgon eller på fredag. Det betyr at i vår førebuing av statsbudsjettet for 2010
                  skal vi ta til følgje den merknaden som står i innstillinga. Vi veit då, ut frå
                  synspunkta til dei andre representantane, at det er eit breitt ynske om ei endring
                  der. 

Til fylkeskommunane: Når det gjeld vegar og administrasjon, er det ein konstruktiv
                  dialog mellom Samferdselsdepartementet og fylkeskommunane, KS er òg involvert, for
                  å landa det praktiske der på best mogleg måte. 

Til tal: Ja, eg trur til og med Høgre ser at det i alle fall blir feil å
                  samanlikna Høgre sine tre siste år med Regjeringa sine tre fyrste år. 

Til Framstegspartiet: Dersom det er slik at Framstegspartiet for neste år legg 7,5
                  milliardar kr oppå vedteke statsbudsjett, betyr det at Framstegspartiet tek mål av
                  seg til å liggja kanskje 1 milliard kr under det som Regjeringa varsla for neste
                  år. 

Så summerer Bent Høie opp at her er det rimeleg like rammer, og i alle fall mellom
                  Høgre og regjeringspartia. Til det er å seia: Ja, det ser slik ut ut ifrå
                  innstillinga, men det som det er viktig å merka seg for Kommune-Noreg, er at det
                  er stor forskjell i fordelinga av desse, fordi Høgre etter det eg skjønar vil
                  innføra selskapsskatten igjen, noko som særleg tok vare på 33 kommunar, og dei vil
                  òg at meir av skatteinntektene skal behaldast lokalt. Det betyr mindre utjamning
                  enn det det nye inntektssystemet no har lagt til grunn. 

Forventingar – kven skapar forventingar? Det trur eg er rimeleg likt fordelt både
                  mellom ulike parti og lokalt og sentralt. Det har t.d. sidan siste stortingsval
                  vore eit lokalval. Eg meiner eg har registrert visse forventingar i nokre
                  lokalvalprogram, visse løfter i forhold til kva oppgåver som skulle løysast
                  lokalt. Då er poenget å leggja til rette for lokalt handlingsrom, ikkje å gjera
                  slik som Framstegspartiet, med stykkprisfinansiering og masse styrkt byråkrati i
                  forhold til det, men ein auke i frie inntekter. Og det er det Regjeringa no seier:
                  Kommunane løyser ikkje alle oppgåver i 2010, men det er rom for ei styrking når
                  det gjeld demografi, Omsorg 2015, barnevern og skule. 

 Per-Willy Amundsen har hatt ordet to ganger og får ordet til en kort merknad,
                  begrenset til 1 minutt. 

 Jeg føler behov for å tydeliggjøre forskjellen mellom Fremskrittspartiets
                  økonomiske opplegg og det Regjeringen har for kommunene i 2010, for det hersker
                  åpenbart en viss grad av tvil. 

La oss legge all tvil til side: Fremskrittspartiets forslag og opplegg for 2010
                  betyr en økning i forhold til Regjeringens opplegg for 2010 med et sted mellom 2,2
                  milliarder kr og 2,5 milliarder kr. Det er det korrekte tallet. Den uenigheten,
                  eller misforståelsen, som eventuelt har oppstått, har bakgrunn i hvorvidt man skal
                  regne fra tiltakspakken, altså etter at tiltakspakken ble innført, eller ikke. Vi
                  legger tiltakspakken til grunn, i likhet med KS, slik de ønsker, og legger til 7,5
                  milliarder kr utover det. Det betyr summa summarum at vi har et opplegg hvor vi
                  ønsker et sted mellom 2,2 og 2,5 milliarder kr utover Regjeringens opplegg. 

 Representanten Tore Hagebakken har hatt ordet to ganger tidligere og får ordet til
                  en kort merknad, på inntil 1 minutt. 

 Jeg skal få lov til å sitere fra innstillingen. Der står det følgende: 

«Disse medlemmer» – altså Fremskrittspartiet – «ønsker derfor å tilføre rundt
                     7,5 mrd. kroner mer til kommunene i 2010 enn det Regjeringen legger opp til.»
                  

Rolf Reikvam har altså helt rett. Det er 7,5 milliarder kr mer i 2010 enn det
                  Regjeringen legger opp til. Det er ingen tvil om hva vi prater om. Vi prater om
                  2010, og da er det ikke store forskjellen i forhold til det opplegget vi har. Så å
                  selge dette som 7,5 milliarder friske kroner, sånn som det står her i teksten,
                  blir mildest talt å regne for relativt freidig! 

Sigvald Oppebøen Hansen hadde her teke over
                  presidentplassen. 

 Eg deler Tore Hagebakken si vurdering om at her er det eit skifte mellom det som
                  vart sagt i innstillinga, følgt opp her i salen av Framstegspartiet, og den
                  avslutninga som dei no presterer. Då er det slik at ein òg skuldar å gjera merksam
                  på kva som ligg bak KS sine tal, nemleg at dei 7,5 milliardane som dei bad om, var
                  baserte på ei rekneskapsundersøking frå KS. Det som var deira poeng, var altså ei
                  styrking av dei frie inntektene på 6 milliardar kr for å koma opp i eit netto
                  driftsresultat på 3 pst. Og så var det den demografiske utviklinga: fleire barn i
                  barnehagar og skular, fleire eldre pleietrengande – altså ein auka kostnad på 1,5
                  milliardar kr. 

Seinare har KS uttalt seg positivt både til kommuneopplegget for 2010 og ikkje
                  minst til den milliarden som no kom i revidert budsjett. 

Eg trur at me kan halda fram med å diskutera tal, men det som vil vera det store
                  spørsmålet ute i Kommune-Noreg, er jo: Kva er det som ligg bak desse tala? Kva er
                  det eigenleg Framstegspartiet vil når dei på den eine sida seier at dei no vil
                  styrkja kommunesektoren med nokre tal som er litt i fri flyt gjennom debatten,
                  medan det dei eigenleg vil, er å innføra ei stykkprisfinansiering? Anten ein held
                  til i Austevoll, i Trondheim eller i Tvedestrand – for å ta tre fritt valde
                  kommunar – veit ein ikkje no kva ein skal halda seg til, for dei lokale
                  føresetnadene er jo veldig forskjellige. 

Dersom ein skal vri dei frie inntektene over til ei stykkprisfinansiering, kan det
                  ikkje vera tvil om at det vil vera behov for eit nitid system, for det fyrste for
                  å rekna ut kva den enkelte skal få, for det andre for å sjå på kven som skal ta
                  dei variantane som kan koma frå dag til dag i Kommune-Noreg. Det kan vera ein
                  eldre som har behov for eit anna opplegg i tre dagar enn det han hadde den dagen
                  då Framstegspartiet rekna ut kor mykje den enkelte skulle få. Då blir det med
                  respekt å melda fullstendig absurd å kritisera Regjeringa for eit opplegg der det
                  er fylkesmenn som vurderer det som me kallar for rettar i dette landet, og gå til
                  felts mot det, slik som ein har gjort i dag. 

 Fleire har ikkje bedt om ordet til sak nr. 1. 

(Votering, sjå side 3884) 





                    

 Under debatten er det satt fram 22 forslag. Det er 

forslagene nr. 1–4, fra Per-Willy Amundsen på vegne av Fremskrittspartiet,
                        Høyre, Kristelig Folkeparti og Venstre 

forslag nr. 5, fra Per-Willy Amundsen på vegne av Fremskrittspartiet, Høyre
                        og Kristelig Folkeparti 

forslag nr. 6, fra Per-Willy Amundsen på vegne av Fremskrittspartiet, Høyre
                        og Venstre 

forslagene nr. 7, 8 og 13, fra Per-Willy Amundsen på vegne av
                        Fremskrittspartiet, Kristelig Folkeparti og Venstre 

forslagene nr. 9–11, fra Per-Willy Amundsen på vegne av Fremskrittspartiet
                        og Høyre 

forslag nr. 12, fra Bent Høie på vegne av Høyre, Kristelig Folkeparti og
                        Venstre 

forslagene nr. 14–20, fra Per-Willy Amundsen på vegne av Fremskrittspartiet
                     

forslag nr. 21, fra Bent Høie på vegne av Høyre og Venstre 

forslag nr. 22, fra Vera Lysklætt på vegne av Venstre 

Presidenten gjør oppmerksom på at forslag nr. 13 ved en feil har blitt plassert
                  under forslag fra Høyre, Kristelig Folkeparti og Venstre i innstillingen. 

Per-Willy Amundsen har bedt om ordet. 

 Fremskrittspartiet trekker forslag nr. 15, fordi det, slik det fremstår i
                  innstillingen, inneholder en referansefeil. 

 Det er registrert. 

Det voteres over forslag nr. 22, fra Venstre. Forslaget lyder: 

«Stortinget ber Regjeringen nedsette et utvalg for å gjennomgå dagens
                     grunnrentebeskatning (naturressursskatt) i forbindelse med komplementeringen av
                     nytt inntektssystem i 2011.» 

Votering:

Forslaget fra Venstre ble med 95 mot 7 stemmer ikke bifalt.

(Voteringsutskrift kl. 16.09.56)

 Det voteres over forslag nr. 21, fra Høyre og Venstre. Forslaget lyder: 

«Stortinget ber Regjeringen i statsbudsjettet for 2010 legge fram forslag om
                        å øke den symmetriske inntekstutjevningen til 55 pst.» 

Votering:

Forslaget fra Høyre og Venstre ble med 84 mot 18 stemmer ikke
                  bifalt.

(Voteringsutskrift kl. 16.10.11)

 Det voteres over forslagene nr. 14 og 16–20, fra Fremskrittspartiet. 

Forslag nr. 14 lyder: 

«Stortinget ber Regjeringen fremme de nødvendige forslag for å gjennomføre
                        en gradvis reduksjon av innslagspunktet for ressurskrevende tjenester ned
                        mot 400 000 kroner.» 

Forslag nr. 16 lyder: 

«Stortinget ber Regjeringen avvikle dagens rammefinansieringssystem og
                        erstatte dette med et nytt system for direkte statlig stykkprisfinansiering
                        av grunnleggende velferdstjenester som helse, omsorg, grunnskole,
                        videregående utdanning samt sosiale tjenester.» 

Forslag nr. 17 lyder: 

«Stortinget ber Regjeringen fremme nødvendige forslag for å avvikle kommunal
                        eiendomsskatt.» 

Forslag nr. 18 lyder: 

«Stortinget ber Regjeringen om å fremme forslag til lov som gir de
                        pleietrengende lovfestet rett til få dekket grunnleggende behov – uavhengig
                        av hvor i landet de bor – innen 1. januar 2010.» 

Forslag nr. 19 lyder: 

«Stortinget ber Regjeringen om at det, med hjemmel i ny lov, utarbeides en
                        ny kvalitetsforskrift hvor grunnleggende behov blir klart og tydelig
                        definert.» 

Forslag nr. 20 lyder: 

«Stortinget ber Regjeringen i forbindelse med statsbudsjettet for 2010,
                        fremme forslag om å øke tilskuddet og rammen til bygging av nye
                        sykehjemsplasser, slik at det blir mulig å bygge minst 2 500
                        sykehjemsplasser i 2010.» 

Votering:

Forslagene fra Fremskrittspartiet ble med 78 mot 24 stemmer ikke
                  bifalt.

(Voteringsutskrift kl. 16.10.34)

 Det voteres over forslag nr. 12, fra Høyre, Kristelig Folkeparti og Venstre.
                     Forslaget lyder: 

«Stortinget ber Regjeringen sikre nødvendig lokal sammenheng mellom
                        finansieringsgrunnlaget, næringsutviklingen og tjenesteproduksjonen i
                        kommunesektoren. I statsbudsjettet for 2010 må derfor skatteinntektene som
                        andel av samlede inntekter ligge på om lag 50 pst., og Stortinget ber
                        Regjeringen fremme forslag til kommunalt skattøre som ivaretar denne
                        målsettingen.» 

Votering:

Forslaget fra Høyre, Kristelig Folkeparti og Venstre ble med 77 mot 25
                  stemmer ikke bifalt.

(Voteringsutskrift kl. 16.10.54)

 Det voteres over forslagene nr. 9–11, fra Fremskrittspartiet og Høyre. 

Forslag nr. 9 lyder: 

«Stortinget godkjenner ikke overføring av øvrige riksveier og riksveiferjer
                        til fylkeskommunene og til Oslo kommune. Stortinget ber Regjeringen
                        gjennomføre nødvendige tiltak for å reversere gjennomførte tiltak og stoppe
                        planlagte tiltak knyttet til forvaltningsreformen innenfor
                        samferdselssektoren.» 

Forslag nr. 10 lyder: 

«Stortinget ber Regjeringen iverksette en informasjonskampanje overfor
                        kommunene som forteller om mulighetene knyttet til utfordringsrett.» 

Forslag nr. 11 lyder: 

«Stortinget ber Regjeringen i forbindelse med tilskuddsordning for bygging
                        av omsorgsboliger, legge til rette for nødvendig teknologisk infrastruktur
                        til å kunne ta i bruk teknologiske løsninger i fremtiden.» 

Votering:

Forslagene fra Fremskrittspartiet og Høyre ble med 65 mot 37 stemmer ikke
                  bifalt.

(Voteringsutskrift kl. 16.11.13)

 Det voteres over forslagene nr. 7, 8 og 13, fra Fremskrittspartiet, Kristelig
                     Folkeparti og Venstre. 

Forslag nr. 7 lyder: 

«Stortinget ber Regjeringen i samarbeid med KS utarbeide et forslag til en
                        flerårig plan for kommuneøkonomien, der økonomi og tjenestetilbudet til
                        innbyggerne blir mer forutsigbart.» 

Forslag nr. 8 lyder: 

«Stortinget ber Regjeringen i statsbudsjettet for 2010 foreslå justering av
                        småkommunetilskuddet til også å gjelde kommuner over 3 200 innbyggere som
                        ikke har fast vegforbindelse til nabokommuner.» 

Forslag nr. 13 lyder: 

«Stortinget ber Regjeringen se på situasjonen til kommuner uten
                        fastlandsforbindelse når nye kostnadsnøkler for utgiftsutjevning blir lagt
                        frem for 2011. Dagens inntektssystem fanger ikke opp at en hel kommune ikke
                        er landfast, mens det at deler av en kommune ikke er landfast blir ivaretatt
                        gjennom de 3 reiseavstandskriteriene.» 

Votering:

Forslagene fra Fremskrittspartiet, Kristelig Folkeparti og Venstre ble med
                  65 mot 37 stemmer ikke bifalt.

(Voteringsutskrift kl. 16.11.37)

 Det voteres over forslag nr. 6, fra Fremskrittspartiet, Høyre og Venstre.
                     Forslaget lyder: 

«Stortinget ber Regjeringen i statsbudsjettet for 2010 legge fram forslag om
                        å gjeninnføre ordningen med kommunal selskapsskatt og legge til grunn et
                        selskapsskattøre på 4,25 pst.» 

Votering:

Forslaget fra Fremskrittspartiet, Høyre og Venstre ble med 59 mot 43 stemmer
                  ikke bifalt.

(Voteringsutskrift kl. 16.11.58)

 Det voteres over forslag nr. 5, fra Fremskrittspartiet, Høyre og Kristelig
                     Folkeparti. Forslaget lyder: 

«Stortinget ber Regjeringen legge til grunn oppdaterte befolkningstall for
                        beregningen av innbyggertilskudd og utgiftsutjevning for fylkeskommunene.»
                     

Votering:

Forslaget fra Fremskrittspartiet, Høyre og Kristelig Folkeparti ble med 59
                  mot 43 stemmer ikke bifalt.

(Voteringsutskrift kl. 16.12.17)

 Det voteres over forslagene nr. 1–4, fra Fremskrittspartiet, Høyre, Kristelig
                     Folkeparti og Venstre. 

Forslag nr. 1 lyder: 

«Stortinget ber Regjeringen fremme forslag som innebærer likebehandling av
                        kommunene i tiltakssonen.» 

Forslag nr. 2 lyder: 

«Stortinget ber Regjeringen i arbeidet med utgiftsutjevningen utrede og
                        etablere en faktor som ivaretar vekstkommunenes spesielle situasjon.» 

Forslag nr. 3 lyder: 

«Stortinget ber Regjeringen uten opphold foreslå de nødvendige lovendringene
                        som skal til for å innføre en rett til brukerstyrt personlig assistanse for
                        mennesker med omfattende bistandsbehov.» 

Forslag nr. 4 lyder: 

«Stortinget ber Regjeringen komme tilbake til Stortinget med en gjennomgang
                        av dagens lovverk og oppgaver for tjenester rettet mot barn og unge med
                        behov for pedagogisk-psykologiske tjenester, psykiatri og barnevern, og peke
                        på aktuelle lovendringer og forslag til tiltak for en mer sammenhengende
                        behandlingskjede for denne målgruppen.» 

Votering:

Forslagene fra Fremskrittspartiet, Høyre, Kristelig Folkeparti og Venstre
                  ble med 53 mot 49 stemmer ikke bifalt.

(Voteringsutskrift kl. 16.12.40)

Komiteen hadde innstilt: 

Stortinget gir Kommunal- og regionaldepartementet fullmakt til å fordele etter
                  skjønn 2 091 mill. kroner for 2010. Beløpet foreslås bevilget over kap. 571
                  Rammetilskudd til kommunene og kap. 572 Rammetilskudd til fylkeskommunene. 

Votering:

Komiteens innstilling ble enstemmig bifalt.


                    
                    

 Ingen har bedt om ordet. 

(Votering, sjå side 3886) 





                    

 Etter ønske frå kommunal- og forvaltingskomiteen vil presidenten foreslå at
                  taletida blir avgrensa til 5 minutt til kvar gruppe og 5 minutt til statsråden. 

Vidare foreslår presidenten at det blir gjeve høve til tre replikkar med svar
                  etter innlegg frå medlemer av Regjeringa innafor den fordelte taletida. 

Vidare foreslår presidenten at dei som måtte teikne seg på talarlista utover den
                  fordelte taletida, får ei taletid på inntil 3 minutt. 

– Det er vedteke. 

 (ordfører for saken): Det er vanlig at antall asylsøkere svinger fra år til år.
                  Det er selvfølgelig utfordrende fordi det handler om at man til enhver tid må ha
                  gode mottaksordninger og effektiv saksbehandling. Med store variasjoner over kort
                  tid får vi ekstra utfordringer. 

Bakgrunnen for dette Dokument nr. 8-forslaget er at vi har hatt en økning i antall
                  asylankomster til Norge det siste året. Problemet er ikke mange søkere, men at for
                  mange av dem ikke har beskyttelsesbehov. Det var også bakgrunnen for at
                  Regjeringen lanserte innstramningstiltak i fjor høst. Så langt tyder tallene på at
                  Regjeringen lykkes i arbeidet med å få ned antall asylsøkere som ikke har behov
                  for beskyttelse. 

Etter mitt og flertallets syn bør tiltak for å redusere antall asylsøkere først og
                  fremst rettes mot det å få raskere avklaring av søknader og effektuering av
                  vedtak. Lykkes man på disse to områdene, vil det sende tydelige signaler til
                  omverdenen, noe som også vil få ned antall ankomster. Det vises i innstillingen
                  til en rekke tiltak som er iverksatt for å få raskere avklaring på søknadene. En
                  nyvinning, det såkalte Torshov-prosjektet, har gitt positive erfaringer, og
                  erfaringene vil bli brukt i arbeidet med å effektivisere behandlingen av søknader
                  fra andre grupper. 

Det er også svært bekymringsfullt at så mange av søkerne ikke bidrar til å avklare
                  sin identitet. Her er det for tiden en utredning på gang, og det er hele tiden
                  viktig å finne tiltak som motiverer folk til å bidra til å avklare sin ID. Det vil
                  redusere saksbehandlingstiden betydelig. 

Når det kommer til effektuering av vedtak, er det helt avgjørende at vi hele tiden
                  leter etter tiltak, og at vi ser de ulike tiltakene i sammenheng. Altfor mange
                  personer med avslag blir værende i Norge, og mange forsvinner for norske
                  myndigheter. Dette er et problem for de aller fleste europeiske land, og jeg vil
                  presisere at Regjeringen allerede har gjort svært mye i arbeidet med bl.a. å få
                  til flere returavtaler. 

Komiteen var for ikke lenge siden på besøk i Frankrike og fikk presentert den
                  samme problematikken der. Det hjelper ikke med verdens raskeste avklaring, ei
                  heller med en eventuell interneringsordning, hvis vi aldri – uansett – får dem som
                  har fått avslag, ut. Komiteen er derfor tydelig på at opprinnelseslandene må
                  kjenne sitt ansvar for å ta imot sine egne borgere. Den enkelte har selvsagt et
                  ansvar for å respektere avslaget og selv reise hjem, men det er også viktig at
                  myndighetene har mulighet for å gjennomføre tvangsmessige returer, da vi ser at
                  altfor få reiser frivillig. Da er tilbaketakelsesavtaler helt essensielt. 

I dette arbeidet er det viktig å ta i bruk et helhetlig sett med virkemidler som
                  kan stimulere opprinnelseslandene til å ta imot sine borgere. Først og fremst kan
                  dette handle om bygging av infrastruktur og bistand til reintegrering for den
                  enkelte. Utdanning, arbeid og bolig er også elementer som benyttes og vurderes. 

Jeg mener også at europeiske land kan gjøre mer i fellesskap på dette området.
                  Tiltakene virker mye bedre om de er samordnet enn om hvert enkelt land skal
                  forsøke å få til returavtaler. Komiteen ber også Regjeringen ta et europeisk
                  initiativ for å få til et samordnet tiltaksspekter, både overfor de landene som
                  samarbeider om å ta imot sine innbyggere, og for de landene som velger ikke å
                  samarbeide. 

Et flertall i komiteen mener at det også i Norge er behov for en samlet og
                  enhetlig returpolitikk. Selv om et økt antall asylsøkere fører til et stort press
                  på forvaltningen, er det viktig å være edruelig. Vi må ikke få panikk av den
                  grunn. Det er viktig å være tydelig på at vi fortsatt skal overholde våre
                  internasjonale forpliktelser, og at tiltakene vi gjennomfører, ikke må føre til at
                  vi risikerer å sende ut folk som faktisk har et beskyttelsesbehov. 

 Norsk asylpolitikk er fullstendig ute av kontroll. Det er ikke noe som sies av
                  Fremskrittspartiet alene, men det er et faktum – dersom man skal tro på de
                  internasjonale statistikkene som foreligger på verdensbasis. 

Vi har en situasjon hvor Norge i 2008 var det landet i verden som mottok flest
                  asylsøkere i forhold til innbyggertallet. 2008 var på mange måter et rekordår, men
                  på tross av de 13 såkalte innstrammingstiltakene som Regjeringen lanserte i
                  september i fjor, ser asyltilstrømningen fremdeles ut til å øke – i hvert fall
                  hvis vi skal legge statistikken for de første månedene i året til grunn. Dette
                  viser at denne regjeringen overhodet ikke har løsningen på en håndterbar
                  asylpolitikk. 

Svært mange av dem som kommer og søker asyl, har grunnløse søknader, og de trenger
                  overhodet ikke noen beskyttelse, i hvert fall ikke etter flyktningkonvensjonen, og
                  det på tross av at Norge har en svært liberal holdning når det gjelder hvordan man
                  velger å fortolke flyktningbegrepet. Det synes åpenbart at denne regjeringen er
                  klar for å bli skiftet ut, dersom man ønsker å få ryddet opp i norsk asylpolitikk. 

På tross av dette er det litt gledelig å lese det Dokument nr. 8-forslaget som
                  ligger til behandling i dag. Det er svært mange gode forslag der, og
                  Fremskrittspartiet stiller seg bak de aller fleste. Vi deler mange av de
                  synspunktene som fremkommer i forslaget fra Høyre. 

Likevel er dette litt spesielt. Jeg vil særlig henlede oppmerksomheten på det som
                  går på å se sammenhengen mellom bistand på den ene siden og retur av grunnløse
                  asylsøkere på den andre siden. Det er flott at man nå går i retning av å gjøre
                  dette i større grad. Men det er ikke mer enn knapt to år siden Fremskrittspartiet
                  ble hudflettet da vi lanserte nettopp det samme forslaget i forbindelse med
                  behandlingen av den nye utlendingsloven i Ot.prp. nr. 75 for 2006–2007. Nå er det
                  blitt gangbar politikk for flere. Det er bra. Det er et skritt i riktig retning.
                  Jeg registrerer også at det er en del av den generelle debatten på innvandrings-
                  og integreringsfeltet. I løpet av de siste månedene – for ikke å si de siste ukene
                  – har vi opplevd at mange partier, særlig de store, etter hvert begynner å
                  adoptere Fremskrittspartiets forslag til innvandrings- og integreringspolitikk,
                  noe som i og for seg ikke er noe nytt. Men det begynner å skje i et langt større
                  tempo enn tidligere. Det gleder vi oss over i Fremskrittspartiet, selvfølgelig,
                  men vi håper jo at man når man nå i større grad gir tilslutning til gode
                  fremskrittspartiforslag, også i neste runde følger opp gjennom reell politikk, og
                  at dette ikke bare er retoriske poenger eller retoriske øvelser man driver på med
                  i forkant av valgkampen. Det vil i så fall være svært trist. 

Jeg vil i hvert fall i utgangspunktet håpe og tro at det er en reell vilje til å
                  gjøre helt grunnleggende og nødvendige forflytninger av norsk innvandrings- og
                  integreringspolitikk, spesielt når vi snakker om asylpolitikken. 

På den bakgrunn vil jeg ta opp de forslagene Fremskrittspartiet er med på. 

 Representanten Per-Willy Amundsen har teke opp dei forslaga han refererte til.
               

 I løpet av det siste året har Høyre fremmet tre omfattende representantforslag om
                  en alternativ asyl-, innvandrings- og integreringspolitikk. Først fremmet vi et
                  omfattende innstrammingsforslag som skulle bidra til å håndtere den situasjonen en
                  var i sommeren 2008, med en altfor stor tilstrømming av grunnløse asylsøkere. Så
                  fremmet vi et forslag om 23 konkrete nye forslag når det gjaldt en bedre
                  integreringspolitikk. Og så har vi i dette forslaget fremmet forslag om en
                  omfattende, samlet, ny utsendelsespolitikk. Dette siste forslaget baserer seg på
                  den situasjonen at vi har mellom 18 000 og opp mot 30 000 personer som oppholder
                  seg ulovlig i Norge, og som skulle ha vært sendt ut. Med den høye tilstrømmingen
                  vi har hatt de siste årene, vil naturligvis antallet øke etter hvert som søkerne
                  får avslag og ikke blir transportert ut. 

Da er det behov for å samle ansvaret for utsendelsespolitikken og få en felles
                  politikk på dette området. På mange måter har dette vært fraværende i den
                  politiske diskusjonen, fordi alle har sagt at dette er politiets oppgave, og så
                  har en ikke diskutert dette videre. Vi er derfor opptatt av bl.a. å se på de
                  erfaringene som man har gjort i Frankrike, ved å samle dette myndighetsområdet –
                  økonomien og virkemidlene på dette området – ett sted. I dag er dette spredt
                  mellom Justisdepartementet, Arbeids- og inkluderingsdepartementet og
                  Utenriksdepartementet. 

Vi er derfor glad for at et flertall i komiteen, bestående av to av
                  regjeringspartiene, sier at det er behov for en mer samlet utsendelsespolitikk, og
                  vi håper at også statsråden senere kan bekrefte at Regjeringen vil jobbe videre
                  med dette. 

Vi er også glad for at vi har fått tilslutning av et flertall, med unntak av ett
                  av regjeringspartiene, til å få vurdert å bruke bistandsmidler i større grad for å
                  få på plass returavtaler. 

Vi er overrasket over at regjeringspartiene og statsråden fortsatt skryter uhemmet
                  av Torshovprosjektet, som i realiteten har smuldret opp, gjennom at Politiets
                  utlendingsenhet har trukket seg fra prosjektet og ikke lenger konsentrerer seg om
                  å behandle saker der personer med stor sannsynlighet vil få avslag. Vi er redd for
                  at det at Torshovprosjektet smuldrer opp, vil gjøre arbeidet med å jobbe i den
                  retning – som jeg mener er helt riktig – vanskeligere. Det er også for oss et
                  bevis på at det ikke er noe trykk på dette fra Justisdepartementets side, for
                  dette er ikke Justisdepartementets hovedfokus, de tror at dette er Arbeids- og
                  inkluderingsdepartements ansvar, noe det ikke er. Det bekrefter behovet for de
                  tiltakene som ligger i saken. 

Mens komiteen behandlet denne saken, oppstod også de såkalte Taliban-sakene
                  gjennom flere oppslag i Aftenposten. Tre av forslagene i innstillingen har
                  tilknytning til det. Det ene forslaget er å gi en instruksmyndighet overfor UNE,
                  tilsvarende det man har overfor UDI i prinsippspørsmål, slik at man igjen kan få
                  en politisk styring med prinsippspørsmål og UNEs avgjørelser. Dette forslaget har
                  fått Fremskrittspartiets, Kristelig Folkepartis, Venstres og Høyres tilslutning,
                  men jeg er skuffet over at ikke regjeringspartiene kan være med på dette. 

Det neste forslaget er knyttet opp til at disse sakene har avslørt at det i hvert
                  fall i beste fall er en usikkerhet knyttet til i hvor stor grad en har gode nok
                  rutiner til å følge opp utsagn som innebærer at personer åpenbart har gjort noe
                  som er straffbart, der Norge har internasjonale forpliktelser til å
                  straffeforfølge, og hvordan rutinene for det er i UDI og i UNE. Dette forslaget
                  blir dessverre også nedstemt. 

Det tredje forslaget dreier seg om å endre praksisen til UDI når det gjelder
                  beskrivelsen av tilknytningen til Taliban som et forhold som skal legges i den
                  positive vektskålen når en vurderer grunnlaget og behovet for beskyttelse. Dette
                  forslaget får dessverre bare Høyres, Fremskrittspartiets og Venstres tilslutning. 

Alle disse tre forslagene mener vi vil være en helt nødvendig oppfølging av disse
                  sakene og flere saker vi har sett denne våren. Jeg er redd for at hvis det ikke
                  blir gjort noe med dette nå, vil vi komme i en veldig vanskelig situasjon, ikke
                  minst vil det undergrave befolkningens tiltro til at asylinstituttet er det det
                  skal være, nemlig et grunnlag for å gi beskyttelse til mennesker som har behov for
                  vår beskyttelse. 

 La meg presisere innledningsvis at alle mener jo at har man fått avslag på en
                  søknad, så skal man ut. Det er ikke det som er problemstillingen, det er vi alle
                  enige om. Spørsmålet er hvilke metoder vi er villig til å ta i bruk for å gjøre
                  dette. 

Jeg forstår Per-Willy Amundsen, som roser Høyre og også ønsker dem mer eller
                  mindre velkommen etter, for det aller meste av dette er jo forslag som
                  Fremskrittspartiet har hatt tidligere. Så det at de nå føler at de har fått støtte
                  fra Høyre, må jo være hyggelig. 

Jeg ser også med gru fram til en valgkamp der konkurransen om å være mest
                  restriktiv, være den som markerer seg sterkest ved å gå løs på minoriteter og
                  asylsøkere, er det som på mange måter skal framstå. Det synes jeg ville være lite
                  verdig for vårt demokrati. 

Jeg reagerer på flere av forslagene, og jeg reagerer på at Høyre fremmer dem. Vi
                  som har et visst slektskap med det gamle verdikonservative Høyre, synes dette er
                  merkelig, i hvert fall opplever mange av oss det som merkelig. Her ser vi et Høyre
                  som går i retning av Fremskrittspartiet. 

Det foreslås at bistandsmidler skal vurderes brukt overfor land for å få etablert
                  returavtaler. Hvis man ikke får til avtaler eller får til et eller annet, kan
                  bistandsmidler sannsynligvis trekkes inn eller reduseres – det er vel det som
                  ligger i det, går jeg ut fra, det er det som er tenkningen og refleksjonen bak
                  dette. Dette kan ikke være verdig. Vi har jo en utenriksminister som tidligere har
                  avvist dette og sagt at det er uaktuelt å bruke bistandsmidler i enn sånn
                  tenkning. Dette er å rette baker for smed. Har vi et land som sliter med å kunne
                  ta imot folk som har flyktet av ulike grunner, og ikke er i stand til å etablere
                  en avtale med oss, skulle vi si: Ok, da går vi løs på bistandsmidlene, da får dere
                  redusert bistandsmidlene. Dette er jo et press og en måte å opptre på
                  internasjonalt som etter min oppfatning vil være uverdig for oss. 

Jeg reagerer også på en del andre forslag, f.eks. dette med bruk av forvaring.
                  Hvis en asylsøker begår en kriminell handling, skal det vurderes å bruke
                  forvaring. Det som er det grunnleggende prinsipp i norsk strafferett, er at du
                  skal dømmes for handlingene du gjør. Det har noe med rettsstaten, det har noe med
                  hele personvernet, det har noe med likebehandling å gjøre. Det er klart at
                  kriminelle, helt uavhengig av om de er asylsøkere eller hva det er, skal straffes.
                  Men at dette i tillegg skal føre til en straff i forhold til asylsøknaden, er på
                  mange måte å si: Du skal få en straff, men i tillegg skal du også straffes på et
                  annet område. Dette går på personvernet, dette går på rettighetene til folk.
                  Gjentatte kriminelle handlinger begått av en asylsøker skal altså få konsekvenser
                  for utfallet av søknaden. 

Vi ønsker selvsagt ikke kriminelle asylsøkere, det er ikke det som er poenget
                  vårt. Men vi får holde fast ved et grunnleggende prinsipp: Folk skal behandles
                  likt innenfor norsk straffelovgivning og få den straffen de skal ha i henhold til
                  den handlingen som de har begått, uavhengig av om de er asylsøkere, eller om de er
                  noe annet. Det prinsippet må vi holde fast på. Vi må ikke i tillegg legge inn
                  andre ting, sånn som at dette kan få konsekvenser for det og det. Det blir helt
                  galt. Dette går jo på de helt grunnleggende rettighetene til oss alle, også til
                  dem som kommer til Norge og søker om asyl. 

La meg helt til slutt kommentere det forslaget som går på MUF-erne. Jeg er veldig
                  glad for at vi har kommet et hakk videre i forhold til den store gruppen, at det
                  nå er ute på høring, eller kommer ut på høring, et forslag til ny forskrift, og at
                  de nå får en behandling på samme måten som andre, en behandling i forhold til de
                  generelle reglene. Mange av dem har nå bodd i Norge i nesten ti år, og ut fra de
                  generelle reglene som gjelder, som ligger i loven, og som ligger i forskriftene,
                  skal tilknytning til riket vektlegges. Det vil jo nå gjelde for den nye
                  behandlingen av denne gruppen. Jeg regner med at de da får en fair behandling, en
                  rettferdig behandling, på samme måten som alle andre, og at de blir behandlet i
                  forhold til de generelle reglene som gjelder. 

 Samtidig som vi har debatt i Stortinget om tiltak for å redusere tilstrømning og
                  økt utsendelse av grunnløse asylsøkere, markeres World Refugee Week verden over. 

FNs høykommissær for flyktninger – UNHCR – og deres støttespillere setter denne
                  uken søkelyset på motet og utholdenheten til millioner av mennesker som er tvunget
                  til å flykte fra sine hjem på grunn av krig, konflikter og forfølgelse.
                  Anledningen blir også brukt til å spre kunnskap og forståelse om flyktninger og
                  andre fordrevne mennesker. 

I tider da vi for det meste diskuterer innstramminger i asylpolitikken vår og
                  hvordan vi mest mulig effektivt skal få sendt folk ut, kan det være fint å bli
                  minnet om hvilken verden vi lever i. 

I går la Flyktninghjelpen fram flyktningsregnskapet for 2008. Regnskapet viser at
                  litt over 41 millioner mennesker er på flukt i verden ved inngangen til 2009.
                  Somalia er et av landene som har hatt den største veksten i antall
                  internflyktninger i forhold til befolkningstall i løpet av 2008. I dag er 13 pst.
                  av befolkningen på flukt i eget land. I tillegg har over en halv million somaliere
                  flyktet ut av landet, mange av dem til overfylte flyktningleirer i Kenya. Noen av
                  dem har kommet til Norge. I Somalia er den humanitære situasjonen blitt stadig
                  verre i løpet av det siste året. 

Over syv millioner mennesker ble drevet på flukt bare i 2008. Som
                  forslagsstillerne påpeker i sitt Dokument nr. 8-forslag: For tiden finner 15 000
                  av dem, pluss/minus, veien til Norge. For tiden er det ifølge UDI 50 pst. av disse
                  som har behov for beskyttelse. Ja, jeg er klar over at det er de andre 50 pst.,
                  altså de som ikke har behov for beskyttelse, som er temaet for denne
                  innstillingen. Men i vår iver etter å få disse ut av landet, er jeg redd for at vi
                  innfører tiltak som rammer folk som trenger beskyttelse. 

Komiteens flertall, Arbeiderpartiet, Fremskrittspartiet, Høyre og Senterpartiet,
                  går i innstillingen inn for at generell bistand skal kunne brukes som et
                  pressmiddel i forhandlinger om returavtaler. Det er for meg et grelt eksempel på
                  hvor langt man er villig til å gå, og det er et klart eksempel på at man er villig
                  til å innføre tiltak som vil ramme de aller fattigste i denne verden. Jeg
                  registrerer at SV ikke deler resten av regjeringskoalisjonens syn i denne saken. 

Kristelig Folkeparti mener at bortfall av generell bistand er feil virkemiddel for
                  å nå målet, nemlig å få avsenderland til å ta imot egne borgere. Kristelig
                  Folkeparti deler utenriksminister Jonas Gahr Støres syn på denne saken, som han
                  gjorde rede for i spørretimen den 18. mars i år. Utenriksministeren fikk spørsmål
                  fra undertegnede om han var enig i Arbeiderpartiets Arild Stokkan-Grandes
                  uttalelser i Dagbladet 17. mars 2009 om at «vi må vurdere om land som ikke er
                  villige til å ta imot egne statsborgere, bør miste u-hjelp eller annen bistand fra
                  Norge.» Til det svarte utenriksministeren: 

«Men jeg er ikke enig i det utspillet, og jeg har gjort det veldig klart, …
                     fordi jeg tror det er et uhåndterlig signal og et dårlig virkemiddel for å nå
                     målet. Hele returproblematikken er jo et veldig komplisert saksfelt som vi må
                     arbeide med for å trekke land inn i å respektere sine internasjonale
                     forpliktelser. Ofte går jo den hjelpen vi gir til denne type land – mange av
                     dem går under kategorien «failed state», at det ikke er myndigheter der –
                     nettopp ut på å hjelpe de gruppene som ikke får noen type hjelp, og det vil
                     ikke være formålstjenlig å bryte det av som et virkemiddel.» 

Det er med stor skuffelse jeg konstaterer at utenriksministeren ikke har nådd
                  gjennom med sitt syn inn i Arbeids- og inkluderingsdepartementets kontorer. Det er
                  trist. 

Når det gjelder Kristelig Folkepartis standpunkt til de enkelte forslag, viser jeg
                  til innstillingen, som viser klart hvilke forslag vi støtter. 

Til slutt: Det er med forundring og noe skuffelse jeg registrerer at Venstre har
                  snudd i synet på forvaring. Kristelig Folkeparti vil stå på det prinsippet som vi
                  alltid har stått på: Ikke fengsel uten dom. Det er synd at en her i sin iver etter
                  å kaste folk ut av landet kaster på båten grunnleggende prinsipper som partier som
                  Venstre alltid har stått opp for. 

 Senterpartiet mener det er viktig å opprettholde et sterkt fokus på tiltak som kan
                  føre til raskere avklaring av asylsøknader og effektuering av avslag. 

Mer effektive returer for dem som får avslag, er viktig for å ivareta tilliten til
                  asylinstituttet og forebygge at unødvendig mange grunnløse asylsøkere kommer til
                  landet. 

Dersom mange personer med endelig avslag over lengre tid får bli i Norge til tross
                  for at de ikke har behov for beskyttelse, bidrar dette til å svekke tilliten til
                  asylinstituttet. Det bidrar også til lengre saksbehandlingstid for de asylsøkerne
                  som har et faktisk beskyttelsesbehov. Å bli gående i en uviss situasjon i lengre
                  tid etter et avslag i stedet for å vende tilbake til hjemlandet, er heller ikke
                  noen god situasjon for dem det gjelder. Senterpartiet er derfor tilfreds med at
                  Regjeringen har fulgt opp sine intensjoner om å få til returavtaler med flere
                  land. Dette arbeidet må fortsette uavhengig av svingninger i asylstrømmene. Det er
                  selvsagt ekstra viktig nå som antallet asylsøkere er høyt. 

Senterpartiet åpner for å vurdere et bredt sett av virkemidler i forhandlinger om
                  å inngå tilbaketakelsesavtaler med flere land. Senterpartiet mener likevel at
                  frivillig retur er å foretrekke, også for asylsøkerne selv, og mener arbeidet med
                  å få til slike returer må videreføres og forsterkes ytterligere framover. 

Vi er også tilfreds med at Regjeringen har fokusert på andre tiltak for å begrense
                  tilstrømmingen av asylsøkere uten beskyttelsesbehov. Slike tiltak må kombineres
                  med tiltak for å sikre raskere behandling av asylsøknadene. Det siste er et viktig
                  element for rask effektuering av avslag, men ikke minst er det viktig av hensyn
                  til de asylsøkerne som faktisk er forfulgt. De må få behandlet sine søknader mer
                  effektivt, slik at de så snart som mulig kan starte en ny tilværelse i Norge, lære
                  språket og bli integrert i det norske samfunnet. 

Jeg mener likevel det er viktig å understreke at mye av den økte
                  asyltilstrømmingen det siste året har vært fra land der mange har et faktisk
                  beskyttelsesbehov. I en opphetet innvandringsdebatt er det lett å skjære alle over
                  én kam, og glemme den folkerettslige og moralske plikten vi har til å beskytte og
                  hjelpe flyktninger som kommer til Norge. Reelle flyktninger utgjør en stor andel
                  av dem som søker asyl her i landet. 

 For Venstres del må forslagene som vi er med på i dag, også det forslaget som jeg
                  selv skal fremme til slutt – det skal jeg komme tilbake til – ses i sammenheng med
                  at vi vil at asylinstituttet skal stå der og ikke være misbrukt av noen. Vi skal
                  ikke være i en situasjon hvor vi er slappe i forvaltningen, slik at vanlige,
                  normale strafferettslige og andre virkemidler ikke blir tatt i bruk. Slik
                  oppfatter jeg forslagsstillernes hensikt. 

Jeg vet at Fremskrittspartiet et øyeblikk hadde en visjon om å putte alle bak et
                  eller annet gjerde. Jeg oppfatter både Høyres beskrivelse og tenkning i dokumentet
                  og det Venstre stemmer for, for å være ganske langt unna den type tenkning. 

Bakteppet for Venstre er følgende: Vi mener at vi skal ha en raus asylpolitikk. Vi
                  mener f.eks. at vi skal ha et kjærlighetsvisum som gjør at de som vil finne seg en
                  partner her, skal få en sjanse. Vi skal ha ryddige spilleregler rundt det. Vi
                  mener at vi skal øke antallet kvoteflyktninger. Men: Vi mener også at retten skal
                  gjelde for alle, slik at hvis du er asylsøker og begår kriminelle handlinger, må
                  det få konsekvenser. 

La meg dra et historisk snitt. Jeg var en av dem som satt i styret i NOAS da NOAS
                  ble startet for 25 år siden. På det tidspunktet hadde vi praktisk talt ingen – jeg
                  kan ikke komme på at vi hadde noen – asylsøkere som ble oppfattet som kriminelle.
                  Alle var enige om det. Så har det skjedd en endring i samfunnsutviklingen –
                  dessverre. Men jeg husker ennå NOAS’ stifter Annette Thommessens ord på det
                  tidspunkt, for 20–25 år siden: Hvis de misbruker tilliten, så skal de ut! Det var
                  hennes norsk-franske, men tydelige tale når det gjaldt de moralske prinsipper. Hun
                  mente ikke at de skulle kastes ut uten lov og dom, men det skulle ha konsekvenser. 

Det jeg nå oppfatter ligger i det forslaget som vi stemmer for, er at vi vil at de
                  strafferettslige virkemidlene vi har overfor folk som begår kriminelle handlinger,
                  skal brukes. Hvis du skulle være en asylsøker som begår en serie kriminelle
                  handlinger mens søknaden din behandles, skal du ikke ses bort fra fordi det
                  eventuelt vil måtte være varetektskø eller soningskø eller hva det måtte være. Da
                  skal du behandles strafferettslig ut fra det. 

Etter drapet på Anooshe utenfor tinghustrappen i Kristiansund i 2002, fikk vi en
                  behandling – som senere fikk bred tilslutning – som senket utvisningskravet for
                  den som begikk vold. Senere har vi hatt skildringer i media om at dette
                  instituttet og de virkemidlene som da ble innført, i liten grad er tatt i bruk.
                  Dette er å undergrave respekten for asylinstituttet. Det fører til at de
                  individene som misbruker tilliten mens de får sin sak behandlet, undergraver den
                  tilliten som alle de andre som ikke misbruker tilliten, skal ha. Det er på den
                  måten vi må rydde opp, slik at forvaltningen er skikkelig. 

Når det gjelder retur, er det viktig at den er best mulig. Det er argumentert
                  veldig godt for dette her. Så får vi håpe at konflikten i politiet bilegges, for
                  det er ikke noen tvil om at den konflikten som nå er mellom myndighetene og
                  politiet, fører til gå sakte-aksjoner som gjør at det er reelt vanskelig å få
                  sendt ut mennesker som alle er enige om skal sendes ut. 

Venstre slutter seg ikke til forslag som innebærer å koble bistandspolitikk og
                  asylpolitikk. Vi er dypt uenig i en slik tenkning. Det gjelder forslagene nr.
                  11–15 som er framlagt her. Vi kan ikke si det på en klarere og tydeligere måte enn
                  utenriksminister Gahr Støre: Vi ønsker ikke å rette baker for smed på noen som
                  helst måte. Derfor stemmer Venstre for forslagene nr. 1–10 på den måten jeg nå har
                  gitt uttrykk for, og med den rettsliberale fortolkning som er vanlig for partier
                  som Venstre og forslagsstilleren Høyre når det gjelder begrepet «forvaring». Vi
                  vil at strafferettens og straffeprosesslovgivningens bestemmelser for kriminelle
                  skal brukes. 

Så er det et faktum at det er mange som kommer hit og ikke har riktig identitet.
                  Det er lov å ta seg fram til Norge slik, men når man kommer hit, skal man
                  samarbeide med myndighetene. Det er min oppfatning at for å få en best mulig
                  behandling av disse, ville det vært en fordel å ha en sentral enhet. Det er også
                  min oppfatning, basert på tidligere erfaringer i mitt liv, at det ville ha vært en
                  fordel om man hadde lagt en slik enhet til politiet. Derfor har Venstre i revidert
                  nasjonalbudsjett foreslått penger, og vi har også i denne saken fremmet et
                  forslag, som lyder slik: 

«Stortinget ber Regjeringen opprette en egen nasjonal identitets- og
                     dokumentasjonsenhet som skal avgjøre identiteten til asylsøkerne som kommer
                     uten identitetspapirer.» 

Jeg tar opp dette forslaget, men vil gjerne understreke at det er en måte å sørge
                  for at man ikke taper tid i forvaltningen på. Noe av det som ofte har frustrert
                  meg som politiker, er at vi alle er enige om prinsippene, men så er det slik at vi
                  med den måten vi har organisert oss på, taper tid, noe de fleste er enige om at vi
                  ikke skal. Så til syvende og sist oppfatter jeg at det fortsatt skal være slik at
                  et individ er et individ som blir vurdert etter normale strafferettslige og alle
                  andre forhold. Og vi kan gjerne si det på den folkelige måten, at er du en
                  drittsekk, så er du en drittsekk, helt uavhengig av hudfarge og bakgrunn. Det er
                  slik vi må se på det. Vi skal ikke tenke kommunistisk eller kollektivistisk. Det
                  er slik ut fra Venstres tenkning at er du asylsøker og begår en serie kriminelle
                  handlinger, må du behandles som enhver annen som er kriminell i Norge. Du kan ikke
                  gå fri fordi du er asylsøker. 

 Representanten Odd Einar Dørum har teke opp det forslaget han refererte. 

 Antallet asylsøkere til Norge har økt betydelig de siste årene. I år har økningen
                  vært særlig stor fra land som Afghanistan, Eritrea og Somalia. Sammen med
                  statsløse utgjør søkere fra disse landene om lag halvparten av alle asylsøkere så
                  langt i år. Den siste tiden har det dessuten vært en kraftig økning i antall
                  asylsøkere som oppgir å være enslige mindreårige asylsøkere. Samtidig har det vært
                  en klar nedgang i antallet asylsøkere fra land som Irak og Russland. 

For å møte de utfordringene vi nå står overfor, har Regjeringen satt i verk flere
                  tiltak. De første ble lansert i mai og september i fjor. Noen tiltak ble iverksatt
                  i fjor høst, mens de siste er iverksatt i vår og så sent som denne uken.
                  Stortinget er orientert om status på 13 av tiltakene gjennom revidert
                  nasjonalbudsjett. 

Tiltakene har hatt effekt, men det er ikke mulig å måle effekten i et bestemt
                  antall personer. Vi så at trenden til økning måned for måned i perioden mai til
                  august i fjor ble brutt i september. Hadde tiltakene ikke blitt lansert, er jeg
                  redd månedstallene hadde fortsatt å øke, og det ville ha kommet enda flere
                  asylsøkere. For enkelte grupper har antallet gått betydelig ned, særlig gjelder
                  det for asylsøkere uten beskyttelsesbehov. Jeg vil spesielt trekke fram det
                  såkalte Torshovprosjektet, som antas å ha bidratt til en vesentlig reduksjon i
                  antallet irakiske asylsøkere til Norge. For tiltakene som er iverksatt relativt
                  nylig, vil vi først se effekt i tiden framover. 

Når det gjelder enslige mindreårige asylsøkere, har Regjeringen nylig vedtatt en
                  rekke nye tiltak for å redusere antallet søkere uten beskyttelsesbehov. Enslige
                  mindreårige asylsøkere i alderen 16–18 år uten forsvarlig omsorg i hjemlandet kan
                  etter en individuell vurdering gis midlertidig og begrenset tillatelse hvis de
                  ikke fyller vilkårene for beskyttelse eller opphold på humanitært grunnlag.
                  Departementet vil instruere UDI om i hver enkelt sak å vurdere hvorvidt den
                  samlede omsorgssituasjonen for barn i hjemlandet er forsvarlig, herunder hos
                  foreldre, i familien for øvrig eller i annet egnet omsorgstilbud. Regjeringen vil
                  også gå i dialog med myndighetene i de viktigste opprinnelseslandene med sikte på
                  å bidra til tilfredsstillende omsorgstilbud i asylsøkernes hjemland. Fordi
                  ankomstmønsteret endrer seg over tid, er det hele tiden behov for å vurdere tiltak
                  i forhold til den faktiske utviklingen. I den sammenheng er det også naturlig å
                  vurdere ytterligere tiltak for å effektivisere retur av dem som har fått avslag på
                  søknad om opphold. 

Jeg er glad for at også opposisjonspartiene vil være med på å diskutere slike
                  løsninger, og jeg er innstilt på å legge til rette for at også Stortinget kan få
                  diskutere slike tiltak. 

 Det blir replikkordskifte. 

 Det mest oppsiktsvekkende med denne saken er jo signalene fra Regjeringen om at
                  man i større grad ønsker å se sammenhengen mellom bistandspolitikk på den ene
                  siden og retur av asylsøkere på den andre siden – i merknads form står to av
                  regjeringspartiene sammen om dette. 

Det har jo tidligere kommet sterke utfall mot dette fra statsrådens kollega i
                  Regjeringen, utenriksminister Jonas Gahr Støre, da han her i Stortinget tok
                  kraftig avstand fra dette forslaget. Nå har Regjeringen åpenbart snudd. I hvert
                  fall har Senterpartiet og Arbeiderpartiet et annet syn. Kan statsråden gjøre rede
                  for bakgrunnen for det? Er det sånn at utenriksminister Jonas Gahr Støre har tapt
                  internt i Regjeringen? 

 Jeg har lagt merke til at det som sies i innstillingen om bistand, ikke er knyttet
                  til kutt i bistandsbudsjettet, men bistand i forbindelse med retur. Allerede i dag
                  har vi det. Vi har f.eks. hvis en returnerer til Afghanistan, en direkte støtte på
                  10 000 kr. Man kan få hjelp med 25 000 kr for å komme i gang med skolering eller
                  opprette næringsvirksomhet i hjemlandet – den typen bistand har vi. Veldig mange
                  land som vi har god kontakt med, f.eks. Afghanistan – jeg hadde møte med
                  statssekretær Assimi der i fjor høst – er opptatt av om Norge kunne bidra til å
                  legge til rette for en tilbakekomst av afghanere som de ser for seg ikke kommer
                  bare fra Norge, men fra mange land etter hvert. Det å koble den type bilaterale
                  avtaler opp mot mulighetene til å returnere dem som bør returneres, er ikke noe
                  nytt. Jeg oppfatter at det er det regjeringspartiene, i hvert fall to av dem,
                  (presidenten klubber) har sagt ja til i innstillingen, i tråd med brevet
                  (presidenten klubber) som jeg sendte til Stortinget. 

 Presidenten vil be om at alle talarane held seg til taletida. 

 Alle opposisjonspartiene ber om at Regjeringen snarlig kommer tilbake med forslag
                  til endringer slik at det blir mulig å instruere UNE. Statsråden har satt ned et
                  utvalg som har fått tidsfrist til november 2010. Hvis en følger et utvalgs normale
                  saksbehandlingsarbeid, når ser statsråden for seg, etter den tidsplanen som
                  statsråden har, at det blir mulig å få gjort endringer i styringen av UNE? Det er
                  det ene spørsmålet. 

Det andre spørsmålet er: Kan statsråden utelukke at Regjeringen vil komme med
                  endringer på dette området før utvalget konkluderer i sitt arbeid, eller kan han
                  allerede nå si at en vil vurdere å gjøre dette raskere? 

 Til det siste spørsmålet kan jeg ikke si noe absolutt. Det jeg sa i mitt innlegg,
                  og det mener jeg faktisk, var at vi har behov for å følge utviklingen på
                  asylområdet fortløpende. Som representanten er kjent med, forandrer det seg fra år
                  til år, fra måned til måned, fra hvilke land vi får en økning, fra hvilke land vi
                  får en reduksjon osv. Jeg forbeholder meg retten til å tilpasse virkemidlene til
                  den faktiske utvikling. 

UNE er jo opprettet for å være et rettslignende organ. Hvis vi eventuelt skal
                  gjøre endringer i UNE, skal det være etter en grundig vurdering, slik at man også
                  ivaretar de rettsmessige og de personvernmessige sidene av den saken og
                  selvfølgelig også internasjonale avtaler. Derfor går vi grundig inn i den jobben.
                  Jeg er opptatt av at UNEs selvstendighet er en viktig rettssikkerhetsfaktor, og
                  slik vi kjenner rettssystemene i Norge, ønsker vi heller ikke at det her skal
                  utvikles ny politikk. Jeg deler representantens bekymring her, og vi bør i hvert
                  fall da gå grundig inn i dette og se på det skjæringspunktet. 

 Kristelig Folkeparti er, i likhet med SV og Venstre, sterkt kritisk til at en skal
                  benytte bistand som pressmiddel for å få returavtaler. 

Dessverre er det ikke slik statsråden sa, for det står altså følgende i merknaden
                  fra Arbeiderpartiet, Senterpartiet, Fremskrittspartiet og Høyre – jeg leser fra
                  merknaden: 

«(…) vil påpeke at i forhandlinger om slike avtaler bør det vurderes virkemidler
                  som blant annet generell bistand, bygging av infrastruktur for mottak av
                  hjemvendte borgere og bistand til reintegrering.» 

– Altså en generell bistand. Det bryter totalt med motivasjonen og det som er
                  målsettingen med å gi bistand, nemlig å hjelpe verdens fattigste. Det er grunn til
                  å gjenta spørsmålet i den første replikken: Deler statsråden utenriksminister
                  Jonas Gahr Støres syn, som tar avstand fra å bruke bistand, eller deler han
                  Stokkan-Grandes syn på denne alvorlige saken? 

 Jeg deler innstillingens syn, som gir uttrykk for det eksemplet jeg nevnte i stad,
                  at afghanske myndigheter gjerne ser at vi bidrar til å bygge opp deres
                  infrastruktur i forbindelse med at folk skal komme tilbake fra andre land, ikke
                  bare fra Norge. Da er det naturlig for oss å si at vi kanskje kan bidra med det.
                  Vi bidrar med mye i Afghanistan. Da synes jeg det er naturlig å se på om det kan
                  ses i sammenheng med at vi har en situasjon der enslige mindreårige fra
                  Afghanistan blir sendt til Norge i et dramatisk økende antall av menneskesmuglere.
                  Da holder det ikke bare å si stakkars barn. Vi må faktisk si at vi ikke kan la
                  flyktninginstituttet bli misbrukt på den måten. Vi er nødt til å prøve å finne
                  forsvarlige ordninger for en omsorgsfull retur, slik at vi får stoppet trafikken
                  med barn som blir sendt til Norge uten beskyttelse. Det må noen ta ansvar for. Da
                  kan vi se det i sammenheng med samarbeidsavtalen mellom afghanske myndigheter,
                  UNHCR og norske myndigheter. 

 Replikkordskiftet er over. 

Dei talarane som heretter får ordet, har ei taletid på inntil 3 minutt. 

 Jeg skal bare ta ordet på slutten av debatten til en kort presisering av hva saken
                  her faktisk handler om. 

Det er ikke et enkelt tema vi diskuterer. Det handler om at veldig mange
                  enkeltmennesker utsetter seg selv for stor fare ved å reise fra sitt hjemland til
                  et europeisk land, søke om beskyttelse og eventuelt bli værende i en
                  limbosituasjon mellom det landet som nekter å gi dem opphold, og hjemlandet som
                  ikke ønsker å ta dem tilbake. Det er et ansvar vi som sitter i parlamentet i
                  Norge, også må ta inn over oss. Hvordan kan vi klare både å håndtere
                  tilstrømningen av asylsøkere og også effektuere de vedtakene som fattes når det
                  gjelder bosetting av dem som skal få opphold, og ikke minst retur av dem som får
                  avslag? 

Bjørg Tørresdal viste til at vi nå markerer World Refugee Week, en særdeles viktig
                  markering. Hun viste til det åpenbare, som jeg tror vi alle sammen er enige om,
                  nemlig at vi har et ansvar, og at vi ønsker å ta et ansvar, for verdens
                  flyktninger. Men det er en åpenbar misforståelse her, iallfall virker det som om
                  Bjørg Tørresdal og Kristelig Folkeparti ønsker å misforstå det som er sakens
                  kjerne. Det er nemlig ikke riktig, som det hevdes fra talerstolen her, at de
                  innstrammingstiltakene som har blitt gjennomført, er innstramminger i
                  asylinstituttet. Det er innstrammingstiltak som skal forhindre at folk uten
                  beskyttelsesbehov, altså folk som ikke er flyktninger, skal legge ut på en
                  strabasiøs reise og havne i den situasjonen som dessverre tusenvis av mennesker
                  gjør i Europa. Det gjør vi nettopp for å kunne være i stand til å ta vare på våre
                  flyktninger i dag. Det var også en av grunnene til at noe av det første
                  Regjeringen gjorde, var å øke antallet kvoteflyktninger fra det begredelige lave
                  antallet det var på da Kristelig Folkeparti satt i regjering. 

Det andre er at det har vært mye snakk om den merknaden som dreier seg om bistand
                  til arbeidet med returavtaler. Jeg finner grunn til å referere den merknaden
                  igjen, for her er det åpenbart noen som ønsker å misforstå saken. Det flertallet
                  her skriver, er at man 

«vil påpeke at i forhandlinger om slike avtaler bør det vurderes virkemidler
                     som blant annet generell bistand, bygging av infrastruktur for mottak av
                     hjemvendte borgere og bistand til reintegrering for den enkelte». 

Jeg kan ikke fatte og begripe hvordan mennesker som står på denne talerstolen, som
                  Bjørg Tørresdal og flere, og som er tydelige på at de som har fått avslag,
                  selvfølgelig må respektere det og returnere, ikke er villige i det hele tatt til å
                  gå inn på ordninger som faktisk kan hjelpe dem til reintegrering i hjemlandet, som
                  kan bygge infrastruktur i opprinnelseslandet, som både kan motivere hjemlandet til
                  å ta imot og den enkelte til å returnere. Jeg fatter det ikke, og det ber jeg
                  vennligst om en redegjørelse for, for det er det denne merknaden handler om. 

Så får vi alltids leve med at sitater blir dratt ut i alle mulige retninger, og at
                  det er noen som ønsker å sette enkeltrepresentanter opp mot hverandre. 

Avslutningsvis vil jeg si at jeg er glad for at statsråden signaliserer at
                  Stortinget vil bli involvert i dette arbeidet med å skape flere, bedre og mer
                  helhetlige ordninger enn det europeiske land i dag samlet sett har. 

 Jeg vil bare starte med å si at jeg slutter meg til alt det som den forrige
                  taleren sa. 

Som svar på representanten Rolf Reikvams innlegg mener jeg at det ikke er å ha en
                  human asylpolitikk å ha en asylpolitikk som skaper en situasjon der mennesker – og
                  ofte de som i sitt lokalmiljø er de mest ressurssterke menneskene – selger alt det
                  de eier og har, og setter seg i gjeld til internasjonale kriminelle organisasjoner
                  som driver med menneskesmugling, under en falsk forutsetning om at de kanskje kan
                  få et opphold i Norge, eventuelt at de kan oppholde seg ulovlig i Norge så lenge
                  at de har mulighet til over lengre tid å sende penger tilbake. En slik
                  asylpolitikk hindrer muligheten til å gi et godt tilbud til de menneskene som har
                  et beskyttelsesbehov. Høyre fremmer disse forslagene, men vi har også, i våre
                  alternative budsjetter, fremmet forslag om å øke andelen kvoteflyktninger. Det er
                  helt åpenbart at Norge burde tatt imot en større andel av verdens flyktninger som
                  er i en situasjon som er helt håpløs, nemlig i verdens flyktningleirer. 

Så til spørsmålet om MUF-erne, som også representanten Reikvam var inne på. Han sa
                  at det nye nå var at de skulle få vurdert sin tilknytning til riket. Nei, det er
                  feil. MUF-ernes sak ble vurdert på ny – jeg holdt på å si: på ny og på ny – og
                  hver gang den saken ble vurdert, var tilknytning til riket med i vurderingen på
                  like vilkår som i alle andre saker der folk hadde oppholdt seg i Norge, med det
                  unntak at MUF-erne fikk spesialbehandling, der også den perioden de oppholdt seg i
                  Norge uten i realiteten å ha opphold, ble tillagt at de hadde tilknytning til
                  riket, noe som ikke er normalt i andre saker. Så denne gruppen hadde
                  spesialbehandling fra før. På tross av det fikk de avslag etter dagens regelverk
                  fram til at en politisk i realiteten har gitt dem et løp som skal gi opphold. Det
                  står også i høringsbrevet fra departementet at det ikke finnes juridisk grunnlag
                  for å gi denne gruppen opphold; det er en politisk beslutning. Det er en
                  vinglepolitikk som kommer til å føre til en økt tilstrømning av grunnløse
                  asylsøkere. 

Så vil jeg si at de er veldig positive, de signalene som kommer fra statsråden når
                  det gjelder muligheter for mindreårige i deres hjemland. De signalene som kommer
                  der, støtter Høyre fullt ut. Det er et flott initiativ, som jeg også tror vil være
                  til stor hjelp for de barna som blir sendt fra sine nærmeste på en veldig lang
                  reise. 

Så, på bakgrunn av det statsråden sa om muligheten til å komme tilbake med en
                  samlet returpolitikk, vil Høyre anmode om at forslag nr. 4, fra Høyre, Venstre og
                  Fremskrittspartiet, gjøres om til et oversendelsesforslag. 

 Det er notert. 

 Først til regjeringen Bondevik IIs forhold til kvoteflyktninger. I den perioden
                  var det problemer med å bosette flyktninger, og tallet på kvoteflyktninger gikk
                  ned. Men det ble i slutten av perioden hevet igjen, fordi en hadde en litt bedre
                  bosettingssituasjon. Det skjedde på initiativ fra Kristelig Folkeparti, som ønsker
                  at Norge skal fortsette å ta imot et økt antall av dem som er definert som
                  kvoteflyktninger. 

Så til det som har voldt store bølger i denne diskusjonen, nemlig spørsmålet om å
                  blande sammen bistand og returavtaler, eller å bruke bistand som pressmiddel for å
                  få til returavtaler. Bare for å presisere: Det som er viktig for Kristelig
                  Folkeparti, er å ta avstand fra at man bruker generell bistand. Det som står om
                  bygging av infrastruktur for mottak av hjemvendte borgere, har vi ingen problemer
                  med. Vi er veldig for at en skal legge forholdene til rette for dem som skal
                  returneres og blir returnert, at det skal gis bistand til det. Det vi er imot, er
                  at man skal true med å kutte i den generelle bistanden til land som ikke vil inngå
                  returavtaler. For generell bistand gis til verdens fattigste. 

Skal man altså ramme verdens fattigste fordi myndighetene i det landet der de bor,
                  ikke vil samarbeide med norske myndigheter om retur av egne borgere? Det er å
                  stramme inn på flyktningpolitikken og ramme folk som absolutt ikke har noe med
                  norsk flyktningpolitikk å gjøre, og det er et svik mot verdens fattigste. 

 La meg ta tak i det siste først. Jeg oppfatter ikke at flertallet truer med å
                  kutte bistand – sådan sier ikke skriften, og jeg forholder meg til skriften. Men
                  det er snakk om at det går an å utvikle samarbeid med land på flere områder, bl.a.
                  for også å kunne returnere enslige mindreårige på en anstendig måte. Det synes jeg
                  ikke er opprørende i det hele tatt. Det er åpenbart et ønske om å misforstå og
                  trekke innstillingen lenger enn det er grunnlag for i forhold til de kommentarer
                  som de som er for innstillingen, faktisk legger til grunn. 

Så må jeg si at jeg har stor forståelse for forslaget fra Venstre, presisert og
                  forklart av representanten Dørum, i forhold til identitets- og
                  dokumentasjonssenter. Det er et forslag som Regjeringen har mottatt, og som vi nå
                  utreder muligheten for å realisere. Jeg kan ikke nå forskuttere konklusjonen på
                  det, men det er så mye fornuftig i et slikt forslag at jeg synes det ville være
                  synd hvis det skulle bli nedstemt i Stortinget før Regjeringen får anledning til å
                  trekke en konklusjon på i hvert fall det faktum at vi trenger klarere, tydeligere
                  og raskere identifikasjon som en vesentlig del av framtidens asyl- og
                  innvandringspolitikk. 

Så vil jeg bare kort si til MUF-saken at det er altså 316 mennesker i Norge, ikke
                  alle, men noen av MUF-erne, som har kommet i en situasjon der staten på et
                  tidspunkt har gitt grunnlag for å tro at de kunne komme til å få opphold. Det er i
                  den sammenheng vi sier at nåde skal gå for rett, forutsatt at du ikke har begått
                  kriminelle handlinger med en viss straffelengde, og at identifikasjon er avklart.
                  Jeg er helt sikker på at det ikke kommer til å friste flere til å komme til Norge. 

Så til verdens flyktninger, den uka vi er inne i, og de som flykter fra kuler og
                  krutt: Ja, det er nettopp mitt utgangspunkt for å ha ansvaret for denne sektoren.
                  Jeg mener vi skal ha en innvandringspolitikk som er streng, men rettferdig. Vi
                  skal ha en integreringspolitikk som er raus, men som stiller krav, og bakgrunnen
                  for det er nettopp å ivareta Genèvekonvensjonen. Det er nettopp derfor vi er nødt
                  til å sette inn tiltak, for at ikke for mange søker asyl uten at de har grunnlag
                  for asyl eller beskyttelse på humanitært grunnlag. Det er hele utgangspunktet også
                  for de tilstrammingene som vi vedtok i fjor, og som blir gjennomført nå, nettopp å
                  ta vare på dem som representanten Tørresdal pekte på, de som flykter fra kuler, de
                  som flykter fra terror. Skal vi klare å ta vare på dem på en skikkelig måte, er vi
                  nødt til å sørge for at ikke det samme instituttet blir brukt av folk som har
                  andre behov enn beskyttelse. 

 Jeg har hørt statsråder tale «bob-bob» i dannede parlamentariske former, og jeg
                  har hørt statsråder tale som statsråden gjør i dag. Etter den talen vil jeg be om
                  at mitt forslag, nr. 16, blir gjort om til et oversendelsesforslag. 

 Det er notert. 

Fleire har ikkje bedt om ordet til sak nr. 3. 

(Votering, sjå side 3887) 

Etter ønske frå kyrkje-, utdanings- og forskingskomiteen vil presidenten foreslå
                  at sakene nr. 4 og 5 blir behandla under eitt – og ser det som vedteke. 





                    

 Under debatten er det satt fram 16 forslag. Det er 

forslagene nr. 1–3, fra Per-Willy Amundsen på vegne av Fremskrittspartiet,
                        Høyre, Kristelig Folkeparti og Venstre 

forslagene nr. 4–10, fra Per-Willy Amundsen på vegne av Fremskrittspartiet,
                        Høyre og Venstre 

forslagene nr. 11–15, fra Per-Willy Amundsen på vegne av Fremskrittspartiet
                        og Høyre 

forslag nr. 16, fra Odd Einar Dørum på vegne av Venstre 

Under debatten er forslag nr. 4, fra Fremskrittspartiet, Høyre og Venstre, og
                  forslag nr. 16, fra Venstre, omgjort til oversendelsesforslag, og vil bli endret i
                  tråd med dette. 

Forslag nr. 4, fra Fremskrittspartiet, Høyre og Venstre, lyder da i endret form: 

«Det henstilles til Regjeringen å komme tilbake på en egnet måte med en sak om
                     en samlet og mer effektiv utsendelsespolitikk.» 

Forslag nr. 16, fra Venstre, lyder da i endret form: 

«Det henstilles til Regjeringen å opprette en egen nasjonal identitets- og
                     dokumentasjonsenhet som skal avgjøre identiteten til de asylsøkerne som kommer
                     uten identitetspapirer.» 

Presidenten foreslår at disse forslagene oversendes Regjeringen uten
                  realitetsvurdering. – Det anses vedtatt. 

Det voteres så over forslagene nr. 11–15, fra Fremskrittspartiet og Høyre. 

Forslag nr. 11 lyder: 

«Stortinget ber Regjeringen vurdere hvordan returavtaler og mottak av egne
                     borgere som ikke oppfyller vilkårene for opphold i Norge, kan inngå som
                     elementer i avtaler som inngås med land som skal motta norsk bistand.
                     Kvalifiseringsprogrammer bør også vurderes i denne sammenheng.» 

Forslag nr. 12 lyder: 

«Stortinget ber Regjeringen vurdere om Arbeids- og inkluderingsdepartementet
                     skal få råderett over deler av bistandsporteføljen til arbeidet med å få på
                     plass et system for retur, og at bistandsmidler kan brukes for å stimulere til
                     returavtaler.» 

Forslag nr. 13 lyder: 

«Stortinget ber Regjeringen vurdere innføring av et kvalifiseringsprogram for
                     asylsøkere som samarbeider om retur. Det er en forutsetning at den avsluttende
                     delen av kvalifiseringen gjennomføres i søkerens hjemland.» 

Forslag nr. 14 lyder: 

«Stortinget ber Regjeringen vurdere muligheten for å stramme inn kravet i
                     utlendingsloven om at asylsøkere skal bidra til å avklare egen identitet for å
                     redusere antallet som bruker manglende papirer til å trenere saksbehandlingen.»
                  

Forslag nr. 15 lyder: 

«Stortinget ber Regjeringen om ikke å igangsette det varslede arbeidet med å
                     utarbeide et forslag til forskriftsbestemmelser som gir de såkalte MUF-erne
                     (Midlertidig opphold Uten rett til Familiegjenforening), som fikk opphold i
                     2005 og 2006 og senere ikke har fått tillatelsen fornyet, en ny mulighet til å
                     søke om en tillatelse som vil gi dem grunnlag for en varig oppholdstillatelse i
                     Norge.» 

Votering:

Forslagene fra Fremskrittspartiet og Høyre ble med 66 mot 36 stemmer ikke
                  bifalt.

(Voteringsutskrift kl. 16.14.36)

 Det voteres over forslagene nr. 5–10, fra Fremskrittspartiet, Høyre og Venstre. 

Forslag nr. 5 lyder: 

«Stortinget ber Regjeringen sørge for at Torshov-prosjeket videreføres som
                        ett prosjekt der UDI og Politiets utlendingsenhet er samlokalisert og
                        arbeider sammen for en rask behandling og utsendelse av asylsøkere med
                        åpenbart grunnløse asylsøknader.» 

Forslag nr. 6 lyder: 

«Stortinget ber Regjeringen om raskt å utrede muligheten for å forvare
                        asylsøkere som begår gjentatte kriminelle handlinger inntil asylsøknaden er
                        ferdigbehandlet.» 

Forslag nr. 7 lyder: 

«Stortinget ber Regjeringen vurdere om gjentatte kriminelle handlinger
                        begått av en asylsøker som har søknaden til behandling, skal kunne få
                        betydning for utfallet av saken.» 

Forslag nr. 8 lyder: 

«Stortinget ber Regjeringen innføre et meldepliktsystem for personer som
                        søker om asyl og som ikke bor på mottak, og personer som har fått avslag og
                        som venter på utsendelse. Gjentatte brudd på meldeplikten vil kunne føre til
                        forvaring.» 

Forslag nr. 9 lyder: 

«Stortinget ber Regjeringen innføre en ordning der turister fra land med
                        stor sannsynlighet for å «hoppe av», må melde seg ved den norske ambassaden
                        ved hjemkomst. Dersom vedkommende ikke melder seg ved hjemkomst, vil
                        garantien for herboende bli utløst.» 

Forslag nr. 10 lyder: 

«Stortinget ber Regjeringen gjennom instruks til UDI endre direktoratets
                        praksis når det gjelder politiske anførsler og tilknytning til Taliban slik
                        at det ikke lenger skal tale til søkers fordel at vedkommende har hatt en
                        profilert, innflytelsesrik stilling og eventuelt vært ansatt i
                        administrasjonen under Taliban-regimet. Den samme endringen må skje når det
                        gjelder ledere og kommandanter på provins- eller sentralnivå og/eller de som
                        har begått alvorlige overgrep.» 

Votering:

Forslagene fra Fremskrittspartiet, Høyre og Venstre ble med 60 mot 42
                  stemmer ikke bifalt.

(Voteringsutskrift kl. 16.14.57)

 Det voteres over forslagene nr. 1–3, fra Fremskrittspartiet, Høyre, Kristelig
                     Folkeparti og Venstre. 

Forslag nr. 1 lyder: 

«Stortinget ber Regjeringen intensivere arbeidet med «uroaksjonene» der
                        Politiets utlendingsenhet, Mattilsynet, skatteetaten og andre relevante
                        etater gjennomfører koordinerte aksjoner for å avsløre ulovlig opphold,
                        arbeidsforhold mv.» 

Forslag nr. 2 lyder: 

«Stortinget ber Regjeringen gjennomgå prosedyrene for hvordan straffbare
                        forhold som fremkommer gjennom saksbehandlingen og asylintervju i UDI og
                        UNE, blir videreformidlet og fulgt opp overfor statsadvokaten. Systemet må
                        sikre at personer blir straffeforfulgt for sine ugjerninger.» 

Forslag nr. 3 lyder: 

«Stortinget ber Regjeringen i løpet av 2009 komme tilbake med forslag til
                        nødvendige lovendringer for å etablere en instruksjonsmyndighet for
                        Regjeringen overfor UNE i prinsippspørsmål tilsvarende ordningen som
                        eksisterer overfor UDI.» 

Votering:

Forslagene fra Fremskrittspartiet, Høyre, Kristelig Folkeparti og Venstre
                  ble med 53 mot 48 stemmer ikke bifalt.

(Voteringsutskrift kl. 16.15.17)

Komiteen hadde innstilt: 

Dokument nr. 8:84 (2008–2009) – representantforslag fra stortingsrepresentantene
                  Bent Høie, Erna Solberg og Kari Lise Holmberg om tiltak for redusert tilstrømning
                  og økt utsendelse av grunnløse asylsøkere – vedlegges protokollen. 

Votering:

Komiteens innstilling ble enstemmig bifalt.


                    
                    

 Under debatten er det satt fram 43 forslag. Det er 

forslagene nr. 1–31, fra Åse Michaelsen på vegne av Fremskrittspartiet,
                        Høyre, Kristelig Folkeparti og Venstre 

forslagene nr. 32–35, fra Åse Michaelsen på vegne av Fremskrittspartiet og
                        Høyre 

forslag nr. 36, fra Åse Michaelsen på vegne av Fremskrittspartiet, Kristelig
                        Folkeparti og Venstre 

forslagene nr. 37 og 38, fra Ine Marie Eriksen Søreide på vegne av Høyre,
                        Kristelig Folkeparti og Venstre 

forslag nr. 39, fra Åse Michaelsen på vegne av Fremskrittspartiet 

forslagene nr. 40 og 41, fra Dagrun Eriksen på vegne av Kristelig Folkeparti
                        og Venstre 

forslagene nr. 42 og 43, fra Odd Einar Dørum på vegne av Venstre 

Under debatten er forslag nr. 25, fra Fremskrittspartiet, Høyre, Kristelig
                  Folkeparti og Venstre, omgjort til et oversendelsesforslag, og vil bli endret i
                  tråd med dette. Forslaget lyder da i endret form: 

«Det henstilles til Regjeringen å komme tilbake til Stortinget med sak om
                     tillegg i aksjeloven for å styrke rettsvernet for gründere i oppstartsselskap.»
                  

Presidenten foreslår at dette forslaget oversendes Regjeringen uten
                  realitetsvotering. – Det anses vedtatt. 

Det voteres over forslagene nr. 42 og 43, fra Venstre. 

Forslag nr. 42 lyder: 

«Stortinget ber Regjeringen øke Fondet for forskning og nyskaping til 100 mrd.
                     kroner, som en gradvis opptrapping til en fondsbeholdning på 150 mrd. kroner i
                     2010.» 

Forslag nr. 43 lyder: 

«Stortinget ber Regjeringen om å etablere en opptrappingsplan for investeringer
                     i forskningsinfrastruktur, i tråd med anbefalingene fra Norges forskningsråd.
                     Opptrappingsplanen skal finansieres med avkastning av fondskapitalen i Fondet
                     for forskning og nyskaping, og forutsetter en økning i fondskapitalen til minst
                     150 mrd. kroner i 2010.» 

Votering:

Forslagene fra Venstre ble med 96 mot 6 stemmer ikke bifalt.

(Voteringsutskrift kl. 16.17.06)

 Det voteres over forslagene nr. 40 og 41, fra Kristelig Folkeparti og Venstre.
                  

Forslag nr. 40 lyder: 

«Stortinget ber Regjeringen slå fast at norsk forskningsinnsats skal økes
                        til 3 prosent av BNP innen 2013.» 

Forslag nr. 41 lyder: 

«Stortinget ber Regjeringen stadfeste 50/50-prinsippet for fordeling av tid
                        mellom forskning og undervisning/veiledning for vitenskapelig ansatte, som
                        en del av innsatsen for å styrke forskningsbasert undervisning.» 

Votering:

Forslagene fra Kristelig Folkeparti og Venstre ble med 89 mot 13 stemmer
                  ikke bifalt.

(Voteringsutskrift kl. 16.17.24)

 Det voteres over forslag nr. 39, fra Fremskrittspartiet. Forslaget lyder: 

«Stortinget ber Regjeringen lage en opptrappingsplan slik at den offentlige
                        forskningsandelen når 1,4 prosent av BNP innen 2015.» 

Votering:

Forslaget fra Fremskrittspartiet ble med 78 mot 24 stemmer ikke
                  bifalt.

(Voteringsutskrift kl. 16.17.41)

 Det voteres over forslagene nr. 37 og 38, fra Høyre, Kristelig Folkeparti og
                     Venstre. 

Forslag nr. 37 lyder: 

«Stortinget ber Regjeringen komme tilbake til Stortinget med en
                        opptrappingsplan for det nasjonale stipendprogrammet for kunstnerisk
                        utviklingsarbeid. Planen skal ta sikte på å dekke hele spekteret av
                        kunstneriske uttrykk og alle høyere utdanningsinstitusjoner som tilbyr
                        kunstutdanning.» 

Forslag nr. 38 lyder: 

«Stortinget ber Regjeringen opprette et program for kunstnerisk
                        utviklingsarbeid for å styrke universitetenes og høyskolenes strategiske
                        arbeid innen dette feltet. Programmet etableres for fem år.» 

Votering:

Forslagene fra Høyre, Kristelig Folkeparti og Venstre ble med 77 mot 25
                  stemmer ikke bifalt.

(Voteringsutskrift kl. 16.18.03)

 Det voteres over forslag nr. 36, fra Fremskrittspartiet, Kristelig Folkeparti
                     og Venstre. Forslaget lyder: 

«Stortinget ber Regjeringen komme med en strategiplan på hvordan Norges
                        muligheter til å påvirke beslutninger vedrørende bruken av EU-midler innen
                        FoU kan økes, med det målet å kanalisere midler til å nå Norges definerte
                        nasjonale målsettinger.» 

Votering:

Forslaget fra Fremskrittspartiet, Kristelig Folkeparti og Venstre ble med 63
                  mot 39 stemmer ikke bifalt.

(Voteringsutskrift kl. 16.18.24)

 Det voteres over forslagene nr. 32 og 35, fra Fremskrittspartiet og Høyre. 

Forslag nr. 32 lyder: 

«Stortinget ber Regjeringen lage en opptrappingsplan som bidrar til at den
                        totale norske forskningsinnsatsen, inkludert både offentlige og private
                        kilder, når 3 prosent av BNP innen 2015.» 

Forslag nr. 35 lyder: 

«Stortinget ber Regjeringen opprette et eget fond for vitenskapelig utstyr
                        på 10 mrd. kroner. Avkastningen av fondskapitalen øremerkes investeringer i
                        forskningsinfrastruktur.» 

Votering:

Forslagene fra Fremskrittspartiet og Høyre ble med 66 mot 35 stemmer ikke
                  bifalt.

(Voteringsutskrift kl. 16.18.44)

 Det voteres over forslagene nr. 33 og 34, fra Fremskrittspartiet og Høyre. 

Forslag nr. 33 lyder: 

«Stortinget ber Regjeringen trappe opp antall fullfinansierte
                        stipendiatstillinger med minst 400 i året fram mot 2013. 30 prosent av disse
                        stillingene skal være frie stipendiatstillinger som fordeles via Norges
                        forskningsråd.» 

Forslag nr. 34 lyder: 

«Stortinget ber Regjeringen trappe opp antall fullfinansierte post
                        doc.-stillinger med minst 300 i året fram mot 2013. 50 prosent av disse skal
                        være frie post doc.-stillinger som fordeles via Norges forskningsråd.» 

Venstre har varslet at de ønsker å støtte forslagene. 

Votering:

Forslagene fra Fremskrittspartiet og Høyre ble med 59 mot 42 stemmer ikke
                  bifalt.

(Voteringsutskrift kl. 16.19.10)

 Det voteres over forslagene nr. 1–31, med unntak av forslag nr. 25, fra
                     Fremskrittspartiet, Høyre, Kristelig Folkeparti og Venstre. 

Forslag nr. 1 lyder: 

«Stortinget ber Regjeringen fremme forslag til ulike insentivordninger for å
                        øke den totale FoU-andelen, med fokus på samarbeid mellom akademia og det
                        private næringsliv, for å bidra til internasjonalisering og
                        innovasjon/nytenkning.» 

Forslag nr. 2 lyder: 

«Stortinget ber Regjeringen vurdere om det bør innføres offentlige
                        virkemidler som støtter opp om fase tre (store kliniske studier) i
                        legemiddelforskning.» 

Forslag nr. 3 lyder: 

«Stortinget ber Regjeringen gjennomgå personopplysningsloven med tanke på
                        forskning på barn og unge og vurdere om personopplysningsloven sikrer barns
                        rettigheter i tilstrekkelig grad med hensyn til forskning og oppbevaring av
                        personsensitive opplysninger.» 

Forslag nr. 4 lyder: 

«Stortinget ber Regjeringen fremme forslag om nødvendige endringer i
                        skatteloven, slik at forskningsinstitutter som mottar basisbevilgning fra
                        staten, fritas for skatteplikt.» 

Forslag nr. 5 lyder: 

«Stortinget ber Regjeringen innlemme de forskningsinstituttene som er
                        kvalifisert, men som i dag ikke er med i det nye basisfinansieringssystemet,
                        i dette systemet.» 

Forslag nr. 6 lyder: 

«Stortinget ber Regjeringen etablere en ordning administrert av Norges
                        forskningsråd, der forskningsinstituttene kan søke om midler til
                        forskerskoler for en periode på minst fem år. Når slike midler er tildelt,
                        vil instituttene selv ha ansvar for å fordele stipendier til den enkelte
                        doktorgradsstipendiat.» 

Forslag nr. 7 lyder: 

«Stortinget ber Regjeringen snarest utrede etableringen av et styrings- og
                        planleggingsdokument for forskningssektoren etter modell av Nasjonal
                        transportplan.» 

Forslag nr. 8 lyder: 

«Stortinget ber Regjeringen legge frem for Stortinget en opptrappingsplan
                        for finansiering av norsk forskning, senest i forbindelse med
                        statsbudsjettet for 2010. Planen skal ta utgangspunkt i målene for norsk
                        forskning som er fastsatt i St.meld. nr. 30 (2008–2009), og gjelde for
                        budsjettårene 2010–2013. Det skal legges til grunn at den statlige
                        forskningsinnsatsen skal utgjøre minst 1 prosent av BNP innen 2013.» 

Forslag nr. 9 lyder: 

«Stortinget ber Regjeringen fremme forslag om forsøk med langsiktig
                        budsjettering innenfor viktige forskningsområder.» 

Forslag nr. 10 lyder: 

«Stortinget ber Regjeringen sørge for at avkastningen fra Fondet for
                        forskning og nyskaping brukes til langsiktig strategisk og
                        sektorovergripende forskning. Avkastningen skal ikke kunne brukes til å
                        dekke regulære driftsutgifter som normalt dekkes gjennom ordinære
                        budsjettbevilgninger.» 

Forslag nr. 11 lyder: 

«Stortinget ber Regjeringen legge fram en opptrappingsplan for kapitalbasen
                        i Fondet for forskning og nyskaping, slik at avkastningen kan brukes som et
                        bidrag til å nå et mål om at forskningsinnsatsen fra offentlige kilder skal
                        være minst 1 prosent av BNP innen 2013.» 

Forslag nr. 12 lyder: 

«Stortinget ber Regjeringen snarest mulig legge fram for Stortinget en
                        forpliktende opptrappingsplan for forskerrekruttering. Antall stillinger i
                        opptrappingsplanen skal være i tråd med beregninger knyttet til at den
                        statlige forskningsinnsatsen skal utgjøre minst 1 prosent av BNP innen
                        2013.» 

Forslag nr. 13 lyder: 

«Stortinget ber Regjeringen legge fram en egen sak om rekrutteringsstrategi
                        for vitenskapelige stillinger ved universiteter, høyskoler og
                        forskningsinstitutter.» 

Forslag nr. 14 lyder: 

«Stortinget ber Regjeringen utarbeide en plan for hvordan man kan sikre at
                        en større andel av doktorgradsstudentene gjennomfører et lengre
                        forskningsopphold ved en utenlandsk institusjon i løpet av sine
                        doktorgradsstudier.» 

Forslag nr. 15 lyder: 

«Stortinget ber Regjeringen utarbeide en forpliktende og forutsigbar
                        rekrutteringsstrategi for universiteter og høyskoler. Strategien må sikre
                        tilstrekkelig relevant forskningskompetanse til å møte prioriteringene i
                        forskningsmeldingene «Klima for forskning» og «Vilje til forskning», samt
                        sikre en smidig håndtering av det forestående generasjonsskiftet ved
                        universiteter og høyskoler. Strategien må legge særlig vekt på økt bruk av
                        post doc.-stillinger for å sikre en god overgang mellom avlagt doktorgrad og
                        fast ansettelse.» 

Forslag nr. 16 lyder: 

«Stortinget ber Regjeringen sørge for at alle universiteter og høyskoler har
                        en karriereveiledningstjeneste.» 

Forslag nr. 17 lyder: 

«Stortinget ber Regjeringen innføre en prøveordning med innstegsstillinger i
                        perioden 2009–2012.» 

Forslag nr. 18 lyder: 

«Stortinget ber Regjeringen i statsbudsjettet for 2010 fremlegge en
                        beregning av kostnadene ved fullfinansiering av stipendiatstillinger som er
                        tildelt før 2009, samt fremlegge en plan for inndekning av dette
                        etterslepet.» 

Forslag nr. 19 lyder: 

«Stortinget ber Regjeringen utarbeide en kostnadsberegning av etterslepet på
                        utstyr og en plan for hvordan man vil få utstyrsinvesteringene opp på et
                        tilfredsstillende nivå.» 

Forslag nr. 20 lyder: 

«Stortinget ber Regjeringen fremlegge forpliktende planer for hvordan
                        internasjonaliseringsarbeidet kan styrkes for forsknings- og
                        utdanningsinstitusjoner i hele landet, samt hvordan bedrifters evner til å
                        kvalifisere seg bedre i forhold til internasjonale aktiviteter
                        (EU-programmer) kan styrkes.» 

Forslag nr. 21 lyder: 

«Stortinget ber Regjeringen utarbeide insentiver som muliggjør økning av
                        antall teknologioverføringsavtaler, samt en plan for hvordan klyngetenkning
                        og nettverksbygging kan utløse ekstra midler til FoU.» 

Forslag nr. 22 lyder: 

«Stortinget ber Regjeringen analysere sammenhengene mellom samfunnsøkonomisk
                        og bedriftsøkonomisk lønnsomhet av forskning og foreslå tiltak som kan bidra
                        til at næringslivets forskningsinnsats øker.» 

Forslag nr. 23 lyder: 

«Stortinget ber Regjeringen vurdere å la bedriftene utgiftsføre
                        forskningsinnsats i stedet for å aktivere kostnadene, og om det er mulig
                        eller hensiktsmessig med tiltak spesielt rettet mot oppstartsbedrifter og
                        gründere.» 

Forslag nr. 24 lyder: 

«Stortinget ber Regjeringen gjennomgå ordningene for tildeling av
                        forskningsmidler, med tanke på å fjerne byråkratiske hindringer og øke
                        fleksibiliteten i søknadsprosessene. Det er også viktig å øke
                        forutsigbarheten i blant annet SkatteFUNN-ordningen.» 

Forslag nr. 26 lyder: 

«Stortinget ber Regjeringen øke grensen for egenutført FoU i bedrift fra 5,5
                        mill. kroner til 8 mill. kroner.» 

Forslag nr. 27 lyder: 

«Stortinget ber Regjeringen snarest mulig legge fram for Stortinget en
                        forpliktende opptrappingsplan for basisbevilgninger til universiteter,
                        høyskoler og forskningsinstitutter i tråd med sektorens behov.» 

Forslag nr. 28 lyder: 

«Stortinget ber Regjeringen sørge for skattemessig likebehandling ved
                        opprettelse av gaveprofessorater ved institusjoner innenfor høyere
                        utdanning, under forutsetning av at vedkommende institusjon er akkreditert
                        av NOKUT (Nasjonalt organ for kvalitet i utdanningen).» 

Forslag nr. 29 lyder: 

«Stortinget ber Regjeringen senke den nedre beløpsgrensen for private gaver
                        til forskning som utløser offentlig gaveforsterkning, og heve den totale
                        beløpsrammen som avsettes til dette.» 

Forslag nr. 30 lyder: 

«Stortinget ber Regjeringen utrede en ordning for utdannings- og
                        kunnskapsstøtte etter modell av ordningen for gaveforsterkning, der
                        bedrifters finansiering av professorater eller stipendiater utløser støtte
                        fra samfunnet på 25 pst. av støttebeløpet.» 

Forslag nr. 31 lyder: 

«Stortinget ber Regjeringen inngå nasjonale avtaler om abonnement på
                        sentrale fagtidsskrifter. Ved inngåelse av slike avtaler skal det vurderes
                        om disse også skal omfatte enkelte av de land som er hovedmottakere av norsk
                        bistand.» 

Votering:

Forslagene fra Fremskrittspartiet, Høyre, Kristelig Folkeparti og Venstre
                  ble med 53 mot 49 stemmer ikke bifalt.

(Voteringsutskrift kl. 16.19.37)

Komiteen hadde innstilt: 

I 

Stortinget ber Regjeringen på egnet måte komme tilbake til Stortinget om hvordan
                  man i størst mulig grad kan sikre studentaktiv forskning. 

II 

Stortinget ber Regjeringen gjennomgå forskningsetiske regler for master- og
                  doktorgradsprogrammer når det gjelder forskning på barn og unge innenfor
                  skjæringspunktet helse- og sosialforskning, og komme tilbake til Stortinget med
                  dette på egnet måte. 

III 

St.meld. nr. 30 (2008–2009) – Klima for forskning – vedlegges protokollen. 

Votering:

Komiteens innstilling ble enstemmig bifalt.


                    
                    

 Etter ønske frå kyrkje-, utdanings- og forskingskomiteen vil presidenten foreslå
                  at debatten blir avgrensa til 1 time, og at taletida blir fordelt slik på
                  gruppene: 

Arbeidarpartiet 15 minutt, Framstegspartiet 10 minutt, Høgre 10 minutt,
                  Sosialistisk Venstreparti 5 minutt, Kristeleg Folkeparti 5 minutt, Senterpartiet 5
                  minutt og Venstre 5 minutt. 

I tillegg blir det foreslått ei taletid på inntil 5 minutt til statsråden. 

Vidare vil presidenten foreslå at det blir gjeve anledning til replikkordskifte på
                  inntil tre replikkar med svar etter innlegg av hovudtalarane frå kvar partigruppe
                  og fem replikkar med svar etter innlegg frå medlemmer av Regjeringa innanfor den
                  fordelte taletida. 

Vidare blir det foreslått at dei som måtte teikne seg på talarlista utover den
                  fordelte taletida, får ei taletid på inntil 3 minutt. 

– Det er å sjå på som vedteke. 

 (ordfører for sakene): Forskning har gjennom århundrer «påvirket våre holdninger,
                  vår tenkemåte og våre verdensbilder. Forskning har gitt oss ny erkjennelse og
                  bidratt til betydelige framskritt». Komiteen har ingen problemer med å samle seg
                  om det utsagnet, heller ikke om at Norge i dag er «et kunnskapsbasert samfunn,
                  hvor den menneskelige kapitalen utgjør 85 pst. av nasjonalformuen». 

Komiteen har etter min mening arbeidet godt med forskningsmeldingen – Klima for
                  forskning. Alle partier har bidratt til at vi på flere områder har skrevet oss
                  sammen, dette på svært viktige områder innen forskning og utvikling. Det tror jeg
                  er vesentlig med tanke på den store rollen forskning spiller og vil spille for
                  framtidens løsninger både når det gjelder globale og nasjonale utfordringer
                  innenfor f.eks. klima, miljø, energi, helse og ren mat. Komiteen er i all hovedsak
                  enige om mål og prioriteringer, men til tider svært uenige om hvordan vi skal nå
                  målene. Jeg vil imidlertid takke hele komiteen for godt klima under arbeidet med
                  saken. 

I forskningsmeldingen vi har til behandling i dag, framheves klimaendringene som
                  den viktigste utfordringen i samfunnet i dag. Meldingen bygger på den forrige
                  forskningsmeldingen, som ble behandlet i 2005 – Vilje til forskning – men utvider
                  antallet forskningspolitiske mål og samler seg om fem strategiske mål og fire
                  tverrgående mål. Forskningsmeldingen fastslår at den langsiktige
                  forskningsinnsatsen skal utgjøre 3 pst. av bruttonasjonalproduktet. Dette ligger
                  fast. Men det understrekes samtidig at det er behov for å vende oppmerksomheten i
                  forskningspolitikken fra ressursinnsats til resultater. 

Jeg vil nevne noen områder i forskningsmeldingen som komiteen har vært opptatt av.
                  Grunnforskning med vekt på kvalitet og realfag er et slikt område. 

Komiteen understreker at det er en svært viktig oppgave å sørge for god og
                  langsiktig finansiering av grunnforskning. Grunnforskning krever langsiktighet, og
                  det kan ta mange år før en ser resultater av en slik forskning. Nettopp derfor har
                  komiteen sagt at selv om en ser behovet for mer mål- og resultatstyring av
                  forskning og støtter det, vil komiteen advare mot en overdreven tro og fokus på
                  dette i grunnforskningen i tiden som kommer. 

Komiteen har også denne gangen vært opptatt av dannelsesperspektivet. I et slikt
                  perspektiv er forskning ikke bare et middel, men også et mål i seg selv. 

Et annet område komiteen har vært opptatt av, er internasjonalisering. Forskning
                  er jo internasjonal i seg selv, og det er viktig at vi legger til rette for gode
                  internasjonale samarbeidsavtaler norske forskere og forskningsmiljø kan være en
                  del av. Vi har inngått samarbeidsavtaler med en rekke land de siste årene, men den
                  viktigste internasjonale arenaen for norsk forskning er vår deltakelse i EUs 7.
                  rammeprogram for forskning, som ble startet ved årsskiftet 2006/2007. Der deltar
                  Norge som fullverdig medlem. Komiteen peker på at Norge gjorde det godt i det 6.
                  rammeprogrammet, og at det var forskningsinstituttene og næringslivet som hadde
                  den største deltakelsen. Komiteen er også opptatt av at instituttenes rolle ikke
                  må svekkes i det 7. rammeprogrammet, og peker på bekymringen omkring høye
                  egenandeler og at institusjonene gir uttrykk for at det har blitt mer
                  arbeidskrevende å skrive gode søknader om forskningsmidler i det 7.
                  rammeprogrammet. Det er derfor positivt at meldingen peker på viktigheten av at
                  det legges godt til rette via Norges forskningsråd i form av rådgiving,
                  stimulering og støttetiltak ved utarbeiding av søknader. 

Komiteen ønsker også en gjennomgang av de prosjektene vi deltar i i det 7.
                  rammeprogrammet, slik at de samsvarer med de prosjektene som er prioritert
                  nasjonalt. Et område komiteen har pekt på som viktig, er deltakelse i European
                  Research Area, ERA. Komiteen har merket seg at en slik deltakelse ikke er en del
                  av EØS-avtalen, og at det dermed ikke er noen automatikk i at Norge kan delta i de
                  initiativ EU tar til videre utvikling av ERA. Komiteen ber derfor Regjeringen om å
                  følge opp dette spørsmålet. 

Komiteen er også enig om mye innenfor energi-, miljø- og klimaforskning, og
                  flertallet i komiteen er svært fornøyd med at den klimarelevante forskningen
                  særlig har blitt løftet fram i denne stortingsperioden. Komiteen har også vært
                  opptatt av å framheve Norges unike muligheter til å bli en nasjon som forsyner
                  Europa med ny fornybar energi, og har spesielt pekt på utviklingen av vindmøller
                  til havs, der vår offshoreleverandørindustri kan bidra med velutviklet kompetanse. 

Komiteen peker også på betydningen av helse- og velferdsforskning. Samfunnet står
                  ovenfor store utfordringer fordi vi får en stadig eldre befolkning. Det er jo i
                  utgangspunktet positivt at vi lever lenger, men det fører også til at flere
                  mennesker bl.a. blir demente. Vi har også en økning i forekomsten av kroniske
                  sykdommer som diabetes og KOLS og en økning i antallet krefttilfeller. Komiteen er
                  opptatt av at medisinsk forskning skal prioriteres høyt, slik at vi øker
                  forståelsen for disse sykdommene og nye behandlingsmetoder kan utvikles. 

Komiteen viser videre til de mange etiske dilemmaene som er knyttet til forskning
                  innen helse- og sosialområdet og fremmer et felles forslag til vedtak i
                  innstillingen der komiteen ber Regjeringen om å gjennomgå forskningsetiske regler
                  for master- og doktorgradsprogrammer når det gjelder forskning på barn og unge
                  innenfor skjæringspunktet helse- og sosialforskning. 

Et siste eksempel på et område der komiteen har felles oppfatning, er studentaktiv
                  forskning. Dette var et område som også fikk oppmerksomhet da vi hadde
                  evalueringen av Kvalitetsreformen til behandling i Stortinget. Komiteen følger opp
                  med å mene at den forskningen som foregår ved universitet og høyskoler, er en
                  ressurs som i enda større grad bør reflekteres i studentenes kompetanse. Komiteen
                  fremmer et felles forslag der vi ber Regjeringen komme tilbake til Stortinget på
                  egnet måte når det gjelder hvordan man i størst mulig grad skal sikre studentaktiv
                  forskning. 

Jeg kunne ha pekt på flere områder hvor komiteen samler seg, men det er også
                  områder hvor det er relativt stor forskjell i virkelighetsoppfatningen. Fra
                  Arbeiderpartiets side har vi med forundring registrert at opposisjonen fortsetter
                  diskusjonen om oppnåelsen av 1 pst.-målet også etter at NIFU STEP har fastslått at
                  det trolig innfris i 2010. Fremdeles sier opposisjonen at det må innfris i 2013.
                  Er ikke det litt lite ambisiøst? For min del synes jeg debatten om 1 pst.- og 3
                  pst.-målet av BNP til forskning har fått altfor stor oppmerksomhet i forhold til
                  diskusjonen omkring hvordan vi skal sikre kvalitet og robusthet i norsk forskning.
                  Ofte får jeg inntrykk av at det står riktig ille til, men det gjør det jo ikke.
                  Tvert imot: Norge har et godt utbygd forskningssystem, og norsk forskning er i
                  framgang både når det gjelder omfang og kvalitet. Da synes jeg det er uklokt å
                  snakke vår forskningsinnsats ned i stedet for å ta fram alle de gode
                  forskningsmiljøene som etter hvert vokser fram, og som bidrar til at vi som nasjon
                  står fram som en kunnskapsnasjon. 

I NIFU STEPs budsjettanalyse kommer det fram at vi i 2009 bruker 1 milliard kr mer
                  til forskning over statsbudsjettet enn tidligere beregninger har vist. Det er
                  svært gledelig at det er helseforetakene som står for 600 mill. kr av denne
                  milliarden. Det viser at helseforskning har høy prioritet, og det er bra.
                  Medisinsk forskning er da også det området som har hatt størst vekst i denne
                  fireårsperioden med rød-grønt flertall. Jeg registrerer derfor med en viss undring
                  at en samlet opposisjon et sted viser til at «regjeringen Stoltenbergs manglende
                  satsing på forskning har svekket muligheten for en offensiv satsing på
                  helseforskning og utvikling av nye behandlingstilbud i Norge». Dette kan være et
                  eksempel på at komiteen innenfor en del områder har en nokså forskjellig
                  virkelighetsforståelse. 

Jeg har forståelse for at universitetene og Norges forskningsråd har behov for
                  større forutsigbarhet enn det de årlige budsjettene gir. Jeg er derfor glad for at
                  det foreslås å legge fram en opptrappingsplan for klimaforskning, og å gjøre
                  ordningen med Sentre for fremragende forskning til en varig ordning. Det er også
                  svært positivt at en skal vurdere en ny utlysningsrunde for ordningen med Sentre
                  for forskningsdrevet innovasjon. Dette vil bidra til å gi flere miljøer økt
                  finansiering samt mer langsiktighet og handlingsrom i årene framover. 

Det er også svært positivt at Regjeringen i statsbudsjettet for 2009 har økt
                  kapitalen i Forskningsfondet med 6 milliarder kr, hvorav 4 milliarder kr er
                  øremerket investeringer i vitenskaplig utstyr. Dette bidrar til å sikre langsiktig
                  og stabil finansiering på et strategisk viktig område. 

Til slutt vil jeg si at jeg synes denne meldingen er en god melding som peker
                  framover for norsk forskning. Mye kan ennå bli bedre, men jeg registrerer at den
                  gjennomsnittlige årlige realveksten i de offentlige forskningsbudsjettene har vært
                  på om lag 5 pst. under den rød-grønne regjeringen. NIFU STEP sin analyse viser at
                  vi bruker 22,8 milliarder kr til FoU over statsbudsjettet. Jeg synes det er et
                  godt resultat, og et resultat godt over det som ble oppnådd i forrige
                  stortingsperiode, som jeg synes vi ofte blir sammenlignet med. 

 Det blir replikkordskifte. 

 Det er interessant å registrere prosentmålets bølgende popularitet alt ettersom
                  Regjeringa føler at det er innen rekkevidde eller ikke. Etter å ha nektet å
                  diskutere prosentmål både i meldinga og i ettertid av meldinga, er det jo
                  interessant å registrere hva som skjer fra talerstolen nå, for prosentmålet for
                  forskningsinnsats blir jo i realiteten avskaffet i meldinga. Det som skulle være
                  en måloppnåelse innen 2010, blir i stedet en måloppnåelse på veldig lang sikt. 

Jeg har forsøkt å spørre forskjellige representanter fra regjeringspartiene hva
                  som menes med «på sikt», og ingen har kunnet gi noe svar, helt inntil statsråden i
                  et svarbrev til meg i Aftenposten 19. mai skriver: 

«Er det «pinlig» at den rødgrønne regjeringen lover å føre videre veksten i
                     forskningsbevilgningene, og dermed nå målet om en prosent av
                     bruttonasjonalproduktet for statlige forskningsbevilgninger i 2013?» 

Mitt spørsmål er: Hvorfor kan ikke det målet tallfestes i meldinga, og hvorfor
                  stemmer regjeringspartiene nå imot et forslag fra opposisjonen om å tallfeste 1
                  pst.-målet i 2013? 

 Jeg tror at de siste årenes mange ulike diskusjoner omkring prosentmålet har vist
                  hvor håpløst det egentlig er å bruke det som bakgrunn for diskusjonen omkring
                  utvikling innenfor forskning og utvikling. Vi synes at det har tatt
                  oppmerksomheten bort fra det som er viktigere å diskutere, nemlig innholdet,
                  kvaliteten og robustheten i forskningen. 

At vi har 3 pst.-målet som en langsiktig ambisjon, er jo på linje med det resten
                  av EU har, og er ikke til forkleinelse for diskusjonen. Men at det skal være det
                  som alltid preger diskusjonen mener ikke vi er riktig, og vi synes ikke det hører
                  hjemme i en debatt om forskning og utvikling. 

 Først et litt åndelig bakteppe. 

Jeg tror det er i Aftenposten i dag at direktør Hallén i Forskningsrådet ber Jens
                  om å bli litt mer Obama – oversatt til folkelig norsk, vise «passion», engasjere
                  seg. 

Så mitt spørsmål til representanten Kristoffersen blir følgende: Hva er det som
                  gjør, når Arbeiderpartiet går fram, at det er høyverdig å ha et prosentmål for
                  kulturinnsats, høyverdig å ha et prosentmål for bistandspolitikk, høyverdig å ha
                  presise tall i Nasjonal transportplan, mens når vi nærmer oss forskningen, har man
                  ikke samme iver? Da har vi aktivitet for nærmest å si at det ikke er så viktig, vi
                  må tenke på noe annet. 

Er forskningspolitikken mindre høyverdig å rangere i forhold til politisk ambisjon
                  enn Nasjonal transportplan, kulturpolitikk og bistandspolitikk? 

 Selvfølgelig er ikke forskning noe mindre høyverdig enn bistand, kultur og
                  Nasjonal transportplan, men vi synes at diskusjonen omkring prosentmålet har tatt
                  oppmerksomheten bort fra å diskutere innhold, kvalitet og robusthet omkring
                  forskning og utvikling. Det har blitt en fortegnet debatt, og det har vist at det
                  ikke er godt egnet til diskusjon omkring forskning og utvikling. 

Jeg har forståelse for at institusjoner ønsker mer forutsigbarhet enn det de
                  årlige budsjettene gir, men det finnes andre måter å løse de utfordringene på enn
                  å henge seg opp i den ødeleggende debatten som vi har ført de siste årene omkring
                  prosentmålet når det gjelder forskning og utvikling. 

 Det er jo litt bemerkelsesverdig at denne regjeringen er opptatt av å snakke seg
                  bort fra målene, samtidig som man blir veldig opptatt av at målene kan nås når man
                  har mulighet til å nå dem. 

Jeg har merket meg at representanten ikke snakket noen ting om det som var det
                  andre prosentmålet, og det gjelder næringslivsforskningen. Der ligger man veldig
                  langt fra målet, og den regjeringen vi nå sitter med, har ikke gjort annet enn å
                  kutte ned på de virkemidler som er rettet mot næringslivets forskningsandel.
                  SkatteFUNN, BIA og alle de ordningene er strammet inn. Samtidig skriver man i
                  meldingen at forskning er samfunnsøkonomisk mye mer lønnsomt enn
                  bedriftsøkonomisk. Hva kommer det av at man fjerner seg fra målene med en gang man
                  ser at man ikke kan nå dem, samtidig som man er veldig opptatt av å påpeke at man
                  kan nå målene der man har mulighet for det? 

 Når det gjelder næringslivets deltakelse i forskning, er det like viktig for denne
                  regjeringen som for den foregående regjering. Det er gode ordninger for
                  næringslivet når det gjelder forskning i Norge. SkatteFUNN-ordningen er evaluert
                  og er funnet å være en robust ordning, og vi satser videre på den. 

Når det gjelder det med prosentmålet og at vi tar det fram når vi ser at det kan
                  nås, og ikke diskuterer det når det ikke kan nås, vil jeg si at representanten
                  Gundersen tar feil, for i fire år har vi ikke gjort annet enn å diskutere
                  prosentmål. Det gjelder dette 3 pst.-målet og 1 pst.-målet, og det har Gundersen
                  bidratt ganske kraftig til. 

 Replikkordskiftet er omme. 

 Forskning legger grunnlaget for å løse de store utfordringene samfunnet står
                  overfor i dag, men også de framtidige utfordringer som vil komme. 

Fremskrittspartiet hadde håpet at meldingen hadde brakt oss noe nytt, noe
                  offensivt, men vi ble skuffet. Jeg vil også påstå at det er helt betimelig sett i
                  forhold til de forventningene vi hadde til forskningsmeldingen, at det burde
                  kommet langt mer av konkrete forslag. Ville meldingen inneholde noe nytt, ville
                  den være konkret, eller ville den bare være svevende tankespinn uten klare mål og
                  tiltak? Den ble det siste. Den er lite forpliktende og full av ord som «vurdere»,
                  «forvente», «avvente», «utrede», osv. 

En av de største skuffelsene er at Regjeringen nå går bort fra 3 pst.-målet. 

Jeg bet meg merke i hva representanten Kristoffersen sa i replikkrunden, for jeg
                  vil minne om hva nåværende statsråd Huitfeldt og representanten Lena Jensen i
                  komiteen sa til bladet Forskning nr. 4-2007: 

«Vi har et langt stykke igjen før vi når målet, blant annet fordi veksten i BNP
                     i Norge har vært svært høy de siste årene. Men det dummeste vi kan gjøre, er å
                     fjerne målsettingen. Om vi ikke skulle nå målet, har det uansett fungert som en
                     motivasjon for å satse mer penger på forskning.» 

Jeg skjønner nå at dette ikke gjelder lenger innad i Regjeringen. 

Fremskrittspartiet ønsker å ha en tidshorisont på å nå 3 pst.-målet, og i tillegg
                  til det en annen fordeling av hvor mye det offentlig og hvor mye det private skal
                  bidra med. Vi mener bestemt at det offentlige bør kunne øke sin andel til 1,4 pst.
                  av BNP innen 2015. For å gjøre dette mulig vil vi be Regjeringen legge fram for
                  Stortinget en opptrappingsplan for finansiering av norsk forskning, senest i
                  forbindelse med statsbudsjettet for 2010. Planen skal ta utgangspunkt i målene for
                  norsk forskning som er fastsatt i St.meld. nr. 30 for 2008–2009, og gjelde for
                  budsjettårene 2010–2013. Det skal legges til grunn at den statlige
                  forskningsinnsatsen skal utgjøre minst 1 pst. av BNP innen 2013, samt at målet om
                  1,4 pst. skal nås innen 2015. 

Evnen og viljen til å samarbeide er et annet viktig område, samt muligheten for å
                  se forskning og utvikling i et større perspektiv hvor en unngår fragmentering og
                  uoversiktlighet. 

Vi ser at tiden er moden for en strukturell endring av hele forskningspolitikken,
                  ikke bare av Forskningsrådets rolle og dens fordelingsprinsipper. Vi må også ha en
                  større gjennomgang av de ulike områdene forskningen griper inn i, og det er stort
                  sett det meste. 

Både Forskningsrådet, SIVA og Innovasjon Norge må ses i en sammenheng og
                  evalueres. Også de ulike forskningsområdene i Stortingets komiteer bør i langt
                  større grad ses under ett. Perspektivmeldingen, innovasjonsmeldingen og
                  forskningsmeldingen er bare et lite eksempel på sammenhenger innen forskning og
                  utvikling fra tre forskjellige komiteer. 

Norge som et forsknings- og innovasjonsland må i langt større grad vektlegge
                  ressursinnsatsen og få mest mulig igjen, økonomisk og samfunnsmessig. Dette vil
                  bety vilje til omfordeling, institusjonelle endringer og bedre incentiver. 

Særlig når det gjelder incentiver, fremmer vi nå i samarbeid med de andre
                  opposisjonspartiene en rekke forslag som nettopp tar opp viktigheten av ordninger
                  som fremmer samarbeid, innovasjon og nytenkning på tvers av landegrenser og
                  sektorer. 

Derfor ønsker vi at Stortinget ber Regjeringen fremme forslag til ulike
                  incentivordninger for å øke den totale forsknings- og utviklingsandelen med fokus
                  på det samarbeid mellom akademia og det private næringsliv som behøves for å bidra
                  til internasjonalisering og innovasjon. 

Nøkkelroller her er kvalitet og prioritering i forskningen, noe vi ser at andre
                  land i større og større grad fokuserer på, samt en mer målrettet og styrt bruk av
                  avkastningen fra Forskningsfondet. Derfor fremmer vi også forslag om at Stortinget
                  ber Regjeringen sørge for at avkastningen fra Fondet for forskning og nyskaping
                  brukes til langsiktig, strategisk og sektorovergripende forskning, samt legge fram
                  en opptrappingsplan for kapitalbasen i dette fondet for å nå målene vi har satt
                  oss. 

Stortingsmeldingen er vag på hvordan midlene til EUs rammeprogram skal
                  finansieres. Fremskrittspartiet er helt imot at slike faste forpliktelser og
                  driftskostnader skal tas fra avkastningen fra Forskningsfondet. Intensjonen med
                  fondet var nettopp det motsatte, nemlig å styrke den langsiktige, grunnleggende
                  forskningen. Avkastningen skal ikke, slik det nå er blitt, brukes til å tette hull
                  i ordinære bevilgninger og nærmest bli en ordinær tilskuddspost på
                  statsbudsjettet. Her er også langsiktighet og forutsigbarhet nøkkelord for evnen
                  og ikke minst viljen til å satse. 

Evnen til å øke samarbeidet mellom næringslivet, instituttsektoren og akademia,
                  både horisontalt og vertikalt, er et område vi er spesielt opptatt av. Som OECD
                  også påpekte overfor komiteen da vi var i Paris, er en av de største utfordringer
                  for å kunne lykkes som et globalisert kunnskapssamfunn inn i framtiden nettopp
                  evnen til samarbeid. 

Næringslivets konkurransekraft bygger også i økende grad på teknologi utviklet i
                  samarbeid med internasjonalt ledende akademiske miljøer med tilgang til moderne
                  forskningsinfrastruktur. For at norske forskningsmiljøer skal framstå som
                  attraktive for rekruttering, som partnere i internasjonale prosjekter og som
                  vertsland for utenlandske bedrifter, må vi kunne tilby moderne
                  forskningsinfrastruktur av høy kvalitet. Vi fremmer derfor et forslag om at det
                  opprettes et eget fond for vitenskapelig utstyr på 10 milliarder kr. Avkastningen
                  av fondskapitalen øremerkes investeringer i forskningsinfrastruktur. 

Fremskrittspartiet vil derfor at Stortinget skal be Regjeringen om å legge fram
                  forpliktende planer for hvordan internasjonaliseringsarbeidet kan styrkes for
                  forsknings- og utdanningsinstitusjoner i hele landet, samt utarbeide en plan for
                  hvordan man kan sikre at en større andel av doktorgradsstudentene gjennomfører et
                  lengre forskningsopphold ved en utenlandsk institusjon i løpet av sine
                  doktorgradsstudier. 

I en situasjon hvor norsk økonomi står overfor store utfordringer, må Norge satse
                  på langsiktig verdiskaping. Vi må legge grunnlaget for økt fokus på det varige ved
                  å satse på kunnskap, satse på forskning og innovasjon og utvikling. Grunnlaget for
                  å kunne lykkes i framtiden er å satse på dette. Det at verden er i en dyp
                  finanskrise som gjør det vanskelig å forutse hvordan og hvor lenge denne
                  situasjonen vil vare, krever at vi som politikere i langt større grad må ta i bruk
                  framtidstenkning og helhetstenkning overfor de ulike utviklingstrekk innen
                  forskning og utvikling og samfunnsutvikling. Vi må satse på forskning, og vi må
                  tenke langsiktig på investeringer i kunnskap for framtiden. 

Videre er det viktig at vi kan få utarbeidet incentiver som muliggjør økning av
                  antall teknologioverføringsavtaler, samt en plan for hvordan klyngetenkning og
                  nettverksbygging kan utløse ekstra midler til forskning og utvikling. 

Langsiktig budsjettering innenfor forskningen er bare et av virkemidlene som må på
                  plass. Vi må ha internasjonale samarbeidstiltak, økt mobilitet av forskere inn og
                  ut av Norge, økt styring av hva midlene som går til EUs rammeprogram, blir brukt
                  til og se hvorvidt våre nasjonale målsettinger blir ivaretatt. Vi må se hvordan
                  bedrifters evner til å kvalifisere seg bedre i forhold til internasjonale
                  aktiviteter, les EU-programmer, kan styrkes. Vi fremmer derfor forslag om at
                  Stortinget må be Regjeringen komme med en strategiplan for hvordan Norges
                  muligheter til å påvirke beslutninger vedrørende bruk av EU-midler innen forskning
                  og utvikling kan økes, med det mål å kanalisere midler til å nå Norges definerte
                  nasjonale målsettinger. 

For at norske forskningsmiljøer skal framstå som attraktive for rekruttering, som
                  partnere i internasjonale prosjekter og som vertsland for utenlandske bedrifter,
                  må vi kunne tilby moderne utstyr av høy kvalitet. 

SkatteFUNN-ordningen, som i særlig grad ivaretar små og mellomstore bedrifter, må
                  utvides. Derfor ber vi om at ordningene for tildeling av forskningsmidler blir
                  gjennomgått med tanke på å fjerne byråkratiske hindringer, øke fleksibiliteten i
                  søknadsprosessene og øke forutsigbarheten i de ulike ordningene. 

At basisfinansiering spiller en stor rolle når det gjelder rekrutteringen til
                  sektorene, er det liten tvil om. Vi fremmer derfor et forslag om at Stortinget ber
                  Regjeringen legge fram en egen sak om rekrutteringsstrategi for vitenskapelige
                  stillinger ved universiteter, høyskoler og forskningsinstitutter samt en
                  forpliktende plan for forskerrekruttering. 

Men det er jo ikke helt svart der ute – det er mye som spennende skjer. Om det nå
                  er denne eller den forrige regjeringen som har merket ut løypa, er helt uvesentlig
                  for oss i Fremskrittspartiet. Det viktigste er at jobben blir gjort, og at vi får
                  til resultater og oppnår mål en har satt seg. Skulle jeg se oppi denne posen med
                  blandet drops, vil jeg si at opprettelse av SFF-er og SFI-er er rett vei å gå –
                  ungt entreprenørskap, forskerskoler og også bruk av VRI og BIA-midler viktige
                  verktøy. Nye NCE-er og Arenaprosjekter er også spennende å følge opp. Men det må
                  ikke bli så fragmentert og uoversiktlig at vi ikke ser sammenhengen, og mister de
                  overordnede målene av syne. 

Sist, men ikke minst, må det politisk vilje til for å prioritere forskning,
                  utvikling og innovasjon opp på det nivået som må til for at Norge skal lykkes som
                  kunnskapsnasjon inn i framtiden. Intensjonene til statsråd Aasland er sikkert
                  gode, men det nytter lite når statsråden ikke blir lyttet til når pengesekken blir
                  fordelt på sjefens kontor. Det må nok flere saker som «Ida» fram i media for å
                  løfte forskningen opp der den hører hjemme. 

Jeg tar opp de forslagene som vi alene, eller i samarbeid med andre partier, har
                  fremmet i innstillingen. 

Svein Roald Hansen hadde her overtatt presidentplassen.
               

 Representanten Åse Michaelsen har tatt opp de forslagene hun refererte til. 

Det blir replikkordskifte. 

 Det er godt at ikke alt er mørkt for Fremskrittspartiet. 

Prosentmålet ligger i meldingen, og jeg registrerer at det når ser ut til at vi
                  kan nå målet allerede i 2010, men at Fremskrittspartiet – i likhet med resten av
                  opposisjonen – har 2013 som et mål. Men det var ikke spørsmålet mitt. 

Gjennom EUs rammeprogram for forskning foregår det mye bra, som også er bra for
                  Norge. Norske forskningsmiljøer fikk god uttelling i det 6. rammeprogrammet, og
                  alt tyder på at vi gjør det bra også i forhold til det 7. rammeprogrammet, som er
                  gjeldende nå. Men så blir jeg litt usikker på hva Fremskrittspartiet egentlig
                  mener om deltakelse i EU-forskning. På den ene side er man med på positive
                  komitémerknader om forskning i EU-regi. På den annen side – senere i innstillingen
                  – er man mer kritisk og sår mer usikkerhet rundt forskning i EU-regi. Hva mener
                  egentlig Fremskrittspartiet om dette? 

 Det som har vært viktigst for oss, er at når først så store bidrag kommer fra
                  Norge og inn til EUs rammeprogram, er det viktig at vi ser at det som kommer
                  tilbake til landet i form av forskningsmidler og prosjekter, er tilpasset de
                  norske målene for forskning. 

Nå er det slik at Norge står utenfor EU, og det å påvirke prosessen og hvilke
                  program som blir prioritert med forskningsmidler, har ikke vært lett. Det har også
                  vært uttalt av statsministeren selv at dette er et av de områdene han i mye større
                  grad vil ha fokus på, for nettopp å kunne styre midlene tilbake til Norge. 

 I forrige periode brukte Fremskrittspartiet sin makt til å kutte i forskningen på
                  klima og miljø. I budsjettavtalen mellom de daværende regjeringspartiene og
                  Fremskrittspartiet, statsbudsjettet for 2003, ble det gjort kutt på miljø- og
                  energiforskning på 60 mill. kr. Jeg understreker at dette kuttet ikke lå inne i
                  Bondevik-regjeringens opprinnelige budsjett, men forslaget kom som en direkte
                  konsekvens av avtalen med Fremskrittspartiet. 

Det er et paradoks at Fremskrittspartiet i den politiske debatten framhever
                  usikkerheten rundt menneskeskapte klimaendringer samtidig som de kutter ned på
                  forskningen, som faktisk kan gi bedre innsikt. Hvordan kan vi få bedre forståelse
                  for usikkerheten rundt framtidens klima hvis forskningen på klima og miljø kuttes?
               

 Det som er viktigst for oss, er å se framover – og å se hvilke utfordringer vi
                  selvfølgelig har. Vi har lagt av penger til Forskningsfondet, nettopp til
                  forskning på alternative løsninger innenfor energi. Vi fortsetter med å gi vår
                  tilslutning til at det blir gitt ytterligere forskningsmidler på dette området. 

Nå hører jeg at representanten refererer til noe som skjedde i 2003. Det er jo
                  snart syv år siden, og det er vanskelig å si hvilke vurderinger og forhandlinger
                  som lå til grunn – om noe ble plusset på eller trukket fra – så det er det umulig
                  for meg å kunne svare på. Jeg vet bare at dette er et område som
                  Fremskrittspartiet – og de andre opposisjonspartiene – er opptatt av. 

 NIFU STEP la for en ukes tid siden fram en rapport som viser at vi ligger godt an
                  til å nå målet om 1 pst. av BNP til forskning innen 2010. Allikevel har ikke
                  opposisjonen forandret merknadene sine, men mener fortsatt at vi skal ha som mål å
                  nå 1 pst. av BNP i 2013 – altså et mindre ambisiøst mål enn det denne regjeringen
                  har. Etter å ha hørt innlegget til Åse Michaelsen lurer jeg på om representanten
                  fra Fremskrittspartiet blir skuffet hvis vi når målet om 1 pst. innen 2010. 

 Nå er det veldig viktig å se på hva som står i innstillingen – det står minst 1
                  pst. innen 2013 og 3 pst. innen 2015. Fremskrittspartiet vil i tillegg ha en
                  offentlig forskningsandel på 1,4 pst., som vi også får støtte av fra veldig mange
                  av forskningsmiljøene. Det er vår målsetting. Om en da kunne nå 1 pst. innen 2010,
                  er det kjempeflott, men det ville vært mye mer gledelig hvis en kunne ha klart å
                  komme opp på en offentlig forskningsandel på 1,4 pst. av BNP innen 2015. 

 Replikkordskiftet er over. 

 (komiteens leder): Først vil jeg få takke saksordføreren, Gerd Janne
                  Kristoffersen, for godt arbeid. 

Debatter om forskning skal jo reise de store problemstillingene. Det skal både
                  være visjonært og konkret. Vi skal tenke langt framover. Skal vi lykkes med
                  forskning i Norge, må alle sektorer bidra. Det er ikke nok at det offentlige
                  forsker mer. Næringslivet og det private må også avsette større midler til
                  forskning. Vi må tilrettelegge for at forskning skal være attraktivt for
                  næringslivet. Høyre og andre opposisjonspartier fremmer flere forslag som vil
                  bidra til det. 

Skal vi få fram den mest nyskapende ideen, den mest revolusjonerende medisinen,
                  innovasjonen med det største potensialet, det største gjennombruddet i
                  historieforskninga, kreves det at kloke hoder kobles sammen med visjonære ledere
                  og med tilstrekkelige ressurser. Vi må samarbeide heller enn motarbeide. Vi må gi
                  næringslivet de rammebetingelsene som gjør offensiv satsing på forskning mulig, og
                  staten må gå foran og vise vei. Det kreves langsiktighet. Det tok 50 år å forstå
                  at antimaterie kunne brukes til å diagnostisere og behandle kreft. 

Forskning er ofte vanskelig å styre og planlegge, for den skal jo være fri. Det er
                  nesten som å gå på biblioteket hvor du er på jakt etter én bestemt bok, og så
                  ender du opp med ti andre i stedet. 

Denne forskningsdebatten har et visst historisk tilsnitt. Den er historisk i den
                  forstand at en innstilling om veivalget i forskningspolitikken for første gang
                  splitter det politiske miljøet. Opposisjonen fremmer til sammen 43 forslag til
                  forpliktelse. Høyre står bak 37 av dem. Forslagene dekker et bredt spekter, langt
                  utover prosentmål, og de er godt beskrevet i innstillingen. Derfor skal jeg ikke
                  gå dypere inn i dem her. 

Til sammenlikning ble det i innstillnga til den forrige forskningsmeldinga fremmet
                  ti avvikende forslag – men hele Stortinget stod samlet bak de ambisiøse
                  målsettingene den meldinga trakk opp. I den foreliggende meldinga er det dessverre
                  ingen ambisiøse målsettinger å stille seg bak. Ironisk nok var det SV som fremmet
                  sju av de ti avvikende forslagene den gangen, fordi de ville være enda mer
                  offensive enn regjeringa. Ironisk nok er det SV som nå står i spissen for en
                  regjering som forlater de samme målene som Stortinget den gang vedtok enstemmig. 

Meldinga, som skulle være en eksersis i spenstighet, ble i stedet meldinga der
                  Regjeringa slapp taket i ambisjonene og målsettingene. Det som særlig er
                  oppsiktsvekkende og uheldig, er at Regjeringa velger å forlate en målsetting et
                  samlet storting har stilt seg bak. På den måten river den opp en tverrpolitisk
                  enighet om å prioritere forskning. 

Når Stortinget nå bes om å vedta lavere målsettinger, uten tidsangivelse, har det
                  sin bakgrunn i at Regjeringa ikke ønsker å satse så mye på forskning som den gjør
                  på andre områder. Ikke bare forlates 1 pst.- og 3 pst.-målene, de erstattes
                  utrolig nok heller ikke av andre mål, som jo har vært Regjeringas mantra i mange
                  sammenhenger – prosentmål er dårlig, andre mål er bra. 

Regjeringa argumenterer nå med at prosentmål er lite egnet som styringsmiddel i
                  forhold til forskningsinnsats. Likevel argumenterer Regjeringa for og
                  opprettholder prosentmål på andre sektorer i budsjettet. Bistands- og
                  kulturområdet er kanskje de to viktigste. Under framleggelsen av statsbudsjettet
                  for 2009, 7. oktober i fjor, sa finansministeren i Stortinget: 

«Vi prioriterer internasjonal solidaritet ved å være den første regjeringen som
                     når målet om å bruke 1 pst. av bruttonasjonalinntekten til bistand. 

De som setter seg lave mål, trenger aldri å anstrenge seg for å nå dem. Det
                     høres jo behagelig ut, men det er ikke vårt motto. Vi som setter oss høye mål,
                     har nemlig alltid noe å strekke oss etter.» 

Det er jeg helt enig med finansministeren i. Men jeg undrer meg veldig over
                  hvorfor dette ikke skal gjelde for forskning. Aftenposten skrev i sin
                  lederartikkel 21. april: 

«Først da målet ikke lenger var innen rekkevidde, ble andel av BNP misvisende. 

Det er jo også en måte å gjøre det på når en ikke når sitt eget politiske mål.
                     Skylde på målestokken.» 

Regjeringas strategi har altså vært å omfavne prosentmålet når det ser ut til at
                  vi kan komme til å nå det, og harselere med det når det er langt unna. Det er lite
                  troverdig. 

Nær halvparten av veksten i forskningsbevilgningene denne perioden skriver seg fra
                  Bondevik II-regjeringas budsjettforslag for 2006. Den rød-grønne regjeringa hadde
                  behov for å kutte i det forslaget, bl.a. i den planlagte fondsopptrappinga.
                  Finansminister Halvorsen mente den gangen at hele budsjettet var en snubletråd. Vi
                  er veldig mange som i ettertid har lurt på hva hun egentlig snublet i – om det var
                  for høye bevilgninger til forskning som lå inne i budsjettet. Budsjettet var jo
                  selvfølgelig ingen snubletråd. Det var en oppfølging av en ambisiøs
                  forskningsmelding som Stortinget nettopp hadde vedtatt. Hadde man ønsket å satse
                  på forskning, hadde enhver regjering begjærlig grepet en økt forskningsinnsats i
                  budsjettet og endatil lagt til noe. 

En ny statsråd for forskning gjorde at mange fattet håp. Jeg har i likhet med
                  mange andre fulgt lytteprosessen med interesse. Problemet er bare at budsjettet
                  som har blitt lagt fram, er labert i forhold til løftene, behovene og satsinga på
                  sektorer Regjeringen har vist at den ønsker å satse på. Forskningsmeldinga ble for
                  mange egentlig spikeren i kista, for den viser at det ikke holder med en statsråd
                  som har god vilje og godt ønske om dialog. Man må også ha en regjering som stiller
                  seg bak ønsket om å prioritere. 

Skuffelsen i sektoren er dyp, og den gjør Regjeringa klokt i å ta på alvor. Den
                  lar seg ikke trylle bort gjennom triksing med tall. Det blir som kjent ikke mer
                  penger til forskning av at man teller de samme pengene på ulike måter. Det skaper
                  bare provokasjon og ingen forståelse at Regjeringa plutselig, og bare på
                  forskningsområdet, vil bruke fastlands-BNP og ikke det totale BNP som målestokk,
                  samtidig som petroleumsrelatert forskning ikke trekkes ut av plussida på
                  regnestykket. 

Norske forskere leverer forskning av høy internasjonal klasse. Blant spydspissene
                  er sentrene for fremragende forskning. De 13 første kom på plass i 2002, og i dag
                  har vi 21 SFF-ere i Norge. De skal bidra til å heve kvaliteten på norsk forskning.
                  Forskerutdanning er en vesentlig del av SFF-enes virksomhet. Hjerneforskeren
                  Marianne Hafting Fyhn fikk prisen for verdens beste doktoravhandling i 2005 innen
                  nevrobiologi, om hvordan stedsansen virker. Hun er tilknyttet et av SFF-ene,
                  nemlig Senter for hukommelsesbiologi ved NTNU. Nettopp unge forskere burde ha vært
                  et sentralt tema i meldinga. Nyvalgt rektor ved UiO, Ole Petter Ottersen, sa i
                  tidsskriftet Apollon nr. 2 for 2009: 

«Det er ingen tvil om at Norge ligger langt etter land det er naturlig å
                     sammenligne seg med. Og dette skyldes ikke mangel på talent, men mangelen på
                     ressurser til å utvikle talentene.» 

I fjor høst trakk Regjeringa sin varslede melding om forskerrekruttering, til stor
                  skuffelse. Forventningene var da selvfølgelig spent ganske høyt i forhold til den
                  foreliggende forskningsmeldinga med tanke på rekruttering. Behovet er klart.
                  Snittalderen for fast ansettelse som forsker er 43 år. Det vil alltid være en viss
                  grad av midlertidighet i sektoren, men hovedutfordringa nå er at universiteter og
                  høyskoler ikke ansetter fast, fordi de ikke har økonomi til det – hvis de i det
                  hele tatt ansetter noen. 

Det er uholdbart med en politikk der vi utdanner de klokeste hodene våre godt, men
                  ikke har noen plan for hvordan vi skal bruke kompetansen etterpå. Når en ung mann
                  med doktorgrad innenfor immunbiologi ikke kan få en post doc.-stilling, men i
                  stedet må stille seg i køen på Nav og få tilbud om jobber uten krav til utdanning,
                  er det dårlig bruk av hans kompetanse. Faktisk har Norge den laveste ratio mellom
                  ph.d. og post doc. i hele OECD, og vi fyrer for kråka hvis vi ikke bruker den
                  kompetansen forskerne har. 

Det eneste tiltaket som drøftes i meldinga, er såkalt tenure track, eller
                  innstegsstilling, og det tiltaket avviser Regjeringa. Høyre mener det kan være
                  verdt å forsøke en sånn ordning i perioden 2009–2012. Vi foreslår
                  opptrappingsplaner for 400 stipendiatstillinger årlig fram mot 2013 – og 300 post
                  doc.-stillinger i samme periode. Henholdsvis 30 pst. og 50 pst. av disse skal være
                  frie stipendiatstillinger som tildeles via Norges forskningsråd. Vi foreslår
                  karriereveiledningstjeneste og forpliktende rekrutteringsstrategier for
                  institusjonene – for å håndtere det forestående generasjonsskiftet. 

Forskninga kan ikke leve av bare gode intensjoner og positiv omtale. Heller ikke
                  forskerne kan leve av bare gode intensjoner og positiv omtale. Jeg oppfordrer nok
                  en gang – så innstendig jeg kan – regjeringspartiene om å tenke seg om når det
                  gjelder den foreliggende innstillinga, og støtte de forslagene opposisjonen
                  fremmer, iallfall noen av dem, sånn at Regjeringen kan bidra til enighet om norsk
                  forskningspolitikk. 

 Det blir replikkordskifte. 

 Tallenes tale er ganske klar. Hvis en sammenligner med Bondevik-regjeringens
                  budsjetter – kanskje med unntak av det siste, som var et avskjedsbudsjett – har
                  veksten i forskningsbevilgningene vært betydelig høyere under denne regjeringen. 

Jeg merker meg at representanten veldig ofte bruker ordet «ambisjoner». Det får
                  meg til å stille følgende spørsmål: Er det slik at Høyres ambisjoner vokser jo
                  lenger bort fra regjeringskvartalet man kommer? Det kan virke slik for oss. 

 Vi er jo snart ved et valg. Det betyr at Høyre er ganske nær regjeringskontorene,
                  og ambisjonene har alltid vært høye – både i og utenfor regjering. 

Sammen med Stortinget la vi en plan for og en forpliktelse til opptrapping av
                  norsk forskningsinnsats. Den planen overholdt vi. Vi bevilget mye penger til
                  forskning da vi satt i regjering, og vi etterlot oss et budsjett som fulgte opp
                  den forskningsmeldinga som nettopp var vedtatt. 

Det utrolige er at representanten de Ruiter snakker om satsing på forskning. Han
                  er representant for en regjering som fant ut at det smarteste man kunne gjøre da
                  man overtok et veldig godt forskningsbudsjett, var å kutte 25 milliarder kr av den
                  planlagte opptrappinga til Forskningsfondet. Det syns jeg er en spesiell måte å
                  snakke om satsing på forskning på. Dersom den opptrappinga hadde vært beholdt,
                  hadde forskninga i 2007 hatt 800–900 mill. kr mer til fordeling. Det kunne blitt
                  massevis av rekrutteringsstillinger. Det kunne blitt mange nye SFF-er. Det kunne
                  blitt stor satsing på framtidig rekruttering, nye områder og nye leveveier. I
                  stedet valgte Regjeringa altså å senke ambisjonsnivået så fort de fikk muligheten.
                  Og nå, i meldinga, velger de å senke ambisjonsnivået ytterligere. 

 I 2007 utredet Norges forskningsråd forslag til rammer for organisering og
                  forvaltning av regionale forskningsfond, der de regionale styrene skulle disponere
                  avkastningen i fondet ut fra regionens prioriteringer, og det skulle være et
                  forpliktende samarbeid med Forskningsrådet. 

Regjeringen har fulgt opp Forskningsrådets anbefaling. Det er opprettet regionale
                  forskningsfond, med en fondskapital på 6 milliarder kr. Målsettingen med fondene
                  er å møte fylkenes forsknings- og utviklingsbehov. Det skal settes av midler til å
                  utvikle gode og konkurransedyktige forskningsmiljøer i alle fylkene. 

Høyre – og Fremskrittspartiet – visste imidlertid bedre enn Forskningsrådet og
                  skrev i innstillingen som gjaldt gjennomføring av forvaltningsreformen: 

«Det er disse medlemmers oppfatning at man ikke styrker de regionale miljøene
                     ved å minske krav til prosjektenes kvalitet eller konkurransekraft.» 

Høyre gikk altså imot. 

De regionale forskningsfondene er blitt veldig godt mottatt landet rundt – i
                  næringslivet, i fagbevegelsen, i forskningsmiljøene, i kommuner og i fylker. Mitt
                  spørsmål til Ine Marie Eriksen Søreide er: Hvorfor vil ikke Høyre være med på å
                  bidra til kompetanseutvikling, regional utvikling, arbeidsplasser og nyskaping i
                  hele landet, gjennom de regionale forskningsfondene? 

 Vi i Høyre gikk – i likhet med Fremskrittspartiet – mot opprettelsen av regionale
                  forskningsfond. Det hadde to veldig klare begrunnelser, noe man også kan lese seg
                  til i innstillinga. 

For det første mener vi at regionale forskningsfond kan bidra til en fragmentering
                  av forskningspolitikken. Vi er et lite land, med relativt begrensede
                  forskningsressurser – både menneskelig og økonomisk – sammenlignet med mange andre
                  land. Vi trenger en nasjonal forskningspolitikk der en tar de overordnede grepene
                  og den overordnede styringa. 

For det andre mener vi det er et poeng at vi allerede i dag i mange sammenhenger
                  opplever habilitetsspørsmål knyttet til tildeling av forskningsmidler.
                  Forskningsmiljøene er små. Det betyr at det ofte er de samme menneskene som – nær
                  sagt – sitter på alle sider av bordet, og som skal både tildele og motta penger.
                  Disse miljøene kjenner hverandre svært godt. Det kan noen ganger være en fordel,
                  men det kan også være en ulempe. Derfor ønsket vi å bruke disse 6 milliarder kr på
                  det ordinære forskningsfondet, som kunne bruke dem til ulike tiltak, noe som også
                  ville komme regionene til gode. 

 Studentaktiv forskning vil kunne bety at en må studere mer, og vi vet jo alle at
                  da er en avhengig av en god studiefinansiering. Jeg registrerer at den forrige
                  regjeringen reduserte studiestøtten betraktelig, noe tidligere statsråd Clemet har
                  angret på. En prisjusterte ikke studiestøtten. 

Mitt spørsmål til representanten er følgende: Angrer hun på at hun var med på å
                  redusere studiestøtten i forrige periode? Og spørsmål nummer 2: Mener hun at det å
                  redusere studiestøtten er et godt virkemiddel for å styrke den studentaktive
                  forskningen? 

 Representanten de Ruiter bør vite forskjellen på å redusere noe betraktelig og å
                  ikke justere noe opp. 

Den forrige regjeringa hadde én veldig klar prioritering: å fullfinansiere
                  Kvalitetsreformen. Det var helt avgjørende for å få Kvalitetsreformen på beina, få
                  den til å fungere i institusjonene og – ikke minst – sikre studentene bedre
                  studiekvalitet. Det gjorde vi. Det er også noe man gjennom denne regjeringas store
                  hvileskjær og kutt i basisbevilgningene til universiteter og høyskoler har brutt.
                  Det er ikke lenger slik at Kvalitetsreformen er fullfinansiert. 

Jeg ber representanten de Ruiter merke seg spesielt at det er ett felles krav fra
                  studentorganisasjonene, universitetene og høyskolene til budsjettet for 2010, og
                  det er å øke basisbevilgningene. Det er historisk, det er oppsiktsvekkende, at
                  studentorganisasjonene i Norge forlanger mer penger til universiteter og høyskoler
                  framfor mer penger til studiestøtte. 

Utover det mener jeg selvfølgelig at studentaktiv forskning er viktig. 

 Replikkordskiftet er omme. 

 «Klima for forskning» er en god, konkret og ambisiøs melding som satser på
                  forskning for framtiden. Forskning og forskningsbasert kunnskap har avgjørende og
                  stor betydning for utviklingen av samfunnet i framtiden. Forskning er et av de
                  viktigste verktøyene for å få oss styrket gjennom klimakrisen og finanskrisen, men
                  forskningen har også en verdi i seg selv. 

Tittelen på meldingen står godt til innholdet. Klimaendringen er den viktigste
                  utfordringen vi står overfor, og den viser at forskning har et mål og en retning.
                  Forskningsmeldingen er tydelig på forskningspolitiske mål for hva vi skal oppnå
                  med forskningen. Tematiske satsinger er miljø, klima, energi og fattigdom,
                  nordområdene, videreutvikling av det norske velferdssamfunnet, en styrking av den
                  internasjonale delen og tilrettelegging for framtidig verdiskaping. Det legges til
                  grunn høy kvalitet i forskningen. Meldingen signaliserer mer systematisk
                  oppfølging av resultatene og at en må spre ressursene og erfaringene bedre. 

En samlet opposisjon er i dag enig om at 1 pst.-målet til forskning, altså
                  OECD-målet, skal nås i 2013 – et mål som vi sannsynligvis vil nå i 2010. De nye
                  tallene fra NIFU STEP viser dette. 

Regjeringen har lagt fram tiltakspakken og revidert budsjett som har et sterkt
                  fokus på utdanning og kompetanse innenfor høyere utdanning for å sikre at vi
                  kommer styrket ut av finanskrisen. Vi bruker i dag 22,3 milliarder kr, altså 0,94
                  pst. av BNP, til forskning. 

Den eneste måten vi kan se forslagene fra en samlet opposisjon på, er at de ønsker
                  å senke målene og ambisjonene for forskning, og de signaliserer en tregere
                  opptrappingsplan enn det regjeringspartiene legger opp til her. Dette samsvarer
                  med hva dagens opposisjon gjorde da de satt i regjering. De brukte mindre penger
                  på forskning enn det dagens regjering har brukt i denne perioden. 

Meldingen, og innstillingen fra flertallet, er helt klar: Vi trapper opp
                  forskningen i årene framover. Hadde vi fulgt opp opposisjonens forslag om 1 pst. i
                  2013, ville det ført til en tregere opptrapping av forskningsinnsatsen enn det som
                  denne regjeringen legger opp til. Det ensidig å fokusere på 1 pst.-målet som et
                  mål i seg selv når det gjelder å satse på forskning, viser hvor galt det kan bære
                  av sted. 

Ser vi videre på opposisjonspartiene, har de ulike mål og ulike prioriteringer
                  innenfor forskningen. Det er helt uavklart hva slags forskningspolitikk som ville
                  blitt ført med en borgerlig regjering. Høyre og Fremskrittspartiet er imot
                  regionale forskningsfond. De andre partiene er for. Venstre vil forske på klima og
                  miljø, men forrige gang fikk Fremskrittspartiet gjennomslag for kutt i denne
                  forskningen. Det er klart at det er den rød-grønne regjeringen som har
                  ambisjonene. 

Det er nødvendig å ha godt forskningsutstyr. Dårlig vedlikehold og
                  utstyrsetterslep har vært et problem i mange år. Dårlige rammer rundt forskningen
                  svekker kvaliteten. SV er fornøyd med finansieringsordningen som kom på plass i
                  tilknytning til utstyr. 

Stortinget har satt et mål på 1 100 uteksaminerte doktorgrader i 2010. Dette målet
                  har den rød-grønne regjeringen sprengt. Men vi stopper ikke opp – vi ønsker å
                  satse videre på rekruttering, på stipendiater og på en god forskerskole. At
                  Regjeringen i sitt siste budsjett valgte å øke finansieringen til stipendiater med
                  20 pst., signaliserer dette på en god måte. 

Flertallsmerknaden om abonnentsordningen har skapt en del usikkerhet innenfor
                  biblioteksektoren. Jeg vil på vegne av flertallet bare understreke at vi er på
                  linje med barne- og familiekomiteen når det gjelder et fullverdig tilbud, og at
                  Kunnskapsdepartementet og Kultur- og kirkedepartementet skal arbeide videre med
                  omfang, organisering og finansiering av slike nasjonale lisenser. 

Nordområdeforskningen er viktig. Nordområdene er viet et eget kapittel i
                  meldingen. Det er sentralt i Regjeringens forskningsplan. Forskning og høyere
                  utdanning er selve navet i nordområdesatsingen til Regjeringen. 

Et viktig tiltak som Høyre og Fremskrittspartiet er imot, er regionale
                  forskningsfond. Det er et viktig virkemiddel for å skape og legge til rette for
                  økt forskning i områder som trenger å få intensivert forskningsinnsatsen. 6
                  milliarder kr til et fond vil gi om lag 271 mill. kr i 2010. Det er viktig for
                  regional utvikling, for å sikre og skape arbeidsplasser for framtiden. 

Opposisjonen spriker og har ingen felles politikk. Skal en sikre forskning for
                  framtiden, kan du ikke stole på opposisjonen, men du kan stole på SV! SV står i
                  spissen for en regjering som setter seg mål, og som når dem. 

 Det blir replikkordskifte. 

 Jeg vokter meg vanligvis vel for å bruke begrep som «sjokkert», men jeg ble nesten
                  sjokkert over innlegget til Lena Jensen. Hun kan umulig ha lest den innstillingen
                  vi behandler, når hun sier at opposisjonen spriker i alle retninger. Det er altså
                  en realitet at en samlet opposisjonen i denne saken står sammen om 31 konkrete
                  forslag! Det er relativt mange, og det viser en helt klar retning. Jeg trodde Lena
                  Jensen hadde fått med seg det. 

Så feilinformerer Lena Jensen når hun sier at opposisjonens forslag om 1 pst.
                  innen 2013 er lite ambisiøst. I forslaget står det altså «minst 1 prosent» innen
                  2013. Fremskrittspartiet har i tillegg forslag om at den offentlige andelen skal
                  økes til 1,4 pst. innen 2015, og at den samlede forskningsandel skal være på 3
                  pst. av BNP. Hvorfor er ikke SV – som nå fra denne talerstol hevder å være en
                  ledende spydspiss i forskningspolitikken – med på disse ambisiøse målene? 

 SV er en spydspiss når det gjelder å satse på forskning og utvikling. Det legger
                  denne stortingsmeldingen til grunn, og viser det. Regjeringen legger til grunn
                  andre mål også, ikke bare prosentmål. 

Når vi sier at vi vil nå det målet om 1 pst. som Stortinget har satt – muligens
                  innen 2010 – viser det for det første at det å ha en ensidig prosentmålsats, ikke
                  fungerer. Det er ikke ambisiøst nok i forhold til det denne regjeringen har gjort. 

Jeg er veldig stolt over at denne regjeringen har satset på forskning. Går man inn
                  og ser på tallenes tale, viser de veldig tydelig at denne regjeringen har brukt
                  mye mer penger på forskning enn det tidligere regjeringer brukte. 

Vi har ikke finansiert forskning med kutt i studieplasser, som den tidligere
                  regjeringen gjorde. De kuttet over 4 000 studieplasser. Bare i dette års revidert
                  budsjett har vi plusset på over 4 000 studieplasser. 

 Det skulle bare mangle at det ikke ble brukt noe mer penger på forskning i 2009
                  enn i 2005, når Regjeringa har 185 milliarder kr mer til fordeling. 

SV skrev følgende om opptrappingsplaner i innstillinga til den forrige
                  forskningsmeldinga: 

«I tillegg til at en opptrappingsplan vil virke som et press inn mot den årlige
                     budsjettbehandlingen, vil en plan også kunne gi de tunge forskningsmiljøene
                     bedre planleggingsmuligheter.» 

I en replikk til statsråd Clemet sa representanten Jensen i 2005: 

«Jeg regner med at statsråden nå alt er i gang med budsjettprosessen i
                     forbindelse med budsjettet for 2006. Stortinget sier nå at vi ønsker at
                     statsråden skal komme med en plan for opptrappingen, og jeg vil da utfordre
                     statsråden til å si noe om når denne planen kan komme.» 

Planen kom som kjent, men de rød-grønne kuttet jo i den. 

I meldinga vi i dag behandler, er det ingen opptrappingsplaner, ingen
                  forpliktelser, bortsett fra forslag fra opposisjonen om opptrappingsplaner og
                  forpliktelser, som regjeringspartiene kommer til å stemme imot. 

Kan representanten Jensen forklare meg hvorfor SV mener at opptrappingsplaner nå
                  er en dårlig idé? 

 Langsiktighet og forutsigbarhet i forskningen er viktig. Det er fordi forskning i
                  sin natur er langsiktig. Derfor er SV veldig glad for at den stortingsmeldingen
                  som nå ligger til grunn, så tydelig signaliserer en videre opptrapping når det
                  gjelder forskning. 

Det med langsiktig finansiering er utrolig viktig, og det er noe som SV verken vil
                  nedprioritere eller satse mindre på. SV vil i neste stortingsperiode fortsette å
                  øke bevilgningene til kunnskap, som skal sikre velferdsstaten, skape
                  arbeidsplasser og løse klimakrisen. 

Jeg er redd for at dersom opposisjonen kommer til makten igjen, så vil det samme
                  skje som skjedde i forrige periode, at det vil gå ut over klimaforskningen. Jeg
                  kan forsikre representanten Eriksen Søreide om at SV fortsatt vil jobbe for en
                  stor opptrapping av forskningen, slik vi har gjort i inneværende periode, og slik
                  denne stortingsmeldingen og denne innstillingen signaliserer. 

 Jeg tror ikke forskningsdebatten er tjent med at SV høres ut på en slik måte at
                  den russiske ubåtkapteinen til Harald Heide-Steen jr. høres klar ut, med hensyn
                  til hva SV mener om forskningspolitikken. Jeg skal være overtydelig. 

Vi hadde en forskningsmelding i 2005, som representanten Reikvam på vegne av SV
                  jobbet med med stor intensitet, stor ambisjon og stort trykk, og representanten
                  Ine Marie Eriksen Søreide har nettopp sitert representanten Lena Jensen fra
                  debatten om den planen. 

Jeg har en helt annen teori, nemlig at dette mente faktisk SV da man møtte opp på
                  Soria Moria. Men så, i kampen i Regjeringen, i kampen om hverdagspolitikken, taper
                  SV alle prioriteringene i absolutt alle runder helt fram til denne dag. Det som da
                  blir resultatet, er at det man framstiller som høyverdig i 2005, og det som var
                  utfordringen til statsråd Clemet, ikke teller på det nåværende tidspunkt. 

Ser ikke representanten Lena Jensen at det er en mer nærliggende forklaring enn å
                  prøve å bortforklare at man pr. i år har forlatt de fleste forpliktelsene som man
                  tidligere stod for? 

 Jeg kan forsikre representanten Dørum om at SVs trykk og intensitet når det
                  gjelder å satse på og styrke forskningen for framtiden, vil vedvare. Vårt
                  engasjement for dette er sterkt. 

Tallenes tale er klar. Dørum er representant for et av opposisjonspartiene som i
                  innstillingen sier at vi skal nå 1 pst.-målet av BNP innen 2013. Dette målet vil
                  Regjeringen høyst sannsynlig nå innen 2010. 

Det Regjeringen legger opp til, og det også SV legger opp til, er at det å
                  forholde seg ensidig til prosentmålene ikke vil gi en styrking av forskningen. Det
                  som SV vil jobbe videre med, og som vi vil satse på – og som Dørum kan være sikker
                  på at SV vil bruke tid og energi på – er å få en ytterligere styrking av
                  forskningen i årene framover. Det signaliserer også meldingen. 

 Replikkordskiftet er dermed omme. 

 Det er jo nesten litt historisk at den siste saken som utdanningskomiteen har til
                  behandling, er forskningsmeldingen, som nettopp skal dra linjene inn i framtiden. 

Norge skal være et konkurransedyktig kunnskapssamfunn i framtiden. Da er vi
                  avhengig av å satse på forskning, innovasjon, nyskaping og entreprenørskap. Det er
                  avgjørende for å kunne opprettholde dagens velferdsnivå fordi Norge ikke vil kunne
                  leve på oljen i all framtid. Forskning er helt nødvendig for å få fram ideer og
                  næringer vi kan bygge videre på. 

Forskningsmeldingen som daværende statsråd Lilletun leverte i 1999, representerte
                  et tidsskille i norsk forskning. Den satte ambisiøse mål for innsatsen, og dette
                  førte til økt kvalitet og større ressurser. Også Bondevik II-regjeringen satte
                  ambisiøse mål for forskningen. Målet var at Norge skulle nå gjennomsnittlig
                  OECD-nivå i 2010. 

Vi har ikke nådd ressursmålet som ble satt, men ambisiøse mål fungerer som en
                  viktig drivkraft for å få til en økt satsing på forskning. Jeg er derfor sterkt
                  uenig i Regjeringens nedtoning av 3 pst.-målet. Med den rød-grønne regjeringens
                  hvileskjær på området høyere utdanning har vi tapt fire års framdrift. Det krever
                  en sterkere prioritering av forskning. For å møte krav om nye og mer klimavennlige
                  løsninger og generell innovasjon trenger vi en formidabel satsing på forskning og
                  på forskningssamarbeid mellom universiteter, høyskoler og næringsliv. 

Vi mener derfor at Regjeringen, senest i forbindelse med statsbudsjettet for 2010,
                  bør presentere en forpliktende opptrappingsplan for hvordan forskningen i Norge
                  skal nå opp til et gjennomsnittlig OECD-nivå. Det er viktig å slå fast at 3
                  pst.-målet står fast, og at den statlige forskningsinnsatsen minst skal utgjøre 1
                  pst. av BNP innen 2013. 

Vi har store utfordringer med å holde på de gode hodene, rekruttere nye
                  vitenskapelig ansatte og oppdatere gammelt vitenskapelig utstyr, som henger igjen.
                  I løpet av de neste seks–ni årene vil 40 pst. av dem med faste forskerstillinger i
                  sektoren gå av med pensjon. For å møte denne utfordringen er det et sterkt behov
                  for flere faste vitenskapelige stillinger i sektoren. Det må opprettes flere
                  stipendiater og post doc.-stillinger for å ta vare på og legge til rette for
                  videreutvikling av spisskompetansen. 

Profesjonsforskning er viktig, bl.a. for å gjøre utdanningen bedre og mer nyttig
                  for samfunnet som helhet. Derfor er det behov for mer midler til forskning på
                  høyskolene og de nye universitetene, som Universitetet i Agder, som fortsatt
                  driver med profesjonsutdanning. Det er også behov for å bygge opp gode
                  forskermiljøer ved disse institusjonene for å sikre en mer forskningsbasert
                  utdanning enn det som er tilfellet i dag. 

Vi mener forskning må integreres tydeligere som et virkemiddel også i
                  utviklingspolitikken. Det er få utviklingsland som har midler til på egen hånd å
                  utføre god forskning på fattigdomssykdommer som lungebetennelse, diaré,
                  tuberkulose, malaria og hiv/aids. Norge har gode miljøer som kan være med på å
                  bidra i dette forskningssamarbeidet. Forskning reiser i mange tilfeller store og
                  viktige etiske spørsmål. Jeg mener at forskningsetikk og etiske spørsmål generelt
                  må vektlegges sterkere når det gjelder høyere utdanning, herunder
                  forskerutdanningen og forskningsmiljøene for øvrig. Vi trenger en aktiv, åpen og
                  offentlig debatt om de etiske spørsmål som forskningen reiser. Forskere har et
                  selvstendig etisk ansvar og et ansvar for å bidra til at offentligheten får del i
                  de overveielsene som gjøres. 

De humanistiske fagområdenes bidrag til å forstå viktige trekk ved
                  samfunnsutviklingen – som globalisering og utvikling av det flerkulturelle samfunn
                  – gis for liten oppmerksomhet i meldingen og ble behørig kommentert på høringen
                  til komiteen. Det ligger kulturelle forutsetninger til grunn for samfunnsstyring,
                  individualisering, forbruksmønster, innovasjon og teknologiutvikling og
                  internasjonal samhandling. Derfor er det nødvendig med en bredere forståelse av
                  disse forutsetningene og hvordan de legger premissene for utvikling på ulike
                  samfunnsområder. En koordinert humanistisk og samfunnsvitenskapelig innsats for å
                  forstå samfunnsutviklingens kulturelle forutsetninger er nødvendig for å utfylle
                  de mer instrumentelt orienterte hovedsatsingsområdene i norsk forskning. 

Siden tiden begynner å renne ut og jeg bare har fem minutter, vil jeg bare ta
                  overskriften på mitt siste punkt, nemlig at klimaforskning handler om mye mer enn
                  teknologiforskning. Den handler også om hvordan vi som samfunn agerer, og hvordan
                  vi skal løse utfordringene med at vi har industri som trenger ressurser, og som
                  også er utfordrende for klimaet. Den delen av forskningen må vi også ha et mye
                  større fokus på. 

Jeg tar opp de forslagene som vi har sammen med andre i innstillingen. 

 Representanten Dagrun Eriksen har tatt opp det forslag hun refererte til. 

Det blir replikkordskifte. 

 Siden representanten fikk så liten tid, skal jeg være litt snill og gi mulighet
                  til å komme inn på et mer dypt tema som du ikke fikk tid til å snakke så mye om.
                  Det er tid til forskning. Dere er med på en merknad, sammen med andre, der dere
                  skriver at dere er bekymret for manglende mulighet til sammenhengende tid til
                  forskning. Dere har et forslag hvor dere ber Regjeringen stadfeste
                  50/50-prinsippet når det gjelder fordeling av tid mellom forskning og
                  undervisning. 

Jeg vil da spørre: Hvordan vil Kristelig Folkeparti rent praktisk foreslå å få
                  dette til? Da tenker jeg spesielt på de små høyskolene ute i distriktene. Ser du
                  at det kan få noen konsekvenser, og kanskje noen som er negative? 

 Presidenten vil minne om at all tale skal rettes til presidenten. 

 Unnskyld, president. 

 Jeg ser at det vil få noen konsekvenser for en del av de skolene som er ute i
                  distriktene, nemlig at de må tilføres mer forskningsmidler. Jeg har fått følge en
                  høyskole som var en liten institusjon, på vei til universitet, og den måten de har
                  blitt tatt imot på når det gjelder å få anerkjennelse og få oppløfting i forhold
                  til den forskningskompetansen som de faktisk innehar, har vært sørgelig å oppleve.
                  Jeg tror at det er viktig å få fastsatt et prinsipp om at for forskere handler det
                  både om undervisning og forskning, i tillegg til formidling. Da må man også lage
                  systemer som gjør at dette blir fulgt opp. 

Jeg vil også gjerne få lov til å henvise til komiteens tur til Roma hvor vi fikk
                  se hvordan formidling av forskning på en folkelig måte faktisk kunne gjøres. Jeg
                  tror at det prinsippet vil komme studenter til gode, folket til gode og ikke minst
                  forskerne. 

 Kristelig Folkeparti ved Dagrun Eriksen er et av opposisjonspartiene som har
                  kommet med en felles merknad i innstillingen om at man ønsker at man skal oppnå 1
                  pst. av BNP til forskning innen 2013. Vi har vært inne på temaet tidligere, og
                  sannsynligvis vil dette målet nås innen 2010. 

For det første: Er ikke det å komme med en sånn målsetting mindre ambisiøst enn
                  det som Regjeringen legger opp til? 

For det andre: Viser ikke det at å fokusere ensidig på et prosentmål ikke
                  nødvendigvis gir mer penger til forskning, og at det ikke er en god måte å sette
                  seg mål for forskningen på? 

Regjeringen sier at den viktigste langsiktigheten er at man har satt seg klare
                  forskningspolitiske mål. Er ikke dette en bedre målsetting? 

 Jeg har hørt argumentasjonen om ikke å målfeste, og jeg har lyttet nøye til hva de
                  rød-grønne har sagt også i denne salen om det i dag. Det har vel aldri vært
                  snakket så mye om prosentmålet som den gangen Regjeringen avlyste dette
                  prosentmålet. Hele høringen til forskningskomiteen ble virkelig fylt opp av
                  prosentmåldiskusjon. Jeg har lyst til å understreke at det står «minst». Det er
                  underlig at da NIFU STEPs rapport kom med et Hurra! og vi kan nå dette uten å
                  gjøre noe ekstra, ble dette målet varmt og inderlig omfavnet av
                  regjeringspartiene. 

Jeg vil minne om at det ligger en ambisiøs målsetting om 3 pst.-målet fra hele
                  opposisjonen, og en enda mer ambisiøs målsetting fra Kristelig Folkeparti og
                  Venstre. Hvis vi ser tilbake på historien til forskningen, var det da Lilletun
                  klarte å få forskningen relatert til de årlige budsjettene og å få den diskusjonen
                  i gang, at vi fikk fart på forskningsbevilgningene her i landet. Derfor må vi ikke
                  legge de målene på hylla. 

 Representanten Eriksen var inne på rekruttering til forskning. Det er viktig.
                  Stipendiater og doktorander er viktige, og tiltakene fungerer. Denne regjeringen
                  har bevilget midler til ca. 1 000 stipendiater og nærings-ph.d.-er. Til
                  sammenlikning kom det 658 stipendiater i forrige periode. Mål har blitt diskutert
                  mye, og det var et mål i forrige stortingsmelding å uteksaminere 1 100 doktorander
                  i 2010. I 2008 ble det uteksaminert over 1 200 stipendiater. 

Kristelig Folkeparti kritiserer Regjeringen for manglende rekruttering og viser
                  bl.a. til NIFU STEP-tall på 520 stipendiater. Men Kristelig Folkeparti selv
                  foreslår ingen ting i forhold til et mål om å øke antall stipendiater. 

Derfor tenkte jeg å spørre representanten Eriksen: Hva mener representanten
                  Eriksen ville vært et tilstrekkelig antall stipendiater? 

 Jeg lytter veldig nøye til sektoren som sier at de ikke vil ha flere studieplasser
                  før de får fullfinansiering. Prioritering nr. én har vært basisbevilgning for
                  sektoren. Der har Kristelig Folkeparti levert, og vi kommer til å levere. Men med
                  forskningsbevilgningen som vi har klart å fylle opp fra fondet, ville det vært
                  tilflytt mye mer til forskning enn det som skjer under den sittende regjering. 

Jeg har lyst til å si, for nå har jeg flere ganger hørt at det i forrige periode
                  bare ble bevilget så og så mye, at planen ikke kom i begynnelsen av forrige
                  periode, men midt i perioden. Denne regjeringen har hatt 180 milliarder kr mer til
                  fordeling enn det vi hadde i forrige periode. Så det er ikke så rart at man har
                  klart å følge opp. Man skal ha honnør for at man har klart å få noen flere
                  stillinger til forskning enn det vi trodde vi kunne klare. Men med kuttet i
                  basisbevilgningene tror jeg ettermælet til denne regjeringen vil stå som et svart
                  kapittel når det gjelder høyere utdanning. 

 Replikkordskiftet er omme. 

 Norge er et rikt land. Og det er først og fremst de menneskelige ressursene –
                  altså humankapitalen – som utgjør hovedandelen av formuen vår. Beregninger av
                  nasjonalformuen viser at olje- og gassreservene utgjorde 12 pst. av
                  nasjonalformuen i 2004, mens humankapitalen utgjorde hele 77 pst. 

Dagens tekst, for å bruke det uttrykket – forskningsmeldinga – gir svar på hvilke
                  prioriteringer som skal ligge til grunn i den offentlige forskningspolitikken.
                  Kompetanseutvikling og forskning er en nøkkel til innovasjon og
                  kvalitetsutvikling. Forskning handler grunnleggende sett om å utvide den
                  menneskelige erkjennelse og til å stimulere nysgjerrighet. 

Basert på anslag for utvikling av BNP og pris- og lønnsnivå som er tilgjengelig i
                  dag, samt NIFU STEPs statsbudsjettanalyse innebærer dette at den offentlige
                  støtten til FoU vil utgjøre om lag 1 pst. av BNP allerede tidlig i neste
                  stortingsperiode. 

Samfunnet står overfor en rekke utfordringer som ikke kan løses uten forskning.
                  Ikke minst gjelder dette hovedsatsingsområder – helse, miljø og energibruk. En
                  offensiv satsing på forskning er derfor grunnleggende for å sikre framtidig
                  velferd og verdiskaping. 

Tilgang på kompetent arbeidskraft er her sentralt og en viktig premiss for
                  utvikling i hele landet. Samfunnet trenger flere arbeidstakere med høg kompetanse,
                  og en høgt utdanna befolkning er med på å skape flere arbeidsplasser. 

Lik rett til utdanning henger også nøye sammen med lik tilgang til utdanning. Her
                  spiller høgskolene våre en viktig rolle. Høgskolene skal tilby relevant utdanning
                  av høg kvalitet for å kunne betjene arbeidslivets behov i hele landet. Samtidig er
                  det nødvendig med en viss arbeidsdeling mellom institusjonene for å hindre uheldig
                  konkurranse om de samme studentene. 

Et effektivt samspill mellom utdanningsinstitusjoner og lokalt og regionalt
                  næringsliv samt offentlige myndigheter er viktig for å styrke kunnskapsbasert
                  virksomhet i hele landet. 

Regjeringa har i budsjettet for inneværende år initiert en betydelig satsing på
                  forskning regionalt. Dette gjelder bl.a. opprettelse av regionale forskningsfond
                  på 6 milliarder kr. De regionale fonda skal styrke forskningsevnen gjennom
                  regional forskning og innovasjon. Den årlige avkastninga vil sannsynligvis bli om
                  lag 285 mill. kr fra 2010. Fonda skal være et supplement til nasjonale
                  FoU-virkemiddel og skal styrke regional forskning og samspillet mellom næringsliv,
                  høgskoler og regionene. Dette vil bidra positivt til å realisere gode prosjekter i
                  alle deler av landet. 

De regionale forskningsfonda skal bidra til langsiktig, grunnleggende
                  kompetanseoppbygging i relevante forskningsmiljøer og dermed bidra til økt
                  forskningskvalitet. Fonda skal møte fylkenes FoU-behov ved å støtte FoU-prosjekter
                  som er foreslått av private eller offentlige virksomheter, lokalisert i eller
                  utenfor de geografiske nedslagsfeltene til fonda. Samtidig må det settes av midler
                  til utvikling av gode og konkurransedyktige forskningsmiljøer i alle fylker. 

Altså: Dette er et nytt tiltak som vil kunne gi et løft både for forskning og for
                  regional utvikling. Forskningsfonda er et viktig virkemiddel i
                  forvaltningsreformen, og den rød-grønne regjeringa har ambisjon om å styrke
                  forskninga over hele landet. 

For egen regning må jeg si at Senterpartiet mener at regionale prosjekter, som er
                  drevet fram av et lokalt behov og med utspring i regionale kompetansemiljøer, vil
                  være en viktig pådriver når det gjelder innovasjon både innen næringsliv og
                  utvikling av velferdstjenester. Regionale forskningsfond vil her spille en viktig
                  nøkkelrolle. 

Jeg registrerer også, sjøl om det er ulike meninger i debatten i dag, at meldinga
                  i hovedsak er godt mottatt i offentligheten og i mange miljøer. Opposisjonen har
                  sjølsagt behov for å si at de er misfornøyde, men mitt inntrykk er at
                  forskningsmeldinga står seg i denne sammenhengen. 

 Det blir replikkordskifte. 

 Saksordføreren sa innledningsvis at forskningen er svært internasjonal i sin
                  karakter. 

Det er jo ikke overraskende at Senterpartiets representant bruker mye tid på den
                  regionale delen av forskningen. Men det er ganske viktig å plassere den inn i et
                  internasjonalt perspektiv. 

99 pst. av forskningen skjer utenfor landets grenser, og mye av den forskningen
                  som vi nyter godt av, skjer der. 

I innstillingen er det en ganske kraftig tilslutning til norsk forsknings
                  tilknytning til Europa, deriblant også at vi må sørge for at vi får innpass i
                  bl.a. ERA, som er det åpne, indre marked for forskning. 

Slutter også Senterpartiets representant seg til den merknaden? 

 Jeg er enig, og nå syns jeg det passer å ha to tanker i hodet samtidig. Sjøl om vi
                  skal være opptatt av det regionale i Norge, må vi også se utover. Vi bidrar mye
                  når det gjelder medlemsavgifter, f.eks. i EU, og derfor er det viktig at vi også
                  får noe tilbake. Vi fikk meget god uttelling i EUs 6. rammeprogram. Jeg mener
                  faktisk at det er viktig at vi deltar i dette programmet, og så sier vel meldinga
                  at vi skal evaluere dette på sikt. Men at vi haler det beste ut av EU-systemet,
                  syns jeg er helt riktig. 

 Flere har ikke bedt om ordet til replikk. 

 Før jeg skal gå over til refselsen, vil jeg starte med gleden. Gleden var at vi i
                  komiteen og under høringen fikk meldt en klar bekymring om et instrumentelt syn på
                  forskning, hvor flere av dem som møtte oss, hadde merket seg at man skulle legge
                  større vekt på resultat- og målstyring. Derfor er det desto mer positivt at
                  komiteen står samlet om følgende setning: 

«Komiteen vil understreke at forskning har en iboende verdi i seg selv, som
                     ikke bør underlegges mål- og resultatstyring. Særlig gjelder dette den frie
                     grunnforskningen, som er selve fundamentet for nyskaping og innovasjon.» 

Og videre: 

«Komiteen vil minne om at samfunn som ikke fremmer nysgjerrighet og ønsket om å
                     vite og forstå, mister sin evne til utvikling.» 

Jeg vil også vise til at vi under høringen fikk tung bekymring, bl.a. fra
                  Forskningsrådet o.a., på grunn av en svekket forståelse for humanistisk og
                  samfunnsfaglig forskning. Det har ført til at Høyre, Venstre og Kristelig
                  Folkeparti står sammen om to viktige forslag på det området. Komiteen har også
                  merknader, men vi har også forslag som går på kulturutvikling. Denne humanistiske
                  dimensjonen er det nesten rart at det skal være nødvendig for en representant fra
                  Venstre å snakke om til en representant for et regjeringsparti som SV, men jeg
                  gjør det likevel, fordi det har sin tunge, saklige realitet, og det som ble
                  framført i høringen, var klart. 

Så til selve saken: Det dokumentet som er framlagt, altså stortingsmeldingen, har
                  ikke bare opposisjonen i Stortinget, men også alle som vi hadde under høringen,
                  sagt er en grei beskrivelse, men fullstendig blottet for forpliktelser. Det er jo
                  ikke bare vi som sier det, men alle som er i nærheten, sier det. Regjeringen sier
                  faktisk at den bygger på den forskningsmeldingen som ble framlagt i 2005, som i
                  Stortinget fikk en serie med tunge forpliktelser, ikke minst anført av SVs Rolf
                  Reikvam, som gav den styrke og schwung, og som skapte en tverrpolitisk enighet. 

Det som er dagens situasjon, er at vi har fått et dokument hvor det er en politisk
                  konkurranse mellom regjeringspartiene og opposisjonen, men hvor regjeringspartiene
                  gjør sitt ytterste for å late som om det ikke finnes en slik konkurranse. Når vi
                  hører på alle – senest statsråden i et innlegg i avisen i dag – er det nærmest som
                  om ingen av oss fra opposisjonen har vært her de siste fire årene, at vi ikke har
                  fremmet et eneste forslag, at vi ikke har tenkt en tanke. Dette er mildt sagt –
                  jeg vil beskrive det parlamentarisk – underfundig atferd. 

I dagens innstilling er det 43 forslag. Det er forslag fra Venstre, men også fra
                  andre, om å fastsette et mål på 3 pst., hvor Regjeringen har det på lang sikt. Det
                  er forslag om å sette mål om minst 1 pst. av offentlige budsjetter innen 2013. Det
                  er forslag om å knytte dette sammen med utstyrskrav, f.eks. framlagt etter plan
                  fra Forskningsrådet. Det er forslag om å legge dette sammen med en forpliktende
                  opptrapping av forskerrekrutteringsstillinger osv. 

Jeg tror realiteten i dette er følgende: På Soria Moria kommer man ut og har slått
                  fast det samme som man gjorde i 2005, og så har vi gjennom hele denne perioden en
                  permanent glideflukt, gjennomført av Regjeringen totalt og spesielt av SV. Først
                  har vi Djupedals berømte hvileskjær i basisfinansieringen av våre
                  grunnforskningsinstitusjoner. Så fortsetter dette etter at man har tilbakeført de
                  pengene. Det gjør at man mangler ca. 400 mill. kr for å drive ikke altfor
                  anstrengt, og når Regjeringen kommer i RNB, som behandles her om noen dager,
                  mangler det fortsatt 325 mill. kr. Det er faktisk et permanent hvileskjær i
                  perioden. Samtidig har vi en regjering som ønsker å styrke
                  forskningsrekrutteringen. Regjeringen melder en melding om dette, utsetter så
                  først meldingen for deretter å avskrive den, for deretter å si at vi skal få klar
                  tale i den forskningsmeldingen vi behandler i dag. Hvis det som står om
                  rekruttering, er klar tale, var orakelet i Delfi i antikken veldig klar i sin
                  uttalelse, slik vi kjenner det gjennom kilder i vår historiske overlevering. 

Det er blitt en helt bemerkelsesverdig situasjon. Det ville jo ikke forbause meg
                  hvis statsråden hadde sagt at det er bra med pes og konkurranse osv., men det er
                  nærmest en beskrivelse av at vi har vært her i fire år og ikke har stått for noe,
                  at vi ikke har fremmet et eneste forslag, at vi ikke har ment noe som helst. Det
                  er med respekt å melde å dra politikken ned på et plan hvor den ikke skal være. 

Venstres prioriteringer vært steinklare i denne perioden. Vi har faktisk vist
                  vilje til å prioritere forskning først. Når det ikke skjer fra Regjeringens side,
                  tror jeg det er fordi Arbeiderpartiet ufattelig nok har en regjeringssjef som ikke
                  brenner for dette området. Og så har SV hatt så mange ønsker som skal prioriteres
                  i budsjettforhandlinger, at når det kommer til stykket, er det forskningen som
                  blir salderingsposten. Da kan man jo si det da, slik at man står tydelig fram, og
                  slik at det i hvert fall er mulig å ha en redelig konkurranse om de størrelsene
                  man står overfor i kroner og ører og på alle andre måter. Jeg må si det slik: Vi
                  har hatt en glideflukt bort fra forpliktelsene, og stortingsmeldingen fra
                  Regjeringen er selve kronen på verket. Glideflukten er stabilisert. 

Jeg tar med dette opp de forslag som Venstre har framlagt, og vil også be om at
                  voteringen ordnes slik at vi kan stemme subsidiært for forslagene nr. 33 og 34,
                  fra Høyre og Fremskrittspartiet. 

 Representanten Odd Einar Dørum har tatt opp de forslag han refererte til. 

Det blir replikkordskifte. 

 Jeg har et spørsmål til representanten fra Venstre om en merknad. De skriver at
                  det er påpekt av OECD at det er en svakhet at Norge i dag har «en lite langsiktig
                  finansiering av forskning.» 

Jeg tror vi er enige om at langsiktighet og forutsigbarhet på de fleste sektorer
                  som vi har med å gjøre, er viktig for dem som holder på med forskning. Men når jeg
                  leser dette, reagerte jeg på det, for jeg kunne ikke huske at OECD hadde sagt noe
                  om dette, og så begynte jeg å lete etter hvor de kunne ha sagt det. 

Nå har jeg lett lenge og vel og har ikke funnet det, så jeg vil spørre
                  representanten fra Venstre om han kan hjelpe meg og si hvor jeg kan finne det som
                  er påpekt fra OECD. 

 Jeg har ikke akkurat det sitatet her, men jeg kan stå inne for sitatet fra Venstre
                  og fra resten av opposisjonen. Det inntrykket jeg hadde da vi var hos OECD, var at
                  det var generelt viktig å ha langsiktighet i forskningen. Det har ikke Norge. Vi
                  kan bare gå til vårt naboland Sverige, som har langtidsproposisjon når det gjelder
                  forskning, noe som skaper forutsigbarhet over en fireårsperiode. 

I forslaget som er framlagt fra mindretallet, ber vi om en slik langsiktig
                  budsjettering. Det har vi ikke. Regjeringen kunne selv gjort det ved å styrke alt
                  det den sier om «sentre for fremragende forskning», «sentre for forskningsdrevet
                  innovasjon» osv. Det er jo selve kampen om langsiktighet som er kjernen i det
                  dokumentet vi har framlagt, nemlig forpliktelsen, og der opposisjonen foreslår en
                  forpliktelse: Venstre 3 pst. i 2013, og noen andre partier i 2015. Regjeringen har
                  sagt at denne forpliktelsen er et mål på sikt, så det er dette som skaper
                  forutsigbarhet. 

Og til slutt: Uten en forutsigbarhet når det gjelder basisfinansiering på
                  universiteter, blir det et kappløp om hva man skal kutte først – forskningen eller
                  kvaliteten på undervisningen. 

 I forrige periode deltok Venstre i en mindretallsregjering som aksepterte kutt i
                  forskning på klima og miljø i budsjettforliket med Fremskrittspartiet. Blant annet
                  kuttet man 60 mill. kr i 2003-budsjettet. I denne perioden har vi hatt høyere
                  vekst i forskningsinnsatsen enn da Venstre satt i regjering, vi har styrket
                  forskningen, vi har styrket studentvelferden, og vi har styrket klimaforskningen.
                  Det blir da vanskelig å forstå hvorfor Venstre som erklært miljøparti vil erstatte
                  en rød-grønn, klimavennlig og kunnskapsrik kunnskapspolitikk med et
                  regjeringsalternativ som historisk sett leder til kutt i miljø- og
                  klimaforskningen. 

Så spørsmålet blir: Kan Dørum utdype hvorfor Venstre – med de erfaringene de har
                  gjort seg – vender seg mot Høyre og Fremskrittspartiet når de skal finne
                  alliansepartnere i forskningspolitikken? 

 Når det gjelder forskningspolitikken og Fremskrittspartiet som i dag, er jeg
                  faktisk enig. Når det gjelder regjering, vet jo representanten at det er uaktuelt
                  – at vi står sammen med Høyre og Kristelig Folkeparti er vel kjent. Både i
                  Bondevik I- og Bondevik II-regjeringen – med statsrådene Lilletun og Clemet – la
                  vi fram forskningsmeldinger som ble kjempepositivt mottatt i hele landet, også med
                  begeistring i Stortinget. Det skapte en forventning om at det skulle være et
                  trykk, og jeg skal forklare forskjellen. 

Hvis jeg nå er meget nøktern og meget forsiktig når jeg ser på de pengene som er
                  til rådighet, hadde regjeringen Bondevik II ca. 100 milliarder kr mindre netto å
                  rutte med enn den sittende regjering har. Med den pengemengden man har å rutte
                  med, klarer altså ikke SV å få forskningen opp på et nivå som ligger i nærheten av
                  Lena Jensens og Rolf Reikvams engasjement fra 2005. 

Men det viktigste for Venstre er: Forskningen er helt avgjørende for å bygge
                  sivilisasjon, og den er helt avgjørende for å bygge det ufødte næringsliv. Vi har
                  sagt i vårt stortingsprogram at vi prioriterer det først av absolutt alt det vi
                  gjør. Vi har i tidligere debatter forklart at dette gjør at vi har noen pinefulle
                  kutt – men vi prioriterer forskning først, og det gjør ikke SV. 

 Flere har ikke bedt om ordet til replikk. 

 Da Regjeringens forskningsmelding – Klima for forskning – ble lagt fram den 24.
                  april i år, la jeg vekt på at norsk forskning er god og i klar framgang, og at den
                  rød-grønne regjeringens innsats på forskningsområdet har vært meget god.
                  Analytikerne kalte det en historisk sterk satsing. Jeg påpekte videre at den
                  ensidige vekten som har vært på å måle forskningsinnsatsen som prosent av BNP
                  innen et visst årstall, har gitt et ganske mangelfullt bilde av både forskningens
                  resultater og av forskningens behov. 3 pst.-målet, inklusive 1 pst.-målet for den
                  offentlige forskningsinnsatsen, er ikke et godt nok styringsverktøy for
                  forskningspolitikken. 

Regjeringen foreslår derfor at vi ikke lenger skal bruke prosentmål som
                  styringsinstrument, men i stedet styre etter ni forskningspolitiske mål. Fem av
                  målene er tematiske: forskningen skal bidra til å møte globale utfordringer, bidra
                  til å videreutvikle velferdssamfunnet og legge grunnlaget for morgendagens
                  verdiskaping. Her er det behov for naturvitenskapelig og teknologisk forskning, så
                  vel som samfunnsvitenskapelig og humanistisk forskning. Fire av målene er
                  tverrgående og måler forskningsevnen med et velfungerende forskningssystem, høy
                  kvalitet i forskningen, styrking av forskningens internasjonale dimensjon, og
                  effektiv utnyttelse og spredning av forskningens ressurser og resultater. Dette er
                  en ny og mer helhetlig måte å måle på, og dermed å tenke på, og jeg har forståelse
                  for at dette er en endring som det kan ta noe tid å omstille seg til. 

Til tross for enighet om mye av det grunnleggende, registrerer jeg at opposisjonen
                  har hatt en særdeles aggressiv språkbruk i debatten. Intet ville vært bedre om man
                  hadde vært mer enig, og da ville jeg selvfølgelig gjerne sett at opposisjonen
                  hadde fulgt Regjeringens måte å tenke på. Men etter mitt syn er det ikke grunnlag
                  for å bruke karakteristikker som «kunnskapspolitisk skandale» eller «tullete
                  avledningsmanøver» i debatten om dette, selv ikke om opposisjonens beskrivelse av
                  Regjeringen hadde vært korrekt. Det er den ikke. 

Forskningsinstituttet NIFU STEP la fram sin oppdaterte statsbudsjettanalyse for få
                  uker siden, og Stortinget er orientert om resultatene fra denne. Her går det fram
                  at det forskes for mer enn vi trodde i Norge. Inkludert SkatteFUNN, tiltakspakke
                  og forslagene i revidert nasjonalbudsjett er den offentlige forskningsinnsatsen i
                  2009 på 22,8 milliarder kr, noe som tilsvarer 0,94 pst. av BNP. Alt tyder dermed
                  på at målet fra 2005 om 1 pst. av BNP i offentlig forskningsinnsats nås tidlig i
                  neste stortingsperiode, kanskje allerede i 2010. Jeg understreker at vi skal ha
                  mål, men det Regjeringen går bort fra, er årstallsfesting av målet. Men målet er
                  der som en ambisjon. Opposisjonens mange varianter av forslag om
                  opptrappingsplaner for å nå 1 pst. av BNP i offentlig forskningsinnsats i 2013,
                  framstår da som både svake og meningsløse. Men langt viktigere er erkjennelsen av
                  at det er dårlige mål for forskningen, og det sier ikke noe om innhold eller
                  kvalitet. 

Jeg observerer også at det ikke lenger er stort igjen av innholdet i
                  forskningspolitikken når man i fire år har diskutert og hamret løs på at
                  Regjeringen ikke har gjort nok, og knyttet dette nesten utelukkende til avstanden
                  til 3 pst.-målet. Når det nå viser seg at opposisjons påstander ikke støttes av de
                  tall som legges fram, er det lite substans igjen. Når jeg leser opposisjonens
                  merknader til forskningsmeldingen, har jeg inntrykk av at jo mindre de har av
                  substansiell politikk, jo flere og sterkere ord brukes. 

Men la meg redegjøre for Regjeringens politikk. 

Forskningen er det viktigste verktøyet vi har for å finne svar på samfunnets
                  utfordringer, og for å utvikle oss selv og samfunnet videre. Vi trenger ny
                  kunnskap som grunnlag for viktige beslutninger. Som forskningsminister har jeg
                  store ambisjoner for forskningen, og jeg har levert. Forskningsmeldingen Klima for
                  forskning beskriver ambisjonene, og tallene fra Regjeringens forskningsinnsats
                  taler sitt klare språk. Men i motsetning til før, går ikke ambisjonene utelukkende
                  på hvor mange penger forskningen skal bruke, men også på hva forskningen skal få
                  til. Den viktigste langsiktigheten i forskningen er at Regjeringen forplikter seg
                  til å nå de forskningspolitiske mål. Da må innsatsen til forskning fortsette å øke
                  i årene som kommer. Det står også svart på hvitt i meldingen, og er en meget sterk
                  forpliktelse. Regjeringen vil fortsette å øke forskningsbevilgningen i årene
                  framover. 

Tre viktige temaer er der for å skape det gode forskningssystemet vi er avhengig
                  av: 

De gode hodene er den viktigste forutsetningen for god forskning. Med 1 244
                        uteksaminerte doktorer ligger vi langt over målet om 1 100 pr. år fra 2010.
                        Men Regjeringen vil videre og nå nivået i våre beste naboland. 

Tidsriktig vitenskapelig utstyr er en forutsetning for å utnytte kompetansen
                        i samfunnet. Jeg er glad for at vi har fått på plass en mekanisme for
                        finansiering av vitenskapelig utstyr i Forskningsfondet. Dette gir
                        langsiktighet og utviklingsmuligheter. 

Grunnforskningen er det som ligger til grunn for alt annet vi gjør i
                        forskningen. Regjeringen vil derfor skape større rom for den forsker- og
                        forskningsinitierte forskningen. Dette er i erkjennelsen av at
                        forskningssystemet må kunne svare på de spørsmålene som vi ikke engang
                        visste at vi burde stilt. 

Jeg vil konkludere med at vi har lagt fram en melding der innholdet har fått
                  allmenn tilslutning. Det er diskusjon om strategiene, men Regjeringen har en
                  ambisiøs forskningspolitikk. Vi vil fortsette å levere, og det gir godt håp for
                  framtiden. 

Eirin Faldet hadde her overtatt presidentplassen. 

 Det blir replikkordskifte. 

 3 pst.-målet er blitt et tema i denne debatten, naturlig nok. Det er jo en årsak
                  til det, det er nettopp fordi Regjeringen selv varsler i meldingen at de skyver
                  det ut på sikt. Så opplever vi at det kommer en finanskrise som faktisk langt på
                  vei redder Regjeringen, og kanskje blir målet likevel oppnådd noe tidligere. Hadde
                  vi fått en redusert olje- og gassutvinning, slik SV har tatt til orde for, hadde
                  vi kanskje overoppfylt målet. 

Men det er ikke det som er grunnlaget for spørsmålet mitt. Spørsmålet mitt går på
                  de regionale forskningsfondene som Regjeringen tar til orde for. Når vi har få
                  midler, velger altså Regjeringen å spre dem utover. Ser ikke statsråden at det kan
                  være et poeng det opposisjonen sier, at dette vil fragmentere forskningspolitikken
                  og at vi kan få fokuset bort fra kvalitet, at det blir distriktspolitiske hensyn
                  som veier tyngst, og at det også vil kunne gi oss utfordringer i forhold til
                  habiliteten? 

 Det representanten sa om 3 pst.-målet, illustrerer jo meget godt hvor vanskelig et
                  slikt mål er å forholde seg til. Derfor vil vi ha målt forskningen på andre måter. 

Når det gjelder regionale forskningsfond, kan jeg ikke forstå annet enn at også
                  Fremskrittspartiet må se mulighetene i å kunne styrke forskning innenfor de
                  regionale systemene som bygges opp. Vi har jo forankret det faglige ansvaret for
                  forskningsfondene i fagmiljøene i både Forskningsrådet og i
                  Kunnskapsdepartementet. Jeg er veldig sikker på at dette kommer til å være en god
                  stimulans for regional utvikling og for regionalt næringsliv, og at det vil være
                  en god sak for nettopp næringsliv og f.eks. den forvaltningsmessige virksomheten i
                  regionene. De trenger også forskning, og det behøver ikke være forskning som bare
                  eksisterer innenfor den enkelte region. Det kan godt gå over grensene både til
                  andre regioner og til andre land. 

 Jo mindre «substansiell politikk», jo hardere ordbruk fra opposisjonen, sa
                  statsråden i sitt innlegg. Da kan man jo lure på hvor substansen i innlegget i
                  dagens Dagbladet som statsråden har signert, er. Statsråden skriver: 

«Jeg har ikke registrert noen forslag av betydning fra opposisjonen.» 

Jeg minner om at det er 43 konkrete forslag. Opposisjonen sammen lager jo den
                  forskningsmeldingen Regjeringa ikke har laget. Vi lager jo den opptrappingen og
                  den forpliktelsen som Regjeringen ikke har laget. 

I meldingen skriver departementet at vi legger til grunn videreføring av 5 pst.
                  årlig realvekst i neste periode. Siden Regjeringa ikke har vært villig til å
                  forplikte seg verken gjennom meldingen eller det som er sagt så langt, spør jeg
                  igjen: Kan statsråden fra Stortingets talerstol garantere at det blir 5 pst. årlig
                  realvekst i åra framover? 

 Den viktigste forpliktelsen i forhold til forskningsinnsatsen ligger i to forhold:
                  Å følge de forskningspolitiske målene på de fem viktige tematiske områdene og de
                  fire tverrgående målene som handler om å styrke forskningsevnen. Dette har vi vist
                  at vi leverer på, og vi sier helt klart i forskningsmeldingen at veksten skal
                  videreføres. Den veksten vi har hatt, har ganske riktig vært på 5 pst., og det er
                  jo en historisk god vekst. Det er i denne trenden vi vil fortsette å øke veksten i
                  forskningsbudsjettene framover. 

 Uten forpliktende mål er det vanskelig å få til ressurstilgangen. Hvis det er slik
                  at 1 pst.-målet nå er like rundt hjørnet, hvorfor så vi ikke da en innsats fra
                  regjeringspartiene her i Stortinget i forhold til hvordan vi skal klare å nå hele
                  3 pst.-målet og dra med oss næringslivet og få dette på plass? Hvorfor var det
                  først da NIFU STEP kom at man omfavnet 1 pst.-målet? 

Nå er det tolv år siden jeg stod i denne salen for første gang. Det er to debatter
                  jeg tror vanskelig klarer å nå igjennom forbi barnehageplasser og eldre som
                  trenger sykehjemsplasser, og det handler om bistand og forskning. Ser ikke
                  statsråden at nettopp det å ha en slik forpliktende plan med seg når hun skal
                  sitte ved bordet – hvis hun får lov til det – og forhandle budsjett en gang til,
                  hadde vært en hjelp? 

 Vi er jo akkurat der hvor bistandsmålet er. Det er heller ikke årstallsfestet. Vi
                  har en visjon – prosentmålet er der som en visjon som nettopp er noe å strekke seg
                  etter. Men vi ønsker ikke å knytte det til et årstall. Vi har bevist nå på mange
                  måter at det blir en nokså uferdig og mangelfull måte å måle forskningen på. 

Derfor er vårt forslag – som vi beklager at ikke opposisjonen er med på – å lage
                  målbildet på de forskningspolitiske målene: fem tematiske og fire tverrgående mål.
                  Dette bildet er det vi skal måle forskningen etter. Da vil vi få en debatt som
                  handler om forskningens innhold, hva vi skal forske på, og forskningens kvalitet,
                  altså vår evne til forskning gjennom f.eks. rekruttering og utstyr. 

 Et gammelt ord sier at det er bedre med én fugl i hånden enn ti på taket: Det er
                  jo denne glideflukten, disse 3 prosentene som først skulle være nådd i 2010, og
                  som plutselig er blitt på lang sikt. Vanligvis når jeg møter SV-politikere som
                  slåss for et bistandsmål, er det ikke på lang sikt. Når jeg hører statsråd Solheim
                  snakke om Kyoto-mål, er det ikke på lang sikt. Når jeg hører Regjeringen legge
                  fram dokumenter om Nasjonal transportplan, er det helt konkrete tall. Hva er det
                  som gjør at det blir så vanskelig å forplikte seg? 

Jeg skal gå tilbake til spørsmålet fra Ine Marie Eriksen Søreide, fordi «å legge
                  til grunn» er den formuleringen man får i en regjeringskonferanse når man ikke får
                  forpliktelsen. Men det er helt riktig – vi kan teste statsrådens svar her i
                  Stortinget. Kan statsråden nå si at vi har det som et forpliktende mål fra den
                  rød-grønne regjeringen at vi minst skal få 5 pst. realvekst i forskningen de
                  kommende årene – kan vi få høre det fra statsrådens munn? 

 For denne statsråd er det viktig å følge opp både det vi har levert, og de
                  ambisjonene vi har. Derfor er målet viktig for meg. Jeg vil ikke årstallsfeste
                  det, fordi det vil være mye bedre for meg om vi når det tidligere enn om vi må
                  vente lenge for å nå det. 

Jeg vil være ambisiøs og utålmodig i forhold til å nå målet, men det jeg vil ha
                  debatten til å handle om, er: På hvilke områder er det vi skal lage langsiktighet?
                  Det er klima, det er velferdsstatens utvikling og det er næringslivets utvikling.
                  Derfor må vi ha mål både for det som er den offentlige innsatsen, og for det som
                  er næringslivets innsats. Så sånn sett fungerer et mål meget bra. Men for måten å
                  vurdere forskning på og måle forskning på mer kortsiktig, trenger vi å ha et mer
                  fullstendig målbilde. Så da supplerer vi det å ha viktige ambisjoner og visjoner
                  med et forskningspolitisk målbilde som handler om både tema og styrking av
                  forskningsdelen. Jeg har ambisjoner om at dette skal følges opp på samme gode måte
                  som Regjeringen har gjort fram til nå. 

 Det var et interessant resonnement at Regjeringen ikke vil sette seg konkrete
                  målsettinger, for det kunne jo hende at den nådde målene tidligere. Jeg merker meg
                  det utsagnet! 

Jeg har også merket meg at statsråden i dagens Dagbladet mener at hun sliter med
                  en tiltaksløs opposisjon. Denne tiltaksløse opposisjonen har altså fremmet 43
                  mindretallsforslag, 31 forslag står en samlet opposisjon bak. Når statsråden i det
                  samme innlegget kritiserer opposisjonen for å fokusere på prosentmål, sier hun at
                  vi jo snart har nådd 1 pst.-målet. Hun sier ikke at det er veldig langt igjen før
                  en når 3 pst.-målet. Hvis vi hadde hatt en statsråd som var ambisiøs på
                  forskningens vegne og den offentlige forskningsandelen, ville hun jo støttet
                  forskningsmiljøer i dag som ønsker at en skal ha den offentlige forskningsandelen
                  opp på 1,4 pst., sånn som Fremskrittspartiet foreslår i innstillingen. 

Jeg kunne tenke meg å spørre statsråden om to ting – nei, jeg stiller ett
                  spørsmål: Hvorfor vil ikke statsråden bidra til at den offentlige
                  forskningsandelen øker til 1,4 pst. innen 2015? 

 Denne statsråden ønsker ikke å binde seg til noen prosent i et visst år. Denne
                  statsråden ønsker å fortsette den ambisiøse satsingen på forskning som vi i denne
                  regjeringen har hatt – og vi har levert. 

Det spørsmålet Anundsen kanskje ikke stilte, får meg til å utfylle litt mer det
                  andre også har vært inne på. Det er klart det også er viktig å motivere
                  næringslivet til å gjøre sin del av forskningen, og det vil fortsatt være viktig.
                  Uansett om vi måler i prosent av BNP eller hva vi gjør, må næringslivet forske, og
                  særlig da i krisetider. Det gjør vi ved å styrke virkemidler som har med
                  næringslivets forskning å gjøre, både næringsdoktorgrader og SkatteFUNN. 

Jeg nevner bare to av de ordningene som vi har, men vi gjør det vi kan, både for å
                  øke den offentlige innsatsen i forskningen, som er viktig, og som vi absolutt har
                  ambisjoner for, og også for å motivere næringslivet til å forske. 

 Replikkordskiftet er dermed omme. 

 Dagens forskning er morgendagens kunnskap og innovasjoner. Forskningsmeldingen er
                  tydelig på hvilke utfordringer vi står overfor, hvilke områder det er viktig å
                  satse på, og hvordan vi skal gjøre det: Klima, helse, velferd og næringsrelevant
                  forskning preget av kvalitet, ressursutnyttelse og internasjonalisering. Det
                  settes klare mål og en god retning for norsk forskningspolitikk, og jeg oppfatter
                  heller ikke at det er stor uenighet om disse målene og retningen blant partiene
                  her på Stortinget. Opposisjonen har lite alternativt å komme med når det gjelder
                  satsingsområder. Det er bra at vi har bred oppslutning om de forskningspolitiske
                  målene. 

Etter å ha hørt debatten og innleggene fra opposisjonen nå, er det én ting som
                  slår meg: hakk i plata. Både det opposisjonen skriver i innstillingen, og det de
                  gjentar her på talerstolen, bærer preg av at de ikke har klart å omstille seg. Jeg
                  registrerer at opposisjonen vil nå 1 pst.-målet i 2013. Tingenes tilstand har vi
                  fått beskrevet flere ganger tidligere. Det ser ut som vi kan nå det målet
                  tidligere, kanskje allerede i 2010 dersom vi fortsetter å øke bevilgningene til
                  forskning slik den rød-grønne regjeringen har gjort, og for å være etterrettelig i
                  forhold til den forrige regjeringen: slik de delvis også gjorde i sin periode,
                  selv om 38 pst. vekst neppe kan sies å være halvparten av hundre, i hvert fall
                  ikke med min måte å regne på. 

Prosentmålet ligger nå, som da meldingen ble lagt fram, fast – som et mål. Men
                  Arbeiderpartiet fastholder at prosent av BNP ikke er et tilstrekkelig mål for
                  forskning. Derfor skisserer meldingen andre ressursindikatorer og resultatmål. Vi
                  må se på mer enn innputt. Forskning har en egenverdi, men det må også være lov å
                  se på resultater og utbytte av forskningen. 

Grunnen til det er ikke at vi skjemmes over vår egen innsats. Vi har fulgt opp
                  prioriteringene fra den forrige stortingsmeldingen, som det også var stor enighet
                  om blant partiene. Vi har økt bevilgningene til forskning, vi har styrket
                  Forskningsfondet, etablert et regionalt forskningsfond, og sammen med Høyre,
                  Venstre og Kristelig Folkeparti satt på plass djerve mål for framtidens
                  klimasatsing. 

Bondevik II-regjeringens siste budsjett fra 2005 trekkes ofte fram av opposisjonen
                  i innstillingen og her i salen. Det må være lov å spørre hva de brukte sine fire
                  år på, når budsjettet de la fram etter at de hadde tapt valget og skulle i
                  opposisjon, er det som trekkes fram. Jeg skal ikke trekke fram hva Arbeiderpartiet
                  har gjort i opposisjon. Vi lar resultatene fra de fire siste årene være det vi
                  måles på, og der har vi levert bedre enn den forrige regjeringen. 

Det er mange ting ved denne meldingen det kunne vært interessant og kommentert
                  nærmere, men jeg rekker bare noe. 

Helseforskning har stått sterkt i Norge, og det vil være en viktig prioritering
                  også framover. Helseforskning bringer oss videre, det redder liv og gir nytt håp
                  for mange. Et eksempel er muligheten for CI-implantat, som komiteen har blitt godt
                  kjent med i arbeidet med alternativ supplerende kommunikasjon. En ting som vil
                  være avgjørende viktig framover, er å redusere de sosiale helseforskjellene. Vi
                  kan ikke være bekjent av at helseforskjellene øker. Her må det økt innsats og
                  bedre tverrfaglighet i forskningen til. Tverrfaglighet er spesielt viktig når vi
                  vet at grunnlaget for god helse i stor grad legges utenfor helse- og
                  omsorgssektoren. Forebygging er ett stikkord, som også vil være viktig i den
                  kommende samhandlingsreformen. 

Mine barnebarn vil ikke dømme oss etter hvordan vi, dagens politikere, håndterte
                  finanskrisen i 2009. De vil dømme oss etter hvordan vi håndterte den globale
                  oppvarmingen og klimautfordringene. Vi vet mye om konsekvensene av global
                  oppvarming, men vi trenger mer kunnskap om konsekvensene og ikke minst om
                  løsningene i møte med utfordringene. Dette er et internasjonalt ansvar, men Norge
                  har kompetanse som er verdensledende på fornybar energi, karbonfangst og -lagring
                  og marin forskning, for å nevne noe. Vi må utnytte kompetansen vi har i både
                  UH-sektoren, instituttsektoren og i næringslivet. Regjeringen følger opp
                  klimaforliket og satser på klimaforskning og utvikling. 

Til slutt: Denne forskningsmeldingen viser at Regjeringen tar forskningspolitikken
                  meget alvorlig. Tallenes tale forteller også at Regjeringen følger opp med
                  bevilgninger, og det vil den også gjøre i tiden som kommer. 

 De talere som heretter får ordet, har en taletid på inntil 3 minutter. 

 Nordområdene har vært et av de viktigste satsingsområdene for denne regjeringen.
                  Regjeringen satser på nordområdene fordi det gir Norge enorme muligheter til å ta
                  ledelsen i en region som i årene framover vil bli gjenstand for et sterkt
                  internasjonalt fokus fordi vi her forvalter et av verdens mest ressursrike
                  områder. 

Kunnskap og forskning er grunnlaget for forståelse av hva som skjer i arktiske
                  strøk. Norge har internasjonalt ledende forskningsmiljøer innenfor
                  petroleumsvirksomhet, maritim transport, utnyttelse og forvaltning av ressursene i
                  havet. 

Det har blitt satset sterkt på forskning innenfor miljøvern, klima og
                  polarforskning de siste årene. Kunnskap om nordområdene forteller oss hvordan vi
                  best forvalter klimaet i Arktis, hvordan vi best utnytter ressursene og hvordan vi
                  skaper verdier. Svalbards beliggenhet i et lett tilgjengelig høyarktisk område gir
                  unike muligheter for naturvitenskapelig forskning, herunder forskning på
                  klimaendringer og overvåking av det marine og atmosfæriske miljø. Forskning er en
                  av de viktigste virksomhetene på Svalbard, og inngår som et viktig bidrag til
                  bosetting på og forvaltning av øygruppen. Det har vært en massiv satsing på
                  Svalbard. 

I Det internasjonale polaråret ble hele 320 mill. kr bevilget over fire år. På
                  Polarårets hjemmeside kan vi lese: 

«Innsatsen fra minst 50 000 forskere og teknikere fra vel 60 land gjør
                     Polaråret 2007–2008 til det største internasjonale forskningsprogrammet
                     noensinne. Norge og norske forskere vil komme til å yte vesentlige bidrag.»
                  

I statsbudsjettet for inneværende år ble det bevilget 8 mill. kr til et nytt
                  isgående forskningsfartøy. Dette skal betjenes av Norsk Polarinstitutt,
                  Havforskningsinstituttet og Universitetet i Tromsø. Skipet vil kunne dekke alle
                  forskningsdisipliner innenfor biologi, oseanografi, klima og geologi ved hjelp av
                  en rekke forskjellige typer vitenskapelig utstyr og et stort antall laboratorier
                  om bord. 

Det er i denne sammenheng også verd å nevne at i statsbudsjettet for 2008 fikk
                  Norsk Polarinstitutt 22 mill. kr til Senter for klima, is og økosystemer. Senteret
                  skal bidra til forsterket forskning på klima- og isavhengige arter. 

Videre ble det inneværende år bevilget 35 mill. kr til forskningsrettet
                  infrastruktur og 15 mill. kr til samarbeid om forskning og utvikling i
                  næringslivet. – Dette er forskningstiltak på tvers av fylkesgrensene i Finnmark,
                  Troms og Nordland. Det er ingen tvil om at denne regjeringen følger opp
                  nordområdesatsingen, og at forskning er en viktig del av det. 

Det er verdt å merke seg spesielt i denne debatten – det har jeg også sett i
                  innstillingen – at opposisjonen ikke ønsker en ny forskningsmelding. Ved å fremme
                  en ny melding har Regjeringen fått belyst nye satsingsområder og gjennomgått hvor
                  Norge står forskningsmessig. Vi er den første regjeringen som når prosentmålet
                  innenfor kultur, bistand og sannsynligvis forskning! 

 Dette er regjeringen som går over i historien for å ville resultatorientere
                  grunnforskningen, glemme næringslivsforskningen og svekke kravene til seg selv. Vi
                  behandler en stortingsmelding der kravene til forskeren øker, mens Regjeringen
                  selv gjør hva den kan for å løpe bort fra målene. Det er bedre å slippe å strekke
                  seg, for å bruke en annen statsråds ord. 

Det er utrolig at statsråden i sitt innlegg ikke nevner næringsrettet forskning,
                  men er opptatt av 1 pst.-målet som er omdefinert og som inneholder 1,1 milliarder
                  kr i provenytap når det gjelder SkatteFUNN. Det er en helt ny måte å regne på. 

Det aller meste av forskningen må rettferdiggjøre seg selv med resultater som
                  betyr noe for framtidig vekst og velferd. Skal vi lykkes, må betydningen av
                  samspill mellom ulike miljøer, hvilken risiko man tar, og hvilke krav til kunnskap
                  og kompetanse som kreves for å lykkes, forstås. Mye tyder på at Regjeringen er
                  langt fra å knekke koden. Den samfunnsøkonomiske lønnsomheten av forskning er
                  høyere enn den bedriftsøkonomiske, men det diskuteres ikke, eller Regjeringen tar
                  det ikke inn over seg. Det det betyr, er at uten statlig stimulans vil
                  Bedrifts-Norge forske mindre enn det norske samfunn er tjent med. Og det er
                  nettopp der vi er! 

I meldingen omtales Global Maritime Knowledge Hub, men det kommer ikke ett
                  initiativ til å stimulere slike samspill. Derfor: Bli med på opposisjonens forslag
                  når det gjelder skatt, gaveforsterkning og annet på dette området! 

Regjeringen har dessverre en lang veg å gå. Det er bemerkelsesverdig i lys av
                  signalene i meldingen om en nasjonal strategi for kommersialisering av
                  forskningsresultater, at man ikke har gått lenger inn i disse utfordringene.
                  FORNY-programmet og TTO-aktiviteten er viktige satsinger. Vi må lykkes med å løfte
                  forskningsresultater fram og ut i et marked. Der har vi utfordringer. NIFU STEP
                  viser at systemet famler etter å finne sin form. Det er fragmentert, uten
                  spesialisering og det har gitt beskjedne resultater så langt. Vekstkraftige
                  bedrifter er få, og langt færre enn i de fleste andre land som har tilsvarende
                  satsinger. 

Og det er her det er ganske kritisk at Regjeringen ikke ser kapital som noe annet
                  enn det som skaper «rikinger». Der risikoen er stor og utviklingstiden er lang, er
                  egenkapital, og da spesielt kompetent kapital, en helt sentral innsatsfaktor.
                  Ingen vet i dag hva som lykkes i morgen, utvelgelsen er vanskelig, og ingen er
                  gitt å plukke bare vinnere. Her trengs mangfold, og her trengs samspill mellom
                  kapitalmiljøer og gründermiljøer og akademiske miljøer. Dette er utfordringer der
                  staten ikke kan erstatte mangfoldet. 

Denne regjeringen har holdt seg flytende på den forrige regjering og Clemets
                  ambisjoner. Nå har de dessverre gjort «ka gjerast kunne» for å svekke dem. Det er
                  spesielt tydelig på næringslivsforskningen, og det blir spennende å følge hvordan
                  utviklingen blir framover. 

 I usikre tider som dei me no er inne i, er det å ha nyskapande bedrifter viktigare
                  enn nokon gong. Da er det viktig at me har ei regjering som legg til rette for å
                  oppnå innovasjon og nyskaping i samfunnet. For det er bedriftene og den
                  verdiskapinga dei står for, som er grunnlaget for velferda vår. Tidlegare i vinter
                  behandla me Regjeringa si innovasjonsmelding, og no er det forskingsmeldinga. Og
                  som meldinga viser, er det openberre samanhengar mellom desse to sakene. 

Denne regjeringa har satsa på forsking. På næringsretta forsking vert det i år
                  brukt over 2,1 milliardar kr. Til samanlikning brukte Bondevik II-regjeringa i
                  sitt siste budsjett 1,3 milliardar kr, altså 800 mill. kr mindre. 

Regjeringa har gjennom dei mange tiltaka for å døyva verknadene av den
                  internasjonale finanskrisa, sett i gang tiltak som gjer at me m.a. kan bruka krisa
                  til å skapa framtidas arbeidsplassar. Det næringspolitiske verkemiddelapparatet,
                  som no opplever stor etterspørsel, er styrkt. 

Nærings-ph.d. er eit døme på eit godt tiltak som denne regjeringa har satsa på, og
                  i Dagens Næringsliv i dag kan me lesa om Geir Birkedal som no tek doktorgraden sin
                  på jobben, noko som er mogleg sidan Forskingsrådet bidreg med finansiering. Han er
                  nøgd, og bedrifta er nøgd med ordninga, og det fører til at bedrifta får tilskot
                  til å halda på kompetansen i tider med nedbemanningar og permitteringar. Som det
                  står i innstillinga: 

«ordninga (…) bygger opp næringslivets langsiktige forskingsevne og styrker
                     samarbeidet mellom næringslivet og akademia.» 

Dette er svært viktig i dagens kunnskapsøkonomi. 

SkatteFUNN er ei anna ordning som er veldig god, og som gjev resultat. Ordninga er
                  målretta, effektiv og ubyråkratisk. Det beste av alt er at det syner at òg
                  bedrifter som ikkje tradisjonelt har drive med forsking og utvikling, no satsar
                  meir på det. Eg vil nemna at beløpsgrensene for SkatteFUNN er auka til 5,5 mill.
                  kr for eigendefinert FoU, og til 11 mill. for innkjøpt FoU. 

Innovasjon, forsking og nyskaping i tradisjonell industri ser eg som veldig
                  viktig. I mange lokalsamfunn er det høg industrikompetanse og viktige miljø for
                  forsking og innovasjon. Denne kompetansen må nyttast til å skapa nye prosessar og
                  nye produkt. 

Eit døme på dette ser me i Årdal, der dei ved Hydro jobbar kvar dag med å betra
                  prosessane sine. Å produsera aluminium med mindre straumforbruk og mindre
                  forureining er eit foregangsprosjekt her i Noreg. Dette er døme på korleis
                  industrien gjennom forsking, utvikling og innovasjon utviklar seg i retning av ein
                  meir berekraftig produksjon. 

 For å styrkje norsk næringsliv og leggje grunnlaget for næringsutvikling og nye
                  verksemder, er det svært viktig at både næringslivet og offentleg sektor
                  prioriterer forsking og utvikling. Både næringslivet og offentleg sektor treng ny
                  kunnskap. Derfor er det viktig å prioritere tiltak som stimulerer til auka FoU i
                  næringslivet, m.a. gjennom det offentlege verkemiddelapparatet. Ei styrking av
                  næringsretta verkemiddel som brukarstyrte forskingsprogram er viktig i så måte, og
                  da tenkjer eg ikkje minst på Brukarstyrt innovasjonsarena – BIA – som har eit mål
                  om å stimulere til forskingsbasert innovasjon i næringslivet, t.d. på område som
                  bioteknologi, IKT og miljøteknologi. Det er heilt feil når representanten Gunnar
                  Gundersen hevdar at Regjeringa har gløymt næringsretta forsking. Der har det vore
                  ei god utvikling i denne perioden. 

IFU- og OFU-kontraktar er òg viktige verkemiddel som støttar innovative prosjekt
                  mellom kundar og leverandørar over heile landet. SkatteFUNN-ordninga er eit anna
                  godt og populært verkemiddel som medverkar til auka forskingsinnsats i
                  næringslivet, og eg er derfor nøgd med at Regjeringa slår fast at denne ordninga
                  skal vidareførast. 

Det er eit faktum at 99 pst. av forskinga i verda skjer i utlandet, og at
                  størstedelen av nye produkt og prosessar har eit internasjonalt opphav. Det er
                  derfor viktig at me frå norsk side deltek aktiv på internasjonale arenaer for
                  kunnskap, utdaning og forsking. 

Eg er oppteken av at staten gjennom det offentlege verkemiddelapparatet bidreg til
                  at forskingsresultat frå norske forskingsmiljø kan føre til næringsverksemd her i
                  landet. Nye verkemiddel som kan føre til dette, bør vurderast, eventuelt ei
                  ytterlegare styrking av dei verkemidla som finst, slik at forskinga kan føre til
                  auka verdiskaping og nye arbeidsplassar. 

Eg deler Regjeringa sitt syn på at forsking er viktig for å vidareutvikle gode og
                  effektive offentlege tenester og sikre at offentleg sektor gjer seg nytte av sine
                  eigne, men òg av andre sine erfaringar, spesialt brukarane sine. Eg har merka meg
                  at Regjeringa vil vurdere auka bruk av brukarstyrt forsking og pilotprosjekt med
                  forskarmedverking i offentlege verksemder, og eg er glad for det. 

Det er eit stort verdiskapingspotensial i det som ligg i innanfor innovasjon og
                  produktutvikling i helse- og omsorgssektoren. Derfor er eg nøgd med at Regjeringa
                  vil prioritere medisinsk forsking. Då vil eg trekkje fram det norske selskapet
                  PhotoCure, som blei stifta i 1993 av Radiumhospitalet, for å vidareføre forsking
                  som var utvikla ved sjukehuset. PhotoCure har brukt ulike offentlege ordningar som
                  m.a. offentlege forskings- og utviklingskontraktar til å byggje opp selskapet.
                  Dette er i dag ei verksemd som konkurrerer på den internasjonale marknaden. 

Eg ser det som viktig at det blir lagt til rette for denne typen knoppskyting, og
                  at det offentlege verkemiddelapparatet kan medverke til det. Eg er òg kjend med at
                  finansieringsordningane for kommersialisering blir oppfatta som mangelfulle, og at
                  det blir etterlyst betre ordningar for å kunne føre produkt frå medisinsk forsking
                  ut på marknaden. Her har me ein jobb å gjere. 

 Dagens debatt er en reprise på alle de debattene vi har hatt om forskning i denne
                  stortingsperioden. 

Representanten Eriksen Søreide brukte hele sitt innlegg til å hamre videre på
                  prosentmålet og kom med beskyldninger om manglende ambisjoner på forskningsområdet
                  hos det rød-grønne flertallet. I løpet av et timinutters langt innlegg viste hun
                  én gang til at det faktisk foregår fremragende forskning i Norge. Det er
                  oppsiktsvekkende at Høyre overhodet ikke trekker fram at Norge har et godt utbygd
                  forskningssystem, og at norsk forskning er i framgang både i omfang og kvalitet.
                  Høyre viet heller ikke de nye og utvidede forskningsmålene som denne meldingen
                  fremmer, så mye som ett eneste ord. Det er ikke til å forstå fra et parti som sier
                  at de er opptatt av forskning, og ønsker å fremme denne. 

Meldingen er klar og tydelig på at forskning skal prioriteres i kommende
                  budsjetter. Budsjettene skal innrettes slik at de bygger opp under de ni
                  forskningspolitiske målene og skal gi sammenheng mellom mål, varslede tiltak og
                  faktisk fordeling av ressurser i de årlige budsjettene. 

Når en hører på Høyre, og for så vidt også Venstre, i dagens debatt, kan en jo få
                  en oppfatning av at hele forskningssatsingen på 22,8 milliarder kr i 2009 er
                  avlyst. Det er skuffende, og det er ikke med på å løfte norsk forskning opp og
                  fram. 

Det kan høres ut på opposisjonen i dag som om vi har omfavnet 1 pst.-målet når det
                  ser ut som vi faktisk når det i 2010. Det stemmer ikke. I Dagbladet i dag gjør
                  forskningsministeren rede for sitt syn: 

«Jeg har hele tiden hevdet at den sterke oppmerksomheten på prosentmålet skaper
                     et urealistisk bilde av den faktiske forskningsinnsatsen.» 

Jeg støtter helt og fullt statsrådens syn. Men det er vel for mye å vente at
                  diskusjonen skal komme ut av dette fastlåste prosentsporet i denne siste debatten
                  om forskning i denne stortingsperioden. 

Vi skal fortsette med å ha ambisjoner på forskningens vegne. Vi skal løfte fram
                  alle de fremragende forskningsmiljøene vi har, og fortsette vår satsing innenfor
                  de viktige målsettingene som er satt opp i denne meldingen, og som er trukket fram
                  av de rød-grønne representantene under debatten i dag. Opposisjonen mangler totalt
                  evne til å diskutere forskningens innhold. Men vi skal leve med det, og vi merker
                  oss med interesse at av de 43 forslagene som fremmes av opposisjonene i dag,
                  handler nesten alle om penger. Slik har det vært i hele perioden. Innhold og
                  resultater har overhodet ikke vært av interesse å diskutere. Forstå det den som
                  kan! 

 Det har vært en merkverdig argumentasjon fra regjeringspartiene. Det sies om
                  Venstre og andre partier at vi ikke er opptatt av innhold. Innholdet utføres av
                  forskerne. Innholdet skjer i forskningsinstitusjonene. Innholdet er beskrevet i
                  stortingsmeldingen fra 2005. Innholdet er bekreftet i dag. Hvorfor slåss vi om
                  penger? Omtrent hver eneste gruppering som vi har hatt på høring gjennom fire år,
                  sier at de har alt innholdet. De har alle målene, men de mangler å fylle opp
                  virkemidlene med de pengene som trengs, enten det er brukerstyrte
                  innovasjonsarenaer, FoU-kontrakter, SkatteFUNN, forpliktende basisfinansiering til
                  universiteter, forpliktende instituttfinansiering, langsiktig finansiering for å
                  sikre stipendiater, langsiktig finansiering for å sikre utstyr eller forpliktende
                  målsettinger både på næringsnivå og i offentlig sektor. Derfor er det kamp om
                  penger. Alle som driver politikk, vet jo at politikkens vesen ikke bare handler om
                  innhold, men at man også må slåss for hvordan ressursene prioriteres. 

Det som er det sentrale i denne debatten, er at regjeringspartiene, med statsråden
                  i spissen, har en massiv røykleggingsmanøver for å slippe å si at dette er et felt
                  som man egentlig ikke forplikter seg på. Det får jeg på vegne av Venstre bare
                  konstatere. Det er slik. Selv tror jeg det er slik av to grunner: Statsråden har
                  ikke ryggdekning i Regjeringen. Det har Regjeringen ansvaret for. Statsråden har
                  ikke ryggdekning fordi hennes eget parti har så mange prioriteringer at
                  forskningen ikke kommer på toppen av den listen. Da må man ikke angripe oss andre
                  fordi vi har ambisjoner på vegne av noe. Venstre for sin del har hatt de
                  ambisjonene ganske lenge, både før en tidligere regjering, i en tidligere
                  regjering og etterpå. Vi holder fast på det. Skillelinjene er reelle. Det er klart
                  at når Regjeringen gjør det økonomiske målet til et slags bevegelig mål, som vi
                  ikke engang kan komme i øyekontakt med, er det ikke så rart at vi får et trykk
                  rundt akkurat dette. 

Det er ikke slik at Venstre og andre opposisjonspartier er alene om å mene dette.
                  Omtrent samtlige som vi hadde på høring, studentorganisasjoner og fagfolk i
                  sektoren, uttrykte akkurat det samme, at dette er en stortingsmelding som mangler
                  forpliktelser. Vi taler på vegne av en bred offentlighet, og det er vår jobb å
                  gjøre det. 

Så har jeg en undring, som jeg hadde i komiteen. Jeg vil gjerne gjenta den også i
                  plenum. Venstre har fremmet et forslag om å tenke nytt omkring aksjelovgivningen,
                  forslag nr. 25. Jeg vil gjerne uteske statsrådens synspunkt på akkurat det
                  forslaget, og høre om den sympatien som jeg annammet kanskje var hos
                  regjeringspartiene i komiteen, også kan være til stede i salen i dag. 

 Det var en voldsom salve fra saksordfører Gerd Janne Kristoffersen helt mot
                  slutten av debatten. Hun beskylder Høyre og andre opposisjonspartier for totalt å
                  mangle evnen til å diskutere innhold i forskninga. Da er det ganske pussig at
                  regjeringspartiene ikke har vært villig til å være med verken Høyre eller de andre
                  opposisjonspartiene på diskutere stipendiater, på å diskutere post.doc, på å
                  diskutere utstyr, på å diskutere opptrapping, forskningsetikk, Forskningsfondet
                  eller til og med kunstnerisk utvikling. Ingen av de punktene er Regjeringa
                  interessert i å gå inn i. Samtlige opposisjonspartier syns det er veldig merkelig
                  at det ikke har vært mulig å få Regjeringa med på å forplikte seg selv det minste
                  i forhold til det som lå i meldinga. 

Den 6. mai mottok komiteen et brev fra landets sju universitetsrektorer. Det
                  gjorde et visst inntrykk. 

De skriver: 

«Stortingsmelding nr. 30, Klima for forskning, slik den nå foreligger, utgjør
                     imidlertid intet skritt fremover for norsk forskning. Fraværet av forpliktende
                     opptrappingsplaner for finansiering av forskning vekker stor bekymring og
                     uttrykker en mangel på ambisjoner og gjennomføringsvilje hos norske myndigheter
                     som er illevarslende for forskningen.» 

Stort sterkere er det vel antakeligvis ikke mulig å si det. 

Mens vi er inne på diskusjonen om penger og målsettinger: Det er veldig
                  interessant hvordan regjeringspartiene har begynt å omfavne dette 1 pst.-målet, nå
                  som det begynner å rykke nærmere. Men realiteten er jo at måten de nå regner på,
                  inkluderer 1,1 milliarder kr i provenytap fra SkatteFUNN. Med forbehold om at jeg
                  kan huske bitte lite grann feil på tallet, mener jeg at vi i den forrige
                  regjeringsperioden hadde et provenytap fra SkatteFUNN på ca. 1,6 milliarder kr.
                  Det regnet vi aldri inn i prosentmålet. Det ønsker Regjeringa nå å regne inn i
                  prosentmålet. Det er nettopp et av de kritiske punktene opposisjonspartiene har
                  fremmet mot Regjeringa, at de nå skal begynne å regne og telle på andre måter for
                  å pynte på resultatet og få det til å se bedre ut. Men det blir ikke mer penger
                  til forskning av det. Det er bare en annen måte å telle på. Jeg syns det er ganske
                  bemerkelsesverdig at det regjeringspartiene nå sier at de når målet med, nemlig 1
                  milliard mer, er sammenfallende med å inkludere provenytapet i SkatteFUNN. Så
                  lenge det er tilfellet, er det i grunnen bare litt juks med tall, for det er ikke
                  mer penger til forskning, det er bare en annen måte å regne på. 

Det er mange ting som har vært nevnt her, bl.a. langsiktigheten i forskning og
                  forskningsbevilgninger. For å si det sånn: Langsiktigheten i Forskningsfondet var
                  sikret helt inntil den rød-grønne regjeringa begynte å rote med hvordan man bruker
                  fondsavkastninga. I dag er avkastninga av Forskningsfondet for alle praktiske
                  formål, nesten et rent driftsfond, som brukes til å betale kontingenten i EUs 7.
                  rammeprogram, til å betale stipendiater, Det internasjonale polaråret – ting som
                  det aldri var ment å brukes til. Det bidrar selvfølgelig til å svekke
                  langsiktigheten, svekke forutsigbarheten og svekke framtidas finansiering av
                  forskning. 

 Forskning er investering i framtidig velferd, enten det er for å skape grobunn for
                  vekst og nye arbeidsplasser, eller det er for å oppnå bedre helse når vi forsker
                  oss fram til nye medisiner og ny kunnskap om hvordan vi kan kurere og forebygge
                  sykdom. 

Regjeringens fagre ord om nordområdene settes med forskningsmeldingen på en hard
                  prøve. Store visjoner lar seg ikke oppfylle av små kroner. SVs hamskifte og rolle
                  i forskningsdebatten er særlig bemerkelsesverdig. I opposisjon var partiet
                  pådriver for mer til forskning. I flertallsposisjon opptrer finansminister og
                  SV-leder Kristin Halvorsen mer knipen og påholden enn den gjerrige Onkel Skrue.
                  Ole Brumm har tydeligvis SV forlatt ute i skogen et sted. 

Forskningsmeldingen ble imøtesett med de største forventninger, og skuffelsen var
                  desto større da innholdet ble kjent. Diffus, uambisiøs og uforpliktende er
                  karakteristikker som går igjen i akademiske miljøer. 

Kunnskap skal være navet i nordområdepolitikken. Det er et av Regjeringens mantra,
                  som på nytt ble understreket da «Nye byggesteiner i nord» ble presentert i vinter.
                  Poenget er at en slik visjon blir verdiløs med Regjeringens hvileskjær og kutt i
                  budsjettene til universitets- og høgskolesektoren i Nord-Norge. Etter at vi har
                  fått forskningsmeldingen, er det mest nærliggende spørsmålet: Hvordan kan en så
                  lite ambisiøs forskningsmelding gi et løft for forskning i nord? 

I stedet for å bygge opp har Regjeringen holdt igjen og bygd ned. Og når
                  Regjeringen distanserer seg fra 3 pst.-målet, er det all grunn til å frykte at
                  mange enkeltforskere og institusjoner i stedet for å få forventet budsjettvekst må
                  legge planlagte forskningsprosjekter på is. 

Nå er valgkampen tydeligvis i gang. Statsministeren har vært i Finnmark og delt ut
                  175 mill. kr til forskning i nord. Regjeringens rykk-og-napp-politikk vitner om
                  manglende forståelse for behovet for forutsigbarhet og langsiktighet på
                  forskningsfeltet. 

I Nord-Norge finnes det en rekke høykompetente forskningsmiljøer, og Tromsø rommer
                  miljøer i den fremste verdensklasse. Høyre mener Norge har en klar global
                  forpliktelse til å bidra til å skaffe verdens befolkning mer mat – jeg tenker på
                  marin sektor – og nye medisiner. Det krever forskningsinnsats i en helt annen
                  størrelsesorden enn den Regjeringen legger opp til, og det har Norge råd til. 

Høyre vil snu nedtur til opptur for norsk forskning, fordi det skal sikre
                  framtidige generasjoner arbeid og den høye levestandarden vi i dag nyter godt av.
                  Med sin enorme oljeformue har Norge bedre forutsetninger enn de fleste andre land
                  til å løfte forskningssektoren. I lys av dette er det gåtefullt hvorfor
                  Regjeringen ikke tar sats i forskningsmeldingen. 

Høyre er opptatt av at mer forskning 

om

 nord skal skje
                     

i

 nord. Høyre har forskning som et av sine høyest
                  prioriterte saksområder, simpelthen fordi det er uansvarlig å la være. Det samme
                  kan dessverre ikke sies om dagens regjering. 

 Jeg synes det er underlig hvordan opposisjonspartiene hele tiden skal svekke
                  verdien av det klare utsagn fra Regjeringen om at vi skal fortsette en historisk
                  vekst i forsknings- og utviklingsbevilgningene. Det er jo analytikermiljøet som
                  selv har kalt veksten historisk. Den har vært formidabel fra år til år i denne
                  regjeringens tid. Den veksten skal fortsette og skal selvfølgelig være med på å
                  finansiere både viktig satsing i nordområdet, viktig samspill mellom akademia og
                  næringsliv i f.eks. innovasjon og andre viktige tiltak som stimulerer næringslivet
                  til å forske, og en hel rekke andre mål som er satt i denne forskningsmeldingen. 

Jeg har forståelse for at det er vanskelig å omstille tenkningen fra utelukkende å
                  være opptatt av dette prosentmålet, som også er blitt en stor del av diskusjonen
                  her i dag, med mange ulike og litt forvirrende innfallsvinkler, og til også å
                  handle om at vi skal måle forskningen på det vi virkelig gjør, og på kvaliteten av
                  forskning. 

Vi kommer ikke bort fra å bli målt på prosent. Det kommer til å skje i framtiden
                  også, men de aller fleste land har gjort akkurat som vi har gjort: opprettholdt
                  ambisjonen, men ikke årstallsfestet prosenten. Så blir det opp til enhver ambisiøs
                  forskningsminister og regjering å følge opp med midler hvert eneste budsjettår til
                  forskningssatsing som er nødvendig. Pengene er der, og forpliktelsen fra
                  Regjeringen ligger i de forskningspolitiske målene og i det klare utsagnet i
                  meldingen om at den veksten som har vært, den skal fortsette. 

Gundersen kan ikke ha hørt godt etter da han hørte meg, inklusive
                  replikkordskiftet, for jeg sa faktisk en god del om næringslivsforskning, og mener
                  at det selvfølgelig er en meget viktig del av vår totale forskningsinnsats. Det
                  skal det fortsatt være. 

Når det gjelder utfordringen fra Dørum, er det riktig at vi har sett litt på det
                  ene forslaget, nr. 25, som handler om et styrket rettsvern for gründere og
                  investorer i oppstartsselskap. Egentlig hadde vel det vært en sak for diskusjon i
                  forbindelse med en innovasjonsmelding, men jeg synes det er helt greit at vi har
                  det med også i en diskusjon om forskning, også fordi vi ser forskning og
                  innovasjon som to viktige sider av den samme helheten. Jeg vil minne om at vi
                  faktisk for kort tid siden tok initiativ til å nedsette et lovutvalg som skal
                  vurdere en forenklet aksjelov eller regnskapslov for mikroaksjeselskaper. Det kan
                  være en del av dette, og jeg vil også minne om at vi ønsker fleksibilitet og ikke
                  nødvendigvis å ha unødvendige begrensninger i forhold til aksjelovgivningen og
                  virksomheten der. Men jeg vil anmode om at opposisjonen omgjør dette forslaget til
                  et oversendelsesforslag, og jeg ser gjerne at vi får en mulighet i Regjeringen til
                  å vurdere dette noe nærmere. 

For øvrig vil jeg takke for debatten, som selvfølgelig har vært preget av at man
                  har noe ulike syn. Men jeg er ganske rolig for at man står sammen om innholdet i
                  forskningen og det viktige innholdet i de forskningspolitiske målene, og det skal
                  i hvert fall denne regjeringen sørge for at vi følger opp, også med penger. 

 Odd Einar Dørum har hatt ordet to ganger og får ordet til en kort merknad, på
                  inntil 1 minutt. 

 La det være strid hvor det skal være strid, og la det være fred hvor det kan være
                  fred. Etter statsrådens uttalelser nå vil jeg gjøre om forslag nr. 25 til et
                  oversendelsesforslag. 

 Det er notert. 

Flere har ikke bedt om ordet til sakene nr. 4 og 5. 

(Votering, se side 3888) 





                    

 Stortinget skal da votere i de sakene som er blitt behandlet på dagens møte. 





                
                
                

Voteringen i en sak finnes i slutten av referatet for hver enkelt sak.


            


            

