 Representanten Carl I. Hagen har tatt opp det forslaget han refererte til.




 Forslagsstilleren tar opp et viktig tema, som gjelder viktigheten av forutsigbare rammevilkår for norsk næringsliv for å legge til rette for langsiktige investeringer i Norge. Politisk stabilitet og klarhet er av stor betydning for den enkelte borger og for tilliten til det demokratiske systemet.




Når det er sagt, er det likevel min klare oppfatning at det er Stortinget og de enkelte partienes politiske vilje og evne til å prioritere som kan sikre stabilitet og forutsigbarhet i de politiske beslutningsprosesser, ikke eventuelt grunnlovsvern av f.eks. budsjettvedtak. Langsiktighet i seg selv er et politisk mål som vil være avhengig av politisk ståsted og skjønn. En grad av parlamentarisk fleksibilitet er derfor viktig i dette spørsmålet. Behovet for forsvarlig og oppdatert dokumentasjon som grunnlag for politiske vedtak taler også imot en for stor grad av langsiktig binding.




Et tema som jeg tror vil bli mer diskutert i årene framover, er om vi i likhet med flere av våre naboland skal vurdere om det er områder på budsjettene som det hadde vært mer naturlig å ha et langtidsbudsjett for. Uten å foregripe debatten kunne eksempler på slike budsjettområder være investeringsrammer for Forsvaret og investeringsrammer for samferdselssektoren.




Senterpartiet vil ikke bifalle grunnlovsforslaget fra Carl I. Hagen om endring av Grunnloven § 75 med sikte på å legge til rette for en større grad av stabilitet og klarhet i politikken og i rammebetingelsene for norsk næringsliv.




 Flere har ikke bedt om ordet til sak nr. 4.

(Votering, se side 1721)





                    

 Her foreligger det et forslag fra Fremskrittspartiet. Forslaget lyder:

«Dokument nr. 12:13 (2003-2004) - grunnlovsforslag fra Carl I. Hagen om endringer i Grunnloven § 75 med sikte på å legge til rette for en større grad av stabilitet og klarhet i politikken og i rammebetingelsene for norsk næringsliv - Alternativ A.1 og alternativ B.4 - bifalles.»

Det voteres alternativt mellom dette forslaget og komiteens innstilling, og presidenten foreslår at det voteres på vanlig måte, ved bruk av voteringsanlegg. - Det anses vedtatt.

Komiteen hadde innstilt:

Dokument nr. 12:13 (2003-2004) - grunnlovsforslag fra Carl I. Hagen om endringer i Grunnloven § 75 med sikte på å legge til rette for en større grad av stabilitet og klarhet i politikken og i rammebetingelsene for norsk næringsliv, samtlige alternativer - bifalles ikke.

Votering:

Ved alternativ votering mellom komiteens innstilling og forslaget fra Fremskrittspartiet ble innstillingen bifalt med 127 mot 34 stemmer.

(Voteringsutskrift kl. 15.37.46)


                    
                    

