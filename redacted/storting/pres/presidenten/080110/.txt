 Presidenten vil foreslå at det velges to settepresidenter for Stortingets møte i dag - og anser det som vedtatt.

Presidenten vil foreslå Solveig Horne og Kenneth Svendsen.

- Andre forslag foreligger ikke, og Solveig Horne og Kenneth Svendsen anses enstemmig valgt som settepresidenter for dagens møte.

 Representanten Hans Frode Kielland Asmyhr vil fremsette et representantforslag.

  På vegne av stortingsrepresentantene Øyvind Korsberg, Kåre Fostervold og meg selv har jeg gleden av å fremme forslag om tiltak for å redusere landbruksbyråkratiet.

 Representanten Jørund Rytman vil fremsette et representantforslag.

  På vegne av stortingsrepresentantene Tord Lien og meg selv fremmer jeg forslag om å legge det frivillige verneforslaget til grunn for ferdigstillelsen av Trillemarka og Rollagsfjell.

 Forslagene vil bli behandlet på reglementsmessig måte.

Presidenten vil gjøre oppmerksom på at votering som vanlig vil skje ved slutten av møtet, når sakene er ferdigdebattert. Det gjelder samtlige saker på dagens kart.





                    
                    
                    

 Første taler er Carl I. Hagen. Carl I. Hagen taler på vegne av sakens ordfører, som er Lodve Solholm.




 I forslagene er det foreslått tre endringer i Grunnloven. De omfatter for det første endringer i § 26 annet ledd om prosedyrer ved inngåelse av traktater. Videre foreslås det at § 93, om hjemmel til suverenitetsavståelse på et saklig begrenset område til internasjonale organisasjoner, oppheves, alternativt at det gjøres en tilføyelse i bestemmelsen slik at Stortingets samtykke til suverenitetsavståelse kun kan gjøres gjeldende i opptil fire år. Det fremmes også forslag om en ny § 110d om det lokale selvstyret.




Komiteen har i sine merknader slått fast at økningen i internasjonale avtaler med ulik grad av forpliktende karakter er en viktig del av utviklingen av det internasjonale samarbeidet basert på omforente kjøreregler. Norge har i hele etterkrigstiden støttet opp om utviklingen av nye internasjonale samarbeidsorganer og utviklingen av et forpliktende internasjonalt samarbeid bygd på demokrati og rettsstatens prinsipper, og at det systemet som har vært gjort gjeldende fram til i dag, har medført at de viktigste spørsmål har blitt ratifisert og godkjent av det folkevalgte organet Stortinget. Komiteen er tilfreds med det nåværende systemet på dette området og finner ikke grunn til å endre Grunnloven § 26.




Når det gjelder forslaget om å endre Grunnloven § 93, har komiteen ikke funnet å kunne gi sin tilslutning til at dette skal begrenses til å gjelde høyst fire år, heller ikke til de andre elementene som Steinar Bastesen har tatt opp. Jeg viser for øvrig til at komiteen har en mer grundig behandling av et annet forslag til endring av § 93, som skal behandles senere i dagens møte.




Når det gjelder endringen som er foreslått om lokalt selvstyre i § 110d, viser komiteen til at man i forbindelse med Dokument nr. 12:9 for 2003-2004 om endringer i Grunnloven § 49 om grunnlovfesting av det lokale selvstyret, Innst. S. nr. 203 for 2006-2007, behandlet dette spørsmålet relativt inngående. Ingen av forslagene ble da bifalt. Det er imidlertid en samstemt komite som viser til at det ved Stortingets behandling av denne innstillingen ble vedtatt å anmode Regjeringen om å oppnevne et bredt sammensatt utvalg for å utrede hvilke konsekvenser en eventuell grunnlovfesting av lokalt selvstyre vil ha for annen lovgivning overfor kommunene. På denne bakgrunn vil ikke komiteen tilrå bifall av forslaget om en ny § 110d, som foreslått av Steinar Bastesen.




 Jeg vil bare komme med noen korte bemerkninger i tillegg til det som fungerende saksordfører sa. Jeg skal konsentrere meg om de to forslagene som gjelder inngåelse av internasjonale avtaler.




Det kan vel kort og godt sies at det forslagsstilleren ønsker å oppnå, er å gjøre det mer omstendelig å inngå i internasjonale forpliktende avtaler og organisasjoner.




Enhver form for avtale som Regjeringen inngår, skal ha Stortingets tilslutning. I dag sies det i § 26 at Stortingets tilslutning er nødvendig hvis avtalen krever ny lov eller annen stortingsbeslutning. Steinar Bastesen foreslår også at avtaler som krever ny lov, skal vedtas med to tredjedels flertall. I tillegg foreslås det, som fungerende saksordfører nevnte, en - kan vi kalle det - solnedgangsbestemmelse for avtaler som krever lovendring - at den godkjennelse som Stortinget gir, eventuelt skal fornyes hvert fjerde år.




Begrunnelsen forslagsstilleren gir, er den utviklingen som har skjedd siden annen verdenskrig, en utvikling hvor vi har fått internasjonale organer og avtaleverk som begrenser landenes handlefrihet og suverenitet. Dette er en utvikling Norge har støttet helhjertet opp om i hele etterkrigstiden. Forpliktende internasjonalt samarbeid er særlig i små lands interesser. Utviklingen har skritt for skritt bygd opp internasjonale organer og avtaler som i sterkere og sterkere grad forplikter landene som deltar, og som skaper en regional eller global rettsordning. Det er en utvikling vi skal være glad for. Forslagsstiller Bastesen har helt rett. Det er en utvikling som begrenser det enkelte lands handlefrihet. Slik må det være. Det er ikke mulig å forplikte hverandre til i sterkere grad å handle kollektivt og samtidig beholde full selvråderett.




Norge har undertegnet rundt 900 internasjonale avtaler som i større eller mindre grad innsnevrer denne sals handlingsrom. Når vi har gjort det, er det selvsagt fordi vi har ment at det er i vår egen interesse. De store utfordringene vi står overfor, miljø, klima, terror og internasjonal kriminalitet, fattigdomsbekjempelse og bedre internasjonal fordeling, krever mer og ikke mindre forpliktende samarbeid mellom land. Derfor er min anbefaling, som en enstemmig komites, at forslagene avvises. Hvis de skulle bli vedtatt, vil Norge bli en sinke i arbeidet for en bedre organisert verden.




 Flere har ikke bedt om ordet til sak nr. 2.

(Votering, se side 1720 )





                    

 Her foreligger bare innstillingens forslag til vedtak, og det voteres på vanlig måte.

Komiteen hadde innstilt:

Dokument nr. 12:5 (2003-2004) - grunnlovsforslag fra Steinar Bastesen om endringer i Grunnloven §§ 26, 93 og ny § 110 d med sikte på å skjerpe reglene om inngåelser av internasjonale avtaler og for å grunnlovsfeste det demokratiske systemet både lokalt og nasjonalt - samtlige forslag - bifalles ikke.

Votering:

Komiteens innstilling ble enstemmig bifalt.


                    
                    

 Ingen har bedt om ordet.

(Votering, se side 1722)





                    

 Stortinget går nå til votering i dagens saker.

Før vi starter voteringen, vil presidenten for ordens skyld, siden han har deltatt i debattene, be om Stortingets tilslutning til at han allikevel leder voteringen, og følgelig foreslå at vi fraviker bestemmelsene i § 35 fjerde ledd i Stortingets forretningsorden.

Ingen innvendinger har kommet, og det anses vedtatt.

Votering i sak nr. 1

 Under debatten er det satt frem tre forslag. Det er

forslag i to punkter, fra Hans Frode Kielland Asmyhr på vegne av Fremskrittspartiet 

forslag nr. 3, fra Leif Helge Kongshaug på vegne av Venstre 

Presidenten foreslår at det voteres på vanlig måte over forslagene og innstillingen, ved bruk av voteringsapparat. - Det anses vedtatt.

Det blir først votert over forslaget fra Venstre. Forslaget lyder:

«Dokument nr 12:6 (2003-2004) - grunnlovsforslag fra May Brit Vihovde om endringer i Grunnloven § 107 (odels- og åsetesretten) alternativ 1 - bifalles.»

Votering:

Forslaget fra Venstre ble med 146 mot 13 stemmer ikke bifalt.

(Voteringsutskrift kl. 15.21.37)

 I i forslaget fra Fremskrittspartiet lyder:

«I

Dokument nr. 12:4 (2003-2004) - grunnlovsforslag fra Carl I. Hagen, Øystein Hedstrøm og Lodve Solholm om opphevelse av Grunnloven § 107 (Odels- og Aasædesretten maa ikke ophæves) - bifalles.»

Det vil bli votert alternativt mellom I i forslaget og innstillingen fra komiteen under I.

Komiteen hadde innstilt:

I

Dokument nr. 12:4 (2003-2004) - grunnlovsforslag fra Carl I. Hagen, Øystein Hedstrøm og Lodve Solholm om opphevelse av Grunnloven § 107 (Odels- og Aasædesretten maa ikke ophæves) - bifalles ikke.

Votering:

Ved alternativ votering mellom komiteens innstilling og forslaget fra Fremskrittspartiet ble innstillingen bifalt med 126 mot 34 stemmer.

(Voteringsutskrift kl. 15.22.08)

 II i forslaget fra Fremskrittspartiet lyder:

«II

Dokument nr. 12:6 (2003-2004) - grunnlovsforslag fra May Britt Vihovde om endringer i Grunnloven § 107 (odels- og åsetesretten) alternativ 2 - bifalles. Alternativ 1 - bifalles ikke.»

Det vil bli votert alternativt mellom II i forslaget og innstillingen fra komiteen under II.

Komiteen hadde innstilt:

II

Dokument nr. 12:6 (2003-2004) - grunnlovsforslag fra May Britt Vihovde om endringer i Grunnloven § 107 (odels- og åsetesretten) - alternativ 1 og 2 - bifalles ikke.

Votering:

Ved alternativ votering mellom komiteens innstilling og forslaget fra Fremskrittspartiet ble innstillingen bifalt med 126 mot 34 stemmer.

(Voteringsutskrift kl. 15.22.37)

Votering i sak nr. 2

 Her foreligger bare innstillingens forslag til vedtak, og det voteres på vanlig måte.

Komiteen hadde innstilt:

Dokument nr. 12:5 (2003-2004) - grunnlovsforslag fra Steinar Bastesen om endringer i Grunnloven §§ 26, 93 og ny § 110 d med sikte på å skjerpe reglene om inngåelser av internasjonale avtaler og for å grunnlovsfeste det demokratiske systemet både lokalt og nasjonalt - samtlige forslag - bifalles ikke.

Votering:

Komiteens innstilling ble enstemmig bifalt.

Votering i sak nr. 3

 Her foreligger det et forslag fra Lars Peder Brekk på vegne av Senterpartiet. Forslaget lyder:

«Dokument nr. 12:12 (2003-2004) - grunnlovsforslag fra Marit Arnstad og Åslaug Haga om endring av Grunnloven § 93 (rådgivende folkeavstemning) - bifalles.»

Komiteen hadde innstilt:

I

Dokument nr. 12:7 (2003-2004) - grunnlovsforslag fra Inge Lønning og Julie Christiansen om endringer i Grunnloven § 93 med sikte på å åpne for at samtykke til suverenitetsoverføring kan gis med 2/3 flertall dersom det først er avholdt en rådgivende folkeavstemning - alternativ 1 - bifalles, alternativ 2 - bifalles ikke.

II

Dokument nr. 12:12 (2003-2004) - grunnlovsforslag fra Marit Arnstad og Åslaug Haga om endring av Grunnloven § 93 (rådgivende folkeavstemning) - bifalles ikke.

 Det voteres først alternativt mellom innstillingens forslag til vedtak i II og forslaget fra Senterpartiet.

Alle, unntatt Senterpartiet, har i komiteen stått bak innstillingen om å forkaste forslaget fra Senterpartiet.

Presidenten vil foreslå at det voteres på vanlig måte, ved bruk av voteringsapparat. - Det anses vedtatt.

Votering:

Ved alternativ votering mellom komiteens innstilling til II og forslaget fra Senterpartiet ble innstillingen bifalt med 148 mot 11 stemmer.

(Voteringsutskrift kl. 15.24.13)

 Det gjenstår da å votere over innstillingens  forslag til vedtak i I.

Presidenten vil foreslå at det voteres ved navneopprop. - Det anses vedtatt.

Før vi går til votering, vil presidenten foreta en klargjøring når det gjelder voteringstemaet:

Under I er forslag til vedtak at alternativ 1 bifalles, og at alternativ 2 ikke bifalles. Dette må anses som en helhet, som innebærer at de som ønsker å endre § 93, har valgt alternativ 1 som det de ønsker vedtatt, og i tråd med vanlig praksis ved behandling av grunnlovsforslag følgelig innstiller på at alternativ 2 ikke bifalles. Dette kan da ikke tolkes som at de som stemmer nei til innstillingens I, dermed er uenig i at alternativ 2 ikke bifalles.

Oppropet starter med representant nr. 6 fra Oppland fylke, Espen Johnsen.

For ordens skyld: Det er bedt om en klargjøring fra presidenten. Den eneste klargjøring som her kan gis, er at det under debatten er fremkommet at Høyres representanter akter å stemme ja. Arbeiderpartiet og Fremskrittspartiet, som står bak innstillingen, er av gruppene stilt fritt. Den formelle anbefalingen er at Fremskrittspartiets og Arbeiderpartiets representanter stemmer ja - men representantene er stilt fritt. De øvrige har vært imot innstillingen.

De som stemmer for innstillingen, svarer ja. De som stemmer mot innstillingen, svarer nei.

Presidenten vil anmode om at representantene svarer tydelig og høyt av hensyn til registreringen, og at det bør være ro i salen.

Votering:

Komiteens innstilling ble med 87 mot 74 stemmer ikke bifalt.

De 87 representantene som stemte mot forslaget, var:

Espen Johnsen, Heikki Holmås, Odd Einar Dørum, Britt Hildeng, Marianne Marthinsen, Akhtar Chaudhry, Trine Skei Grande, Truls Wickholm, Hans Olav Syversen, Øyvind Vaksdal, Dagfinn Høybråten, Gunnar Kvassheim, Torfinn Opheim, Trond Lode, Hallgeir H. Langeland, Bjørg Tørresdal, Reidar Sandal, Erling Sande, Åge Starheim, Ingrid Heggø, Gunvald Ludvigsen, Sigvald Oppebøen Hansen, Bendiks H. Arnesen, Anne Marit Bjørnflaten, Per-Willy Amundsen, Lena Jensen, Tove Karoline Knutsen, Arild Stokkan-Grande, Lars Peder Brekk, Inge Ryan, André N. Skjelstad, Gunn Karin Gjul, Øystein Djupedal, Eva Kristin Hansen, Randi Sollie Denstad, Tord Lien, Ola T. Lånke, Sonja Mandt-Bartholsen, Steinar Gullvåg, Inga Marte Thorkildsen, Signe Øye, Ulf Leirstein, Jon Jæger Gåsvatn, Vigdis Giltun, May Hansen, Line Henriette Holten Hjemdal, Freddy de Ruiter, Torbjørn Andersen, Inger Løite, Åse Gunhild Woie Duesund, Rolf Terje Klungland, Karen Marie Hartmark, Anne Margrethe Larsen, Anniken Huitfeldt, Morten Høglund, Sverre Myrli, Rolf Reikvam, Borghild Tenden, Dagfinn Sundsbø, Lise Christoffersen, Magnar Lund Bergo, Per Olaf Lundteigen, Ann-Kristin Engstad, Alf E. Jakobsen, Jan-Henrik Fredriksen, Olav Gunnar Ballo, Vera Lysklætt, Per Roar Bredvold, Trygve Slagsvold Vedum, Thomas Breen, Karin Andersen, Arne Sortevik, Ingebrigt S. Sørfonn, Ågot Valle, Lars Sponheim, Rune J. Skjælaaen, Laila Dåvøy, Harald Valved, Modulf Aukan, Ragnhild Aarflot Kalland, Leif Helge Kongshaug, Bjørn Jacobsen, Johanne Skjølberg, Jan Arild Ellingsen, Alf Ivar Samuelsen, Jan Sahl, Inger S. Enger.

De 74 representantene som stemte for, var:

Olemic Thommessen, Marit Nybakk, Per-Kristian Foss, Carl I. Hagen, Jan Bøhler, Ine Marie Eriksen Søreide, Siv Jensen, Inge Lønning, Saera Khan, Christian Tybring-Gjedde, Tore Nordtun, Bent Høie, Solveig Horne, Eirin Kristin Sund, Bente Thorsen, Finn Martin Vallersnes, Bård Hoksrud, Gunn Olsen, Terje Aasland, Kari Lise Holmberg, Øyvind Korsberg, Elisabeth Aspaker, Gerd Janne Kristoffersen, Linda C. Hofstad Helleland, Arne L. Haugen, Per Ove Width, Svein Flåtten, Anders Anundsen, Tom Strømstad Olsen, Svein Roald Hansen, Martin Engeset, Irene Johansen, Åse M. Schmidt, Jan Petersen, Hans Frode Kielland Asmyhr, Jan Tore Sanner, Vidar Bjørnstad, Kari Kjønaas Kjos, Gunvor Eldegard, Sonja Irene Sjøli, Marianne Aasen Agdestein, Ib Thomsen, Thorbjørn Jagland, Ulf Erik Knudsen, Sigrun Eng, Trond Helleland, Jørund Rytman, Torgeir Micaelsen, Anette Trettebergstuen, Eirin Faldet, Ivar Skulstad, Gunnar Gundersen, Olav Akselsen, Erna Solberg, Per Rune Henriksen, Gjermund Hagesæter, Hilde Magnusson Lydvo, Øyvind Halleraker, Karin S. Woldseth, Dag Ole Teigen, Torbjørn Hansen, Asmund Kristoffersen, Elisabeth Røbekk Nørve, Åge Austheim, Svein Gjelseth, Hill-Marta Solberg, Kenneth Svendsen, Tor-Arne Strøm, Torny Pedersen, Ivar Kristiansen, Synnøve Brenden Klemetrud, Stein Knutsen, Thore A. Nistad, Tore Hagebakken.

Følgende 8 representanter hadde forfall:

Kåre Fostervold, Robert Eriksson, Jorodd Asphjell, Per Sandberg, Henning Skumsvoll, Peter Skovholt Gitmark, André Oktay Dahl, Anna Ljunggren.

Votering i sak nr. 4

 Her foreligger det et forslag fra Fremskrittspartiet. Forslaget lyder:

«Dokument nr. 12:13 (2003-2004) - grunnlovsforslag fra Carl I. Hagen om endringer i Grunnloven § 75 med sikte på å legge til rette for en større grad av stabilitet og klarhet i politikken og i rammebetingelsene for norsk næringsliv - Alternativ A.1 og alternativ B.4 - bifalles.»

Det voteres alternativt mellom dette forslaget og komiteens innstilling, og presidenten foreslår at det voteres på vanlig måte, ved bruk av voteringsanlegg. - Det anses vedtatt.

Komiteen hadde innstilt:

Dokument nr. 12:13 (2003-2004) - grunnlovsforslag fra Carl I. Hagen om endringer i Grunnloven § 75 med sikte på å legge til rette for en større grad av stabilitet og klarhet i politikken og i rammebetingelsene for norsk næringsliv, samtlige alternativer - bifalles ikke.

Votering:

Ved alternativ votering mellom komiteens innstilling og forslaget fra Fremskrittspartiet ble innstillingen bifalt med 127 mot 34 stemmer.

(Voteringsutskrift kl. 15.37.46)

Votering i sak nr. 5

Komiteen hadde innstilt:

Statsrådets protokoller for tidsrommet 1. januar- 30. juni 2007 - vedkommende:

Statsministerens kontor

Arbeids- og inkluderingsdepartementet

Barne- og likestillingsdepartementet

Finansdepartementet

Fiskeri- og kystdepartementet

Fornyings- og administrasjonsdepartementet

Forsvarsdepartementet

Helse- og omsorgsdepartementet

Justis- og politidepartementet

Kommunal- og regionaldepartementet

Kultur- og kirkedepartementet

Kunnskapsdepartementet

Landbruks- og matdepartementet

Miljøverndepartementet

Nærings- og handelsdepartementet

Olje- og energidepartementet

Samferdselsdepartementet

Utenriksdepartementet og

Utenriksdepartementet - utviklingssaker

- vedlegges protokollen.

Votering:

Komiteens innstilling ble enstemmig bifalt.

Votering i sak nr. 6

 Her er det behov for å stemme separat over hvert av de to leddene i innstillingens forslag til vedtak, og vi starter med første ledd.

Komiteen hadde innstilt:

Stortinget ber Regjeringen utrede muligheten for å gjeninnføre en ordning med strykning av listekandidater ved kommunestyrevalg. En adgang til å stryke må vurderes i sammenheng med en justering av stemmetillegget for partienes forhåndskumulerte kandidater.

 Kristelig Folkeparti og Senterpartiet har varslet at de ønsker å stemme mot innstillingen.

Votering:

Komiteens innstilling ble bifalt med 138 mot 22 stemmer.

(Voteringsutskrift kl. 15.38.57)

Videre var innstilt:


Stortinget ber Regjeringen fremlegge forslaget for Stortinget, med sikte på at en slik ordning kan gjelde fra kommunestyrevalget i 2011.

 Her har Arbeiderpartiet, Kristelig Folkeparti og Senterpartiet varslet at de ønsker å stemme mot innstillingen.

Votering:

Komiteens innstilling ble med 81 mot 76 stemmer ikke bifalt.

(Voteringsutskrift kl. 15.39.35)





                
                
                

Voteringen i en sak finnes i slutten av referatet for hver enkelt sak.


            


            

 Dermed er dagens kart ferdigbehandlet.

Forlanger noen ordet i henhold til forretningsordenens § 37a før møtet heves? - Møtet er hevet.





                    
                    
                    

