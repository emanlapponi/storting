 Carl I. Hagen – er det til replikk?




 Det er vel formelt en replikk, men det blir egentlig en svarreplikk, i og med at innlegget var formet som et konkret spørsmål.




Jeg har ingen problemer med å si at jeg aldri har oppfattet at Høyres parlamentariske leder, Oddvard Nilsen, noen gang har forsøkt å lure oss. Det har jeg heller ikke sagt denne gangen. Jeg har snakket om at Regjeringen har en egen plikt etter ansvarlighetsloven § 9 til å gi fyllestgjørende informasjoner til Stortinget. Hvis Regjeringen allerede da hadde til hensikt å øke bøtesatsene med 30 pst., så burde Regjeringen i sine dokumenter ha gjort det kjent for Stortinget. Jeg har forholdt meg til Regjeringen og regjeringsapparatet. Det skulle ikke forbause meg om Oddvard Nilsen var like forbauset som meg da bøtesatsene ble hevet med 30 pst., for det var det ingen av oss i Stortinget som kunne vite. Selv med detektivvirksomhet ville vi ha etablert at bøtesatsene var beregnet å gå opp med 3 pst., og ikke med 30 pst.




Men jeg har ikke rettet noen anklage mot Høyres parlamentariske leder. Hvis jeg har ordlagt meg slik at det ble oppfattet slik, så beklager jeg det.




 Jeg har et grunnprinsipp som jeg prøver å følge politisk, uansett hvilken debatt jeg deltar i, og uansett hvem jeg deltar med, og det er at jeg legger ingen andre motiver til grunn enn det de selv uttrykker. Og det er helt uavhengig av parti. Men jeg har respekt for at folk kan oppfatte situasjonen svært forskjellig, og det har jeg gitt uttrykk for tidligere.




Jeg mener oppriktig at Regjeringen har lagt fram fakta i saken. Jeg skal ikke gå videre, annet enn å si følgende – som ikke trekker fram noe av det jeg sa i mitt første innlegg: Stortinget har stor fantasi og evne og vilje til å stille mange spørsmål. På dette området ble det ikke stilt spørsmål. Det legger jeg ikke noen til last. Men på en rekke områder, både store og små, stilles det spørsmål, så jeg tror nok at noen og hver da kan ta med seg det til ettertanke. Jeg mottar en uendelighet av spørsmål om saker som kanskje har mindre budsjettkonsekvenser enn dette. Det synes jeg er helt i orden, fordi det er Stortingets kontrollfunksjon og måte å styre på som da kommer til uttrykk. Men jeg har alltid til hensikt å opptre helt åpent og direkte.




Når jeg hører uttalelser som formes, velger jeg det jeg lærte i min voksenopplæring, som jeg tror Carl I. Hagen og jeg deler, nemlig å holde seg til forklaringene fra Luthers katekisme om å tale vel om sin neste og ta alt i beste mening. Det er et prinsipp jeg har tenkt å fortsette med i denne saken, og etter denne saken.




Når det gjelder framtidige budsjettbehandlinger, foregår de i Regjeringen, og deretter behandles de i Stortinget. Da er det for Stortinget fritt fram å stille de spørsmål som Stortinget føler at det er riktig å stille, og både utøve den kontroll og bruke den påvirknings- og beslutningsmulighet som man da har.




Når det gjelder salderingen av budsjettet, skjønner jeg hvorfor representanten Hagen resonnerte som han gjorde. Det har f.eks. vært lagt ganske mye vekt på å bruke automatisk trafikkontroll. Det har vært satset på det. Og det kan være flere størrelser som slår ut ved salderingen av et budsjett. Men jeg har merket meg det synspunktet, og jeg har merket meg generelt de synspunkter som går ut på at en skal være nøyaktig, og en skal opptre på en slik måte at folk kan ta det i beste mening. Men fra Regjeringens side har vi, etter min mening, opptrådt med åpent visir, og det kommer vi til å gjøre i fortsettelsen også. Og hvordan behandles så budsjettene? Jo, det er Regjeringens rett og plikt å legge budsjetter fram for Stortinget. Deretter er det Stortinget som behandler budsjettet, og stortingsgruppene som sørger for om Regjeringens budsjett får tilslutning eller ikke.




Men som sagt: Jeg vil helt uavhengig av tonen i denne debatten ikke la meg provosere bort fra det jeg lærte i min oppvekst om hvordan jeg skal forholde meg til fortolkningen av Luthers katekisme.




 Flere har ikke bedt om ordet til sak nr. 4.

(Votering, se side 1718)

 


Inge Lønning gjeninntok her presidentplassen.




Etter at det var ringt til votering i 5 minutter, uttalte




 Presidenten konstaterer at Stortinget ser ut til å være ved sans og samling og dermed rede til å gå til votering i sakene nr. 1–4 på dagens kart.





                    

 Det voteres over forslaget i Dokument nr. 8:39,
fra stortingsrepresentantene Carl I. Hagen, Kenneth Svendsen og
Jan Arild Ellingsen. Forslaget lyder:

«I.

Stortinget ber Regjeringen sette bøtesatsene
for trafikkforseelser til 2004-nivå, kun justert for normal prisstigning.

II.

Stortinget ber Regjeringen i forbindelse med
Revidert nasjonalbudsjett legge frem en vurdering av de norske
bøtesatsene på trafikkforseelser sett i sammenheng
med nivået på tilsvarende bøter
i sammenlignbare land, samt en vurdering av bøtesatsene
for trafikkforseelser sammenlignet med andre straffbare
forhold.

III.

Stortinget ber Regjeringen informere Stortinget
på egnet måte i forkant av vesentlige
endringer i bøtesatsene for trafikkforseelser.»

Votering:

Forslaget ble med 82 mot 15 stemmer ikke bifalt.

(Voteringsutskrift kl. 12.52.54)


                    
                    

