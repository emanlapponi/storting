 I spørretimen er det slik at det er representanten som stiller spørsmål til statsråden, ikke motsatt.


 Nok en gang synes jeg det er oppsiktsvekkende at statsråden unnlater å svare på spørsmålet, og at statsråden ikke aktivt vil forsikre seg om at de oppfyller vilkårene. Man bare forutsetter at det er tilfellet. Og med tanke på at denne personen, i dette tilfellet, er en leder av en stor organisasjon, vil jeg tro han bruker massevis av tid på den organisasjonen. Hvor reell arbeidssøker han er, kan alltids også diskuteres.


Så kjenner jeg også til forskriften om dagpenger, § 4-4 som sier noe om når du har rett til dagpenger sett i forhold til ulønnet arbeid. Jeg vil påpeke at det gjelder aktivitet som å hjelpe til ved arrangement, loppemarked og loddsalg. Jeg klarer ikke helt å se for meg at denne organisasjonen driver med verken loppemarked eller loddsalg. Forstår statsråden at folk synes dette er urimelig? Kan statsråden forklare med enkle ord hvorfor det er riktig å betale ut velferdsytelser til folk som aktivt oppfordrer til krigshandlinger mot det norske samfunn?


 Dagpenger utbetales når man har opparbeidet seg rett til det, uansett hva slags motbydelige meninger man har.


Det som er viktig, er at hvis man bruker velferdsytelsene til ikke å søke seg arbeid, men til å drive annen type virksomhet, skal man bli fratatt disse ytelsene. Slik er regelverket i et samfunn hvor vi ikke gransker folks politiske holdninger før vi utbetaler velferdsytelser.






                

