 Representantene André 

Kvakkestad

, Olav 

Akselsen

,
Tor-Arne 

Strøm

, Haakon 

Blankenborg

, Bent 

Høie

, Jorunn 

Ringstad

,
Øystein 

Djupedal

, Elsa 

Skarbøvik

, Per Erik 

Monsen

 og
Martin 

Engeset

, som har vært
permittert, har igjen tatt sete.

Det foreligger tre permisjonssøknader:

fra Fremskrittspartiets stortingsgruppe
om permisjon for representanten Per Ove 

Width

 i
tiden fra og med 30. januar til og med 1. februar
for å delta i NATO-parlamentarikerforsamlingens møte
i USA

fra Senterpartiets stortingsgruppe om sykepermisjon for
representanten Morten 

Lund

 fra og med 31. januar
og inntil videre

fra Kristelig Folkepartis stortingsgruppe om sykepermisjon
for representanten Ivar 

Østberg

 fra og
med 31. januar og inntil videre

Etter forslag fra presidenten ble
enstemmig besluttet:

1.	Søknadene behandles straks
og innvilges.

2.	Følgende vararepresentanter innkalles for å møte
i permisjonstiden: 
For Troms fylke: Leif Christian 

Johansen


For Sør-Trøndelag fylke: Karin 

Galaaen


For Vestfold fylke: Vidar 

Andersen

3.	Leif Christian 

Johansen

 og
Vidar 

Andersen

 innvelges i Lagtinget
i den tid de møter for representantene Ivar Østberg og
Per Ove Width.

 Vidar Andersen er til stede og vil ta sete.

Valg av settepresident

 Presidenten foreslår at
det velges en settepresident for Stortingets møte
i dag – og anser det som vedtatt.

Presidenten ber om forslag på settepresident.

 Jeg foreslår Øyvind Halleraker.

 Øyvind Halleraker er foreslått
som settepresident. – Andre forslag foreligger
ikke, og Øyvind Halleraker anses enstemmig valgt som settepresident
for dagens møte.

Representanten Marit Arnstad vil fremsette
et privat forslag.

 Jeg vil på vegne av representanten
Ola D. Gløtvold og meg sjøl få framsette
et forslag om en endring av erstatningsreglene for vern
i nasjonalparker og for landskapsvernområder.

 Representanten Øystein Hedstrøm
vil fremsette et privat forslag.

 Jeg vil på vegne av Thore A. Nistad,
Kenneth Svendsen, Per Ove Width og meg selv fremsette
et forslag om å gi frikort til beboere
i nærheten av bompengestasjoner på parallellveier
langs riksveier, som et ledd i å rydde av veien
utvekster og urettferdighet ved bompengeinnkrevingen.

 Representanten Jan Simonsen vil fremsette fire
private forslag.

 Jeg vil fremsette fire
forslag:

et forslag om tiltak for å bekjempe
seksuell misbruk av barn

et forslag om strengere kontroll med asylsøkere

et forslag om å endre valgloven
slik at velgerne får større innflytelse over valg
av personer til Stortinget

et forslag om tiltak for å begrense bruk av kniv
til å skade andre mennesker

 Karl-Anton Swensen vil fremsette
et privat forslag.

 Jeg vil fremme et privat forslag om at investeringer
i og drift av offentlig infrastruktur i farleier og havner likestilles
med tilsvarende innen veisektoren under lov om merverdiavgift.

 Forslagene vil bli behandlet på reglementsmessig
måte.





                    
                    
                    

 Stortinget mottok mandag meddelelse fra
Statsministerens kontor om at følgende regjeringsmedlemmer
vil møte til muntlig spørretime:

statsminister Kjell Magne Bondevik

statsråd Ingjerd Schou

De annonserte regjeringsmedlemmer er til stede,
og vi er klar til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes om å reise seg. –

Vi starter da med første
hovedspørsmål, fra representanten Jens Stoltenberg.

 Jeg har et spørsmål til statsministeren.
Verden er i dag vitne til en voldsspiral i Midtøsten.
Vold avler vold, og den eneste veien ut av det, er at
partene igjen kommer tilbake til forhandlingsbordet. En forutsetning
for at det skal kunne forhandles, er at partene gis mulighet til å forhandle.
Det undergraves i dag ved det som langt på vei er en husarrest
av palestinernes leder, Yasir Arafat. FNs generalsekretær,
Kofi Annan, gav nylig uttrykk for at det han kalte den virtuelle
husarresten som er påført Yasir Arafat, må opphøre som
et første skritt på veien
for å stanse volden i Midtøsten.

Mitt spørsmål til statsministeren
er: Er den norske regjeringen enig med FNs generalsekretær
i at det som i praksis er en husarrest av Yasir
Arafat, må opphøre?

 Ja, Regjeringen har gjort det helt klart at
det tjener ingen hensikt å forsøke å isolere
Arafat, og at Israel og andre må forholde seg
til ham som palestinernes valgte leder og som palestinernes
fremste representant. Dette har bl.a. òg vår utenriksminister
gjort helt klart.

Jeg er enig med representanten Stoltenberg
i at det er nødvendig å søke å komme
tilbake til forhandlingsbordet. Dessverre er
klimaet for det for øyeblikket veldig vanskelig
på grunn av en utstrakt bruk av vold. Vi har appellert
til begge parter om å avstå fra voldsbruk – til den
palestinske side om å gjøre
hva de kan for å hindre flere terror- og selvmordsaksjoner,
og til den israelske side om å vise
tilbakeholdenhet også når det gjelder hevnaksjoner etter
slike terrorangrep som de stadig har vært
utsatt for.

Vi står også i
løpende kontakt med partene og bidrar til formidling av
synspunkter og informasjon. Dessverre må jeg
si at for øyeblikket er jeg ikke særlig
optimistisk med tanke på en ny forhandlingsrunde, men det
er bred enighet om at det er det som skal til, og at forutsetningen for
at det kan skje nå, er respekt for og realisering av de såkalte
Mitchell- og Tennet-planene.

 Jeg er glad for de holdninger som statsministeren
gir uttrykk for. Vi er åpenbart enige om at det er viktig
at Yasir Arafat ikke lenger isoleres, fordi det undergraver
muligheten til å få til forhandlinger igjen. Når
dette er et så klart standpunkt fra Regjeringens side,
vil jeg gjerne høre hvordan og hvor og ved hvilke anledninger
Regjeringen så klart har gitt uttrykk for dette overfor
amerikanske og israelske myndigheter,
for i den offentlige debatt har ikke alltid Regjeringens
synspunkter kommet så klart fram.

  Utenriksministeren var i Midtøsten
tidlig på nyåret og gav uttrykk for
disse synspunktene. Han møtte både Ariel
Sharon og Arafat selv, og var vel den første
utenlandske politiker på høyt
nivå, så vidt jeg vet, som besøkte Arafat etter
at denne nye situasjonen var oppstått. Det var i seg selv
et uttrykk for at i hvert fall vi ønsket å bidra
til at forsøket på isolasjon av ham brytes. Og
så vidt jeg vet, har også utenriksministeren
i telefonsamtaler med sin amerikanske
kollega gitt uttrykk for tilsvarende synspunkt.

 Det blir oppfølgingsspørsmål – Øystein Djupedal.

 Jeg er glad for at statsministeren så klart
gir uttrykk for at Regjeringen er imot husarresten av
Arafat i Ramallah. Det er klart at det er nesten umulig å tenke
seg at man skal kunne komme noen skritt videre i en fredsprosess
så lenge den ene viktige aktøren i en slik prosess
sitter i husarrest og de facto er forhindret fra å delta
i det vanlige samfunnsliv i Palestina
og også fra å utføre sitt embete.
Det er klart at det som ligger i dette, er en total ydmykelse, og
det er å frata president Arafat den autoritet et presidentembete
selvfølgelig skal ha.

Det som er viktig i forlengelsen av dette,
er at den norske regjering gjør sitt standpunkt
kjent. Og så langt må man vel kunne si at i den
grad det norske standpunkt har vært kjent, har
det vært en hemmelighet, for den norske regjeringen
fremstår ikke i offentligheten som spesielt
balansert i dette spørsmålet.
Som regel faller man jo ned på det standpunktet
som USA og Israel har. Betyr det som statsministeren nå sier,
at han vil ta kontakt med amerikanske
myndigheter, ta dette opp i FNs sikkerhetsråd, der Norge
har et sete, for å sørge for at man i hvert fall
gir president Arafat den autoritet hans embete faktisk fortjener,
og at han gis muligheten til å utføre sitt presidentembete
innenfor de selvstyrte områdene?

 Presidenten vil gi uttrykk for en
viss tvil om hvorvidt noe som er kjent, kan være
en hemmelighet.

 Kjent i denne salen – kun.

 Jeg tror vel at det har vært kjent
litt lenger ut enn i denne salen. Så vidt jeg husker, hørte
jeg utenriksministeren uttale dette i et fjernsynsintervju, så jeg
tror ikke han har forsøkt å gjøre noen
stor hemmelighet ut av det. Og jeg kan ikke være enig
med representanten Djupedal i at Regjeringen ikke er balansert.
Vi har rettet henvendelser til begge parter. Vi mener
at palestinske myndigheter kunne ha
gjort mer for å stanse palestinske
terror- og selvmordsaksjoner, og det er vi ikke alene
om å mene. Det mener veldig mange lands myndigheter.
Vi mener òg at Israel skulle ha vist større
tilbakeholdenhet i gjengjeldelsesaksjoner for å unngå at
voldsspiralen bare tiltar, og vi har gitt uttrykk for
dette overfor begge partene. Det er etter mitt syn en balansert
politikk, og det er det også klokt av Norge å ha hvis
vi fortsatt overhodet skal kunne spille en rolle i arbeidet for
fred i Midtøsten.

Våre synspunkter er formidlet både
til partene i Midtøsten og til amerikanske
myndigheter, og vi vurderer fortløpende selvsagt om det
er grunn til ytterligere å gjenta og forsterke det.

 Vi går da til neste hovedspørsmål.

 Jeg har et spørsmål til statsministeren
i forbindelse med den pågående debatten om tvangsekteskap.

Den 30. mai 2000 var det en omfattende debatt
her i Stortinget om dette. Det var det også et
par år tidligere, hvor flere representanter gav uttrykk
for at man hadde vært, som kommunalministeren sa i går,
dumsnille, og at man ikke hadde tatt dette alvorlig nok.
Det er altså snart to år siden, og lite
har skjedd. Debatten viser at det fortsatt er en aktuell problemstilling.

Den 30. mai 2000 fremmet Fremskrittspartiet åtte konkrete
forslag, som alle ble nedstemt – herunder spørsmålet
som nå har dukket opp, om et lovforbud mot ekteskap mellom
fetter og kusine. Videre fremmet vi forslag om at familiegjenforening
ved henteekteskap, hvor man henter ektefeller fra andre
land til Norge, kun skal være mulig hvis den norske
ektefellen har bolig og arbeidsinntekt, altså forsørgelsesevne,
og at det under enhver omstendighet ikke skal gis opphold
i Norge for en utenlandsk ektefelle hvis ekteskapet er
inngått ved tvang. Det vil nå selvsagt komme forslag.

Er Regjeringen nå innstilt på å slutte
med bare ordgyteri og gå over til handling
ved å slutte seg til disse forslag?

 Jeg vil bestemt avvise at Regjeringen bare
driver med «ordgyteri». Vi arbeider helt konkret,
og vi gjør det på bakgrunn av handlingsplanen
mot tvangsekteskap, hvor punkt etter punkt er fulgt opp – konkret
og ikke bare i ord.

Vår holdning er at tvangsekteskap
bryter med grunnleggende menneskerettigheter. Derfor er det selvsagt
totalt uakseptabelt. Det er også ugyldig etter
vår ekteskapslov, og det kan reises søksmål
for å få ekteskapet kjent ugyldig hvis det er
inngått under tvang. Det kan selvsagt heller ikke
godtas selv om det har rot i en annen kultur eller religion.
Gjeldende norsk lov og rett skal følges uansett av innvandrere
som av andre.

Når det gjelder spørsmålet
om ekteskap mellom søskenbarn, er dette et forbud som var
i Christian Vs norske lov av 1687, men som ble
opphevet for snart hundre år tilbake – av gode
grunner. Når dette spørsmålet nå kommer
opp igjen – og det har vært fremmet forslag om
det tidligere – skal vi selvsagt vurdere det, men jeg må innrømme
at jeg er i tvil om det er det som vil løse de
utfordringene vi her står overfor. En må i tilfelle
kunne påregne at mange da vil inngå slike ekteskap
i utlandet, og det skal meget til for norske myndigheter å overprøve
et godkjent ekteskap i et annet land. En annen ting er at dette også har
visse helsemessige sider, som det er god grunn til å drive
informasjon om. Men at en gjeninnføring av tidligere århundrers
lovforbud på dette området skulle løse
spørsmålet om tvangsekteskap, må jeg
anmelde mine tvil om.

 Jeg skjønner at statsministeren fortsatt
er i tvil.

Nå har det jo vist seg at den handlingsplanen
han refererer til, og de tiltakene som det refereres til, ikke
har gitt de ønskede resultater. En rekke innspill fra unge
kvinner i media de senere dagene går nettopp
ut på å be Stortinget fatte en del av de vedtakene
som Fremskrittspartiet tidligere har
foreslått, men som alle andre partier
har nedstemt. Hvor lang tid skal det gå før det
kommer konkrete lovendringer? Statsministeren er vel klar over at
vi kan endre vår utlendingslov slik at hvis et ekteskap
er inngått i utlandet mellom søskenbarn, fetter
og kusine, kan vi hindre at de får opphold i Norge
som følge av ekteskapet? Problemet
er at veldig mange henter ektefelle fra utlandet, og da får
vi jo aldri endret disse holdningene. Derfor
må man stoppe familiegjenforeningen.

Er statsministeren villig til å vurdere
positivt en del av de tiltakene som nå gjennomføres
(presidenten klubber) i Danmark av søsterpartier til de
sittende regjeringspartier?

 Presidenten ber om at taletiden blir
respektert.

 Det er jo ikke slik at hvis en ikke
er for Fremskrittspartiets konkrete lovforslag, er en dermed nærmest
tilhenger av tvangsekteskap eller ikke
vil gjøre noe for å hindre det. Vi har ikke
vært enig i de forslag som har vært fremmet, for
vi tror ikke de har vært riktige eller
adekvate. Men Stortinget har jo sluttet opp om de konkrete tiltak
som ligger i handlingsplanen.

Dette er ikke et enkelt spørsmål å løse
over natten, for jeg tror Carl I. Hagen har rett i at dette først
og fremst er et spørsmål om holdninger. Derfor
legger Regjeringen stor vekt på å komme inn i
en dialog med de aktuelle innvandrermiljøene
i Norge, nettopp for å skape de riktige holdningene.
Det er et arbeid av en viss langsiktig karakter. En kan ikke
tro at en løser dette spørsmålet ved
et par lovvedtak – og så er plutselig problemet
borte. Det tror jeg de fleste av oss er klar over.

Regjeringen gjennomgår nå den
tidligere vedtatte handlingsplanen mot tvangsekteskap for å oppdatere
den – for å avvikle tiltak
som ikke virker, og for å innføre nye som
kan virke.

 Det blir oppfølgingsspørsmål – Siv
Jensen.

 I en av dagens aviser fremkommer det at UDI
nå vurderer ett forhold knyttet til familiegjenforening,
nemlig at såkalt godkjente ekteskap i utlandet kan skje
ved hjelp av brev. Det betyr altså at en herboende person
kan sende et brev til et annet land for derigjennom å bli
godkjent gift i et annet land, for deretter å kunne søke
om familiegjenforening i
Norge. Anser statsministeren det for å være
såkalt godkjent ekteskap som Regjeringen ikke ønsker å overprøve? Eller
mener Regjeringen at det er et tiltak som man
raskt bør stoppe som praksis fra norsk side, nettopp
for å hindre ekteskap av den type og
bruken av familiegjenforening
i en så søkt situasjon?

 Det skal jo være en seriøs
prøving av ekteskap og ekteskapsvilkår, at dette
er et reelt inngått ekteskap. Hvis det er ordninger som
sår tvil om at det er en reell prøving,
er vi selvsagt villig til å gå inn i det.

 Vi går videre til neste
hovedspørsmål.

 Jeg vil gjerne stille statsministeren
et spørsmål om barnehager.

I valgkampen var Kristelig Folkeparti og statsministeren
ute og lovte at barnehager i Norge skulle koste 1 500 kr
i gjennomsnitt. I dag er situasjonen at mange kommuner hever barnehagetakstene
med flere hundre kroner i måneden. I valgkampen
prøvde jeg å få Bondevik og Stoltenberg
til å være med på en kontrakt
som vi kunne skrive til velgerne, fordi det viste seg at de tre
partiene var enige om at barnehager ikke
skal prises som et ekstremt luksusgode i Norge, men at takstene
skulle ned, og at tilbudet skulle gå til alle. Det ville ikke
Bondevik den gangen.

Nå lurer jeg på hva valgkampløftene
var verdt, og når barnehager i Norge kommer til å koste
1 500 kr i snitt.

 Det var vel ikke bare Bondevik
som ikke ville skrive under Halvorsens forslag
til kontrakt; så vidt jeg husker, vegret også Stoltenberg
seg for det – av gode grunner, for den type papirer
tror ikke jeg er den rette måten å drive
politikk på. Jeg minnes en velgergaranti for en del valgkamper tilbake også som ikke
akkurat hadde den ønskede effekt.

Det betyr ikke at målet
om å få ned barnehageprisene til det nivået
Kristin Halvorsen nevnte, er borte. Det er to mål
vi må forsøke å oppnå. For det
første – og det har Sem-erklæringen
sagt er det viktigste – må man
nå bygge ut tilbudet slik at alle som ønsker
barnehageplass, får det. Det er en forutsetning for en
reell valgfrihet mellom barnehageplass og kontantstøtte
for de minste barna.

For det andre skal prisen ned. Det
er riktig at en del kommuner har så svak økonomi
at de gjør det motsatte. Men vi ser også at
en rekke kommuner nå, etter det økte statstilskuddet,
finner grunnlag for å sette prisene ned. Det er positivt.
Prisene er jevnt over høyest i private barnehager,
fordi en god del av de private barnehagene bare får
tilskudd fra staten og ikke fra kommunen. Der har som
kjent Samarbeidsregjeringen tatt et grep som vi håper kan
realiseres fra neste år, nemlig at all offentlig støtte
til barnehagen skal samles i én pott, slik at private barnehager
som i dag ikke får kommunetilskudd, samlet skal
få det samme offentlige tilskuddet som de offentlige barnehagene, eller
som de private som får både statstilskudd
og kommunetilskudd. Det vil være et bidrag til å få ned noen
av de høyeste barnehageprisene vi opplever i dag.

 Når jeg hører dette svaret, har
jeg en viss forståelse for at Bondevik ikke ville
skrive under på noen garanti da valgkampen raste
som verst. Men en kommer likevel altså ikke unna
at velgerne kunne oppfatte Kristelig Folkepartis signaler og egne
helsides valgkampannonser i de største
avisene dit hen at Kristelig Folkeparti lovte at barnehageprisene
skulle ned i 1 500 kr i snitt. Hva vil Regjeringen
og statsministeren nå gjøre, når man
ser at barnehagetakstene går motsatt vei, når
det er private barnehager som sier at de faktisk ikke
kan klare dette, at de må legge ned, slik at det verken
blir billigere barnehager eller flere barnehager?

I Sverige er man i disse dager i
ferd med å gjennomføre en reform som man kaller
for Maxtaxa. Det betyr at ingen skal betale mer enn 1 140 kr
i løpet av en måned for opphold i barnehage. Det
klarer altså svenskene uten en eneste oljekrone, fordi
de har prioritert dette. Når statsministeren lovte dette
i valgkampen, synes jeg at han skal svare på det spørsmålet
jeg stilte innledningsvis: Når kan barnehageforeldre i Norge
regne med at taksten blir på 1 500 kr?

 Så vidt jeg husker, sa vi at det var
et mål for den stortingsperioden vi nå har gått
inn i, og etter mitt syn har man tre virkemidler for dette.

For det første det jeg allerede
har vært inne på, nemlig å samle
all offentlig støtte til en barnehageplass i én overføringsordning,
slik at den fullt ut når fram til alle godkjente
barnehager. Da kan vi få ned prisene i de private barnehagene
som i dag ikke får kommunetilskudd. For det andre
kan man selvsagt øke barnehagestøtten over statsbudsjettet,
og for det tredje kan man bedre kommuneøkonomien,
som jo er den viktigste grunnen til at ikke alle
kommuner nå, på tross av økt statstilskudd, har
greid å sette ned prisene.

 Det blir oppfølgingsspørsmål – Øystein Djupedal.

 Jeg forstår at Regjeringens ambisjoner
på dette området er meget lave. Jeg tror det var økonomen
Keynes som sa at på lang sikt er vi alle døde.
Det er vel det perspektivet man har når det gjelder barnehagesatser
også, at man ikke skal gjøre noe i overskuelig
framtid.

Men la meg stille et veldig konkret
spørsmål, fordi Stortinget kom jo tross alt gjennom
to runder, ikke bare i det eksisterende budsjettet,
men også i revidert nasjonalbudsjett, med bevilgninger
til ekstrasatsing på barnehager. Dette skulle ha tilsagt
en lavere barnehagetakst for 2002. Det har i veldig mange tilfeller ikke
skjedd. I min hjemkommune, Trondheim, har barnehagetakstene gått opp
med 300–400 kr pr. plass, mens det motsatte altså skulle
ha vært resultatet: Etter at man fikk økt
statstilskuddet, skulle taksten vært redusert
med 300–400 kr.

Mitt spørsmål til statsministeren
er: Er dette akseptabelt? Og hvilke sanksjonsmuligheter ser statsministeren at
man har når en kommune opptrer stikk i strid med det stortingsflertallet
har ønsket? Takstene skulle ned, men mange
kommuner har tvert imot, på grunn av dårlig kommuneøkonomi
riktignok, valgt å sette opp takstene. Synes statsministeren
at dette er akseptabelt?

 For det første kan jeg ikke være
enig med representanten Djupedal i at Regjeringen har lave
ambisjoner og ikke vil gjøre noe i overskuelig
framtid – tvert om. Satsingen på barnehager har
jo aldri vært så stor som nå.
Det var det bred enighet om i Stortinget, og vi vil gjøre
mer også i overskuelig framtid
gjennom de tre tiltak som jeg nevnte i mitt siste svar til representanten
Kristin Halvorsen.

Jeg synes det er beklagelig at kommuner setter
prisene opp istedenfor ned. Det tror jeg, som også Djupedal
i en bisetning innrømte, har sammenheng med en vanskelig kommuneøkonomi.
At staten skal overprøve kommunenes disposisjoner og hvordan
de prioriterer knappe ressurser, tror jeg vi skal være
ytterst varsomme med. Vi har så vidt jeg vet, pr. i dag
ingen sanksjonsmuligheter til det. Da må vi gripe til lovbestemmelser.

 Siv Jensen – til oppfølgingsspørsmål.

 Jeg har lyst til å spørre
statsministeren om Regjeringen i fullt alvor mener det
som nå er signalisert fra statsråd Dåvøy,
nemlig at man skal skille ut én gruppe mennesker i vårt
land, nemlig innvandrere, som kun har det til felles at de er innvandrere,
og gi dem gratis barnehageplass. Det betyr at man ikke
skjeler til forskjellen på om man er ressurssterk eller
ressurssvak. Jeg lurer på hva slags signal statsministeren
mener at man sender ut til resten av befolkningen når
man altså plukker ut én gruppe mennesker basert
på en så til de grader spesiell fellesnevner,
uten å ta høyde for hvilke ressurser
man har, hvilke evner man har, hvilken boevne man har osv., før
man eventuelt vurderer den type kriterier for å sette
en barnehagesats for foreldrene.

 Det statsråden sa, var at hun ville
vurdere en utvidelse av en eksisterende ordning på dette
området, fordi det faktisk har vist seg å ha en
svært god virkning på noe ikke minst
Fremskrittspartiet har vært
opptatt av, nemlig at barn med innvandrerbakgrunn skal lære
seg norsk tidligst mulig. Det er poenget.

Når en står overfor et tiltak
som her i Oslo faktisk har hatt den virkningen, så har
statsråden sagt at vil hun vurdere om den bør
utvides. Men det er det ikke tatt noe endelig
standpunkt til. Vi er også klar over de hensyn
som representanten Siv Jensen nevnte. Men det er mulig vi må gå noe
utradisjonelt til verks for å få til
en bedre integrering i Norge. Dette kan være
et slikt tiltak.

 Trond Giske – til oppfølgingsspørsmål.

 Til det siste: Det er jo et resultat av kontantstøtten
at veldig mange, også minoritetsforeldre, har
tatt ut barna sine av barnehagen, slik at de dermed har mistet
den norskopplæringen, den norskkunnskapen, som det medfører.
Derfor er det så viktig at den satsingen på barnehager
som det er lagt opp til i statsbudsjettet for 2002, og som regjeringen
Bondevik ikke kuttet i – og det skal de ha ros
for – blir fulgt opp i årene framover. Det har
to formål: Det ene er å skaffe nok barnehageplasser til
alle, det andre er å sørge for at de
har en pris som foreldre har råd til å betale.

I budsjettdebatten i høst sa barne-
og familieministeren at målsettingen for barnehageutbyggingen – vi
har sagt at full barnehagedekning er 80 pst. – nå var
redusert til 70 pst. Det betyr 30 000 færre barnehageplasser.
I dag er det også mer uklart fra statsministerens side
om målet om å få barnehageprisene ned
i 1 500 kr står fast.

Så mitt spørsmål
er helt konkret: Står statsministeren ved målene
om 80 pst. dekning og en pris på 1 500
kr, og vil han følge det opp i statsbudsjettene i årene
framover?

 Regjeringens mål om full barnehagedekning
og et prisnivå som representanten Giske nevnte, står
fast. Men det kan jo være kommuner hvor det vil
kreves 85 pst. eller 90 pst. for at det skal
være full behovsdekning, og det kan være
kommuner hvor det kanskje ikke kreves mer enn 60–65 pst., så den
prosentregningen er ganske teoretisk
og etter mitt syn lite interessant. Står
det barn i kø og ikke får barnehageplass,
hjelper det ikke om det er 80 pst. dekning, og er
det ingen barnehagekø, kan det ikke være
noe mål å bygge flere barnehager enn behovet tilsier.
Her har anslagene for hva en full behovsdekning vil innebære,
variert. Men det betyr ikke at Regjeringen har slått
av på målet. Målet for oss er ikke
nødvendigvis 70 pst. eller 80 pst., målet
er full behovsdekning. Og så får det vise
seg hva prosenten til slutt blir.

 Vi går videre til neste
hovedspørsmål.

 Spørsmålet går til
statsministeren: Jeg har her en samling medieoppslag, hvor kommunalministeren
deler sin drøm med avisleserne. Hun drømmer om
at det om 10–15 år skal være
100 færre kommuner i landet enn det er i dag – en
noe merkelig ting å drømme om, spør du
meg. Men det er nå for så vidt kommunalministerens
sak.

I og med at dette har vært et av de
store debattemaene den senere tid, vil jeg gjerne ha avklart fra
statsministerens side: Hva er Regjeringens politikk på dette
området?

 Ja, det skal representanten Enoksen få avklart – og
det er det full enighet mellom kommunalministeren og statsministeren om.

Regjeringens politikk er at vi skal ha et best
mulig tjenestetilbud til landets innbyggere i alle kommuner,
et mest mulig likeverdig tjenestetilbud. Og da får kommunene
selv finne ut av om de vil beholde dagens kommunegrenser og  struktur,
om de vil satse på mer interkommunalt samarbeid eller
om de også i noen tilfeller vil vurdere
en kommunesammenslutning. Det har også statsråd
Solberg gjort helt klart: Dette skal baseres på frivillighet.
Hun tror at vi får en best mulig struktur, ut fra de kriterier
jeg nå nevnte, om en får et betydelig antall færre
 kommuner. Men det har ikke Regjeringen tenkt å prøve å tvinge
fram. Dette skal baseres på frivillighet. Hennes uttalelser
falt vel for øvrig i forbindelse med en vellykket kommunesammenslåing
i Vestfold, hvor jeg tror det for tiden er senterpartiordførere
som synes dette fungerer veldig bra.

 Det er helt riktig. Det var senterpartiordførere
i begge kommunene, og Senterpartiet er heller ikke
imot frivillige kommunesammenslutninger, men når jeg tar
opp dette spørsmålet, er det bl.a. på bakgrunn
av spørsmålet til Kristin Halvorsen.

Det er kommunene som er den viktigste
tjenesteprodusenten. Kommunene har ansvaret for drift av skole,
eldreomsorg, barnehage, og uten en akseptabel kommuneøkonomi
vil man ikke kunne ha gode tilbud på disse
områdene. Kommunalministeren har sagt, og statsministeren
bekrefter nå, at dette skal være på frivillig
basis, men jeg må si at det framstår i et noe
merkelig lys når kommunalministeren samtidig sier
at det vil bli stilt krav til kommuner som har økonomiske
problemer, om å vurdere sammenslutning
for å få økonomisk støtte. Det
sa kommunalministeren i det samme foredraget. Kommuner som henvender
seg til fylkesmannen med bønn om ekstraordinær
statlig hjelp, vil heretter bli møtt med krav om å iverksette
omstillingstiltak – sammenslåing eller
interkommunalt samarbeid.

Med tanke på at så mange
som 79 av landets kommuner i dag befinner seg under administrasjon
av fylkesmannen, må jeg spørre statsministeren:
Hvordan rimer dette med at det ikke vil bli lagt til rette
for tvangssammenslutning?

 Jeg synes ikke det er urimelig at
de kommunene som er i en situasjon som gjør at
de må be om ekstraordinære midler, vurderer mulige
omstillingstiltak slik at det blir en mer effektiv kommuneøkonomi
for å opprettholde et godt
tjenestetilbud. Det synes jeg ikke er urimelig. Men jeg
står fast ved at Regjeringen ikke akter å tvinge
fram noen kommunesammenslutning. Hvis en vurderer
det på lokalt plan og kommer fram til det ad frivillig
vei, synes jeg heller ikke vi fra sentralt hold
skal motsette oss det. Det er Regjeringens politikk.

Kommuneøkonomien
er mange steder fortsatt dårlig, selv om overføringene
har økt betydelig. Regjeringen legger vekt på å føre
en generell økonomisk politikk som kan gi grunnlag for
en bedre kommuneøkonomi. Bare rentereduksjonen
før jul gav kommunene 400 mill. kr mer. Hvis det
kan ligge til rette for ytterligere rentereduksjoner utover i året,
kan det komme nye hundrevis av millioner til kommunene. Det vil være
viktig for tjenestetilbudet.

 Det blir oppfølgingsspørsmål – Åslaug Haga.

 Når vi nå snakker om tjenestetilbud:
Undersøkelser viser at i kommuner med under 6 000 innbyggere
er 80 pst. av befolkningen fornøyd med tjenestetilbudet
innenfor skole, helse og omsorg. I kommuner
med over 60 000 innbyggere er graden av tilfredshet
sunket til 40 pst.

Med dette som utgangspunkt blir mitt spørsmål:
Er statsministeren enig i at kommunal- og regionalministerens drøm
om 100 færre – og dermed større – kommuner kan
bli en svært vond drøm for mange innbyggere som
er opptatt av et godt tjenestetilbud?

 Jeg må innrømme at jeg, så langt
jeg kan huske, ikke har drømt om dette, så det
har jeg ikke noe eksakt svar på. Det må være tillatt også for
en statsråd å drømme.

Men de tallene representanten Haga nevnte nå,
er interessante, for det viser seg at en kanskje er mer tilfreds med
tjenestetilbudet i mange små kommuner enn i større. Det
må også tilsi at det ikke
er slik at kommuneøkonomien
nødvendigvis er dårligst i små kommuner.
Det er nemlig en sammenheng mellom tjenestetilbudet og kommuneøkonomien,
og det kan tyde på at det også kan være mange
andre kommuner enn de små som har en stram kommuneøkonomi.
Og er de i en liten kommune fornøyd med sin økonomiske
situasjon, med tjenestetilbudet, ja, da antar jeg at de ikke
ser noe behov for kommunesammenslutning. Og det vil selvsagt Regjeringen
respektere.

 Carl I. Hagen – til oppfølgingsspørsmål.

 Jeg er glad for at statsministeren understreker
at det må være frivillighet i forbindelse med
kommunesammenslutninger, og at man derved bekrefter at man respekterer
f.eks. folkeavstemninger. Jeg vil også be statsministeren
bekrefte at hvis det skulle være en mislykket
kommunesammenslåing
som man ønsker å oppløse, og
man etter loven får et privat initiativ og
flertall for å oppløse det, så vil Regjeringen
respektere det.

Så har jeg et spørsmål
til statsministeren. Når vi har tilskuddsordninger til
kommunene som i realiteten muligens premierer ineffektivitet, idet alle
kommuner får det samme kronebeløpet – som
man jo vil miste hvis fire kommuner slår seg
sammen til én, istedenfor fire kronetilskudd
får de altså ett – er det ikke
da bedre at man i hvert fall sørger for nøytralitet
i tilskuddene, slik at de selvsagt er basert på objektive
kriterier som geografiske forhold, folketall, ulike aldersgrupper
osv., men at man for så vidt ikke straffer økonomisk
de kommuner som ser effektivitetsmuligheter og samordningsmuligheter
ved å slå seg sammen? Vil statsministeren ta initiativ
til å få et nøytralt system slik at gevinstene
ved eventuell sammenslåing tilfaller befolkningen?

 Først til det første
representanten Hagen nevnte. Jeg er enig i at hvis en på lokalplanet
kommer til at en vil oppløse igjen en sammenslått
kommune, skal vi ha samme respekten for det. Og det faller meg i
hvert fall i minne umiddelbart, siden jeg kommer fra Møre
og Romsdal, at dette har skjedd. Sula kommune, som en tid var innlemmet
i Ålesund, ble utskilt igjen som egen kommune, og de trives bra
med det.

Når det gjelder tilskuddsordningene,
er det faktisk gjort noe i den senere tid nettopp for å motvirke
det representanten Hagen pekte på som en uheldig virkning.
Så vidt jeg husker, ble det under min forrige
regjering tatt initiativ til en ordning hvor
sammenslåtte kommuner får beholde de tidligere
tilskudd i en lang overgangsfase, slik at de ikke har
en økonomisk ordning som motvirker en frivillig sammenslutning.
Men at det skal skje på permanent basis, er jeg nok mer
i tvil om, for det må jo være ordninger
som er noenlunde sammenlignbare når det gjelder kommunestørrelsen.
Og hvis en sammenslått kommune er på størrelse
med en annen kommune som får et helt annet tilskudd, vil
det virke urimelig.

 Presidenten kan etter dette
konstatere at det er full tverrpolitisk enighet om at så vel
ekteskap som skilsmisse er en frivillig sak, også når
det gjelder kommuner.

Vi går til neste hovedspørsmål.

 Spørsmålet går til
sosialministeren.

Svært mange unge, både
enslige og par i etableringsfasen og studenter, har en meget dårlig økonomi – ikke fordi
inntekten er spesielt lav, men fordi de er offer for skyhøye
boligpriser og husleier. Jeg har grunn til å tro at sosialministeren
arbeider med tiltak for å bekjempe fattigdom i Norge, og
derfor vil jeg spørre: På hvilken måte lar
statsråden disse skyhøye boligutgiftene inngå i
arbeidet mot fattigdom i Norge?

 Regjeringen har satt i gang arbeid med en tiltaksplan
mot fattigdom, og som grunnlag for tiltakene har også Regjeringen
behov for å klargjøre begrepet fattigdom. En relativ
lavinntektsgrense satt til halvparten av medianinntekten definerer
hvem som er fattige ut fra den generelle inntektsfordelingen i samfunnet,
og et slikt mål på fattigdom fanger ikke
opp all den problematikk som er knyttet til fattigdom, som også representanten
påpeker.

De tiltakene som vi særlig vil konsentrere
oss om i handlingsplanen, vil være de tiltak
som hindrer folk i å bli fattige, altså det
som går på forebyggingssiden, tiltak som bidrar
til evnen til egenforsørgelse, og tiltak som også er
med på å bedre velferdstjenestene. I
gjennomgangen av tiltak som kan hindre folk i å falle
inn under fattigdomsbegrepet, handler dette om arbeid, det er det
viktigste tiltak for å få folk
ut av fattigdom. Det handler om sosial inkludering, men det handler ikke
minst om bolig, så representantens spørsmål
vil naturlig være en del av arbeidet med tiltak
mot fattigdom.

 Jeg takker for svaret, som viser at dette er
et viktig område i fattigdomsbekjempelsen. Jeg er glad
for å høre at Regjeringen har det med
i bildet sitt, for det er slik at alle i denne sal og også utenfor
denne sal vet at veldig mange – særlig unge – blir sterkt
utnyttet på boligmarkedet av det som jeg vil kalle for
hushaier, det er misbruk av den boligmangel vi har i Norge
i dag. Vi hører om husleier på over 10 000
kr for enkle leiligheter. Ser ministeren behov for f.eks. å komme
i dialog med huseierforeninger for å se på husleiespørsmålet, eller
ser ministeren andre måter der en raskt kan fjerne
de mest uverdige tilstandene på boligmarkedet?

 Som representanten sikkert husker, fremmet også Regjeringen
i tilleggsproposisjonen et tillegg når det gjaldt bostøtteordninger
i forhold til lys og varme. Det forhold som representanten peker
på, vil være en naturlig del av arbeidet med tiltaksplan
mot fattigdom, og bolig er en helt sentral del av den
problemstillingen.

 Det blir oppfølgingsspørsmål – Ola
D. Gløtvold.

 Det er interessant
og positivt å høre at sosialministeren
er opptatt av forebygging, men det må også til
en del konkrete tiltak. Blant annet dette med sosial
boligbygging syns jeg kanskje har vært flagget lite
fra den nåværende regjering når det gjelder å skaffe
rimelige utleieboliger for ungdom. Men skal man drive forebygging
og snu denne utviklingen, er det viktig at en snur noe av flyttestrømmen
og det presset som er på disse områdene som nå har
høyest boligpris. Jeg vil spørre sosialministeren
om hun mener det vil være en riktig utvikling
nå å legge til rette for større kommuner,
større folkeflytting og dermed enda større
press på de områdene som har høye
boligpriser i dag, eller om det også vil være
forebyggende med hensyn til utjamning av boligpriser og levekostnader å beholde
en del av befolkningen i distriktene istedenfor å lage
slike store pressproblemer som vi har allerede i dag, og som vi
kommer til å få i enda større
grad om sentraliseringen skal gå raskere.

 Sosial boligbygging er
viktig og sentralt. Når jeg har sagt at dette er et viktig
punkt i forhold til vår tiltaksplan mot fattigdom, handler
det også om den gjennomgangen og den diskusjonen
som er nødvendig i forhold til Husbanken og bruk av de
midler som ligger i Husbanken. Det vil være et
viktig anliggende for meg å sørge for at også Husbankens
midler går til dem som ikke har bolig – dem
har vi 6 000–7 000 av i Norge – og også til
dem som er førstegangsetablerere. Så dette er
helt sentralt.

 Harald T. Nesvik – til oppfølgingsspørsmål.

 Det er interessant
at debatten nå går i retning av det som har med høye
bokostnader å gjøre. Men i den debatten vi har
om fattigdomsproblematikken, er det veldig ofte en gruppe
som blir uteglemt, og som svært ofte er den som
faktisk sliter mest, og det er landets mange tusen minstepensjonister.
Særlig i bynære områder
og i byer med høye boutgifter der man ikke eier
boligen selv, er det veldig mange minstepensjonister som sliter
på grunn av den lave pensjonen de har. Da har
det gjennom tidene vært interessant å legge
merke til at partiet Høyre, som statsråden
kommer fra, til enhver tid har støttet det foreliggende
forslag fra Regjeringen når det gjelder trygdeoppgjøret, eller
har gått imot forslag til økninger for minstepensjonistene.
Og da er spørsmålet mitt til statsråden:
Vil denne statsråden fra Høyre ta mer hensyn til
pensjonene og pensjonsutviklingen for minstepensjonistene, slik
at de kan komme ut av et uføre med høye
utgifter, høye boutgifter og lite å leve
av?

 Det er viktig at alle som opplever
fattigdom, er inkludert av vår tiltaksplan i forhold til
fattigdom. Vi vet at utviklingen  i forrige århundre
gjorde det viktig å ha gode og sikre velferdsordninger som
favnet alle. Imidlertid ser vi at det er enkeltpersoner og enkeltgrupper
innenfor større grupper som faller
utenfor, og vi er opptatt av at alle – og det
gjelder også eldre og pensjonister – blir
satt i fokus i vårt arbeid i forhold til tiltaksplanen
mot fattigdom.

 Olav Gunnar Ballo – til
oppfølgingsspørsmål.

 Det er bra at sosialministeren også har
engasjert seg i spørsmålet omkring fattigdom og
dem som kommer vanskeligst ut. Spørsmålet blir likevel
hvordan man rent praktisk kan føre en politikk som ivaretar
dem som har det vanskeligst. Jeg vil i den forbindelse sette søkelyset
på konsekvensene av de endringene som har skjedd med hensyn
til ytelser til medisinsk rehabilitering og yrkesrettet attføring.
Slik regelverket er blitt etter
at Stortinget – dvs. stortingsflertallet, SV var imot – foregående år
gjorde vedtak til endring, reduserer man antall utbetalingsdager
pr. uke fra seks til fem dager, ektefelletillegget faller bort,
skatten øker, trygdeavgiften øker, halve særfradraget
faller bort, mulighet til å tjene et fribeløp
faller bort, og stønad til dekning av husholdningsavgiften
faller bort. I sum betyr dette at en rekke personer som har vært
på yrkesrettet attføring eller har mottatt
rehabiliteringspenger, i praksis nå må gå på sosialstønad
for å få endene til å møtes. Dette
bør være et område som sosialministeren
bør engasjere seg i med hensyn til konsekvensene. Har sosialministeren
tenkt å gjøre noe med de forholdene jeg her påpeker?

 Det er viktig at uføretrygdede i langt
større grad inkluderes i arbeidslivet. Det er også viktig
at de som er ute i arbeid, eller som er i deltidsarbeid,
i langt større grad har en fleksibilitet i forhold til
trygd og attføring. Det er en rekke forhold som påvirker
situasjonen for dem som opplever at pengene ikke strekker
til i det daglige liv, og de forholdene kommer vi til å ta
med oss i arbeidet med tiltaksplanen mot fattigdom.

 Presidenten vil minne om at de tilleggsspørsmål
som stilles, skal ha en rimelig klar forbindelse med det hovedspørsmål
de er knyttet sammen med.

Vi går til neste hovedspørsmål.

 Jeg vil få lov til å stille
et spørsmål til sosialministeren.

Stortinget har vedtatt en utbygging når
det gjelder eldreomsorgen i Norge, og vi har brukt milliarder av
kroner ute i kommunene på å få en bedre
eldreomsorg. Fremskrittspartiet har
over lang tid advart mot denne formen for utbygging som man ser
for seg, fordi det mer minner om en boligreform, og vi ser nå konsekvensene av
den. Det er fortsatt lange køer når
det gjelder sykehjemsplasser, antallet sykehjemsplasser sett i forhold
til tidligere år har ikke økt noe vesentlig,
og vi ser dårlig bemanning og høyt sykefravær
blant de ansatte, som gjør at tilbudet blir dårlig
for dem som skal inn på sykehjem. I tillegg ser vi nå faktisk
at en del kommuner gir et dårligere tilbud. Vi er til og
med oppe i en situasjon der en kommune nå har
foreslått å tvangsflytte en del eldre
ut av et botilbud og inn i et annet. Spørsmålet
mitt til sosialministeren er: Hvilke tiltak vil sosialministeren
sette i verk overfor kommuner som ikke har fulgt opp eldreplanen
på en skikkelig måte?

 Tilbudet i eldreomsorgen skal være
stort nok og godt nok. Det betyr tilbud om hjelp til eldre
som trenger det, at tilbudet skal ha god kvalitet, og at en skal
møte brukernes ulike behov. Hva som er et godt tilbud,
vil være forskjellig fra bruker til bruker. Noen
som trenger heldøgns pleie og omsorg, vil ønske
dette på et sykehjem, mens andre ønsker å bli
boende i eget hjem så lenge det er mulig med tilrettelagte hjemmetjenester.
Gjennom Handlingsplan for eldreomsorgen har vi siden 1997 bygd ut
eldreomsorgen for å øke kapasiteten og gi tilbud
om enerom til alle som ønsker det,
og for å modernisere og renovere gammel bygningsmasse.
Gjennom handlingsplanen skal de fysiske forholdene legges til rette
for en god eldreomsorg.

Kvalitet handler også om
innhold i tjenestene. Vi kommer med en sak til Stortinget denne
våren som sier noe om avslutningen av eldreplanen.
Der skal vi også ta for oss de videre utfordringer
i eldreomsorgen. Vi tar også sikte på å komme
tilbake neste år med en stortingsmelding om innhold og
kvalitet i eldreomsorgen.

Vi skal også se på ressurssituasjonen
i sektoren og finansiering av tjenestene, både
når det gjelder brukerbetaling og kommunenes økonomiske
situasjon. Gjennom den handlingsplanen som vi har hatt innen
eldreomsorgen, har også antall årsverk
innenfor heldøgns pleie- og omsorgstilbud økt.
Departementet har også gitt en veiledning til
kommunene om krav til kvalitet. Den kommer vi til å endre
til en forskrift, slik at kommunene kan stille krav til innholdet
i sine tjenester – enten de er i egen eller i
privat regi. Like fullt kan også brukeren
stille klare krav til innhold i tjenesten.

Når det gjelder den konkrete situasjonen
som jeg tror representanten refererer til, i den kommunen som tvangsflytter,
har jeg bedt tilsynsmyndighetene gi en tilbakemelding på den
saken.

 Jeg takker statsråden for svaret og
ser fram til at man kanskje griper fatt i akkurat den kommunen når
det gjelder den tvangsflyttingen som der finner sted, for det kan ikke være
en god behandling av våre eldre at man skal tvangsflyttes
på grunn av at kommunen har et annet syn på hvor
man skal bo.

Likevel ser vi at det innenfor
eldreomsorgen er veldig store forskjeller fra kommune til kommune.
Vi ser at det er store forskjeller på hva slags tiltak
og boformer man satser på. Veldig ofte har det
sammenheng med den økonomiske situasjonen som kommunen
selv mener de er i, og hvilke prioriteringer den enkelte
kommune gjør. I den sammenheng ønsker
Fremskrittspartiet bl.a. at man må se
på om staten kan overta ansvaret også for
eldreomsorgen, nettopp med tanke på å kunne
gi et likeverdig tilbud til landets innbyggere. Vil statsråden
se nærmere på muligheten for at staten eventuelt
kan overta ansvaret for eldreomsorgen?

 Kommunene har ansvar for drift av pleie- og
omsorgstjenestene, og etter mitt syn er det også slik
at den beste utforming og prioritering er den som gir
nærhet i forhold til kommunen og den enkelte bruker.

Så har jeg lyst til å si
til representanten at det kan være ulike grunner
til at pasienter må flytte fra et sykehjem til et
annet, bl.a. fra flersengsrom til enerom, og fra gamle bygninger
som blir modernisert, til nye. Dette er en del av eldreplanen. Senest
i går var jeg i Ålesund og så at nettopp
dette var gjort på en forbilledlig og god måte. Det
handler imidlertid mye om at kommunen og den enkelte leder
har en dialog med og gir informasjon til pårørende
og brukere som gjør at man er inkludert og til stede i
sitt liv.

 Det blir oppfølgingsspørsmål – Ola
D. Gløtvold.

 Først en kommentar til dette med tvangsflytting.
Jeg er enig med sosialministeren i at det i en overgangsfase kan være
behov for å flytte ut fra en institusjon på grunn
av renovering og ombygging. Men vi har også den
siste tiden opplevd at hele grendesamfunn med eldre
mennesker er bedt om å flytte ut fra grenda og inn i eldreinstitusjon.
Det harmonerer lite med den valgfrihet som jeg trodde også denne
regjeringen la opp til, og jeg syns at sosialministeren skal kommentere det.
I dette tilfellet viser vel det at det er satset for mye på bolig
og kanskje for lite på åpen omsorg og
hjemmesykepleie og hjelp i hjemmet.

Så til innholdet i tjenestene og krav
til kvalitet. Jeg er glad for at det kommer en oppfølgingssak
på det i tråd med Omsorg 2000, som vi hadde til
behandling i Stortinget i forrige periode. Bemanningsfaktor
er et viktig tema i forbindelse med kvalitet og god nok
bemanning. Vil Regjeringen legge opp til at det nå skal være
en bemanningsfaktor på pleie og omsorg og på legedekning
i f.eks. sykehjemmene?

 Det er ingen bemanningsfaktor. Det er nok noen
normer som ligger der, men det er ingen overordnet prosent som sier
hvordan bemanningsfaktoren skal være i et sykehjem.
Dette handler om kommunenes anledning til å differensiere, både
når det gjelder tilbudet i åpen omsorg, i omsorgsboliger
og i sykehjem. Utgangspunktet er at kvaliteten og tilbudet skal stå i
forhold til den enkeltes behov, og at det er utgangspunkt både
for bemanning og det kvalitetsmessige innhold.

Når det gjelder legetilsyn i sykehjem,
ligger dette under helseministerens område, men vi har også et
nært samarbeid, nettopp fordi kvaliteten er viktig
i eldreomsorgen. Og det som er veldig klart, er at vi ser at det
er en del kommuner som ikke har utnyttet den muligheten
som ligger i fastlegereformen, nemlig å tilplikte fastlege
sju timer pr. uke i forhold til eldreomsorg.

 Dagens siste hovedspørsmål
blir stilt av representanten Bjarne Håkon Hanssen.

 Jeg vil gjerne få stille et spørsmål
til sosialministeren.

Sosialministeren har ved flere anledninger
sagt at det er behov for en ny sosialpolitikk. Det åpner
for en spennende debatt. Hva skal den nye sosialpolitikken i så fall gå ut
på?

Sosialministeren har gjort det klart at Regjeringen
er mindre opptatt av utjevningspolitikk og mer opptatt
av målretting, behovsprøving
og skreddersøm. Sosialministeren har nå styrt
sitt departement i over hundre dager. Kan hun nå komme
med konkrete eksempler på hvordan denne
nye sosialpolitikken skal gi seg utslag i praktisk politikk?

 Det er helt riktig at vi vil ha en ny sosialpolitikk.
Det har vært bred politisk enighet om de store velferdsendringene
i det norske samfunnet, og det har også vært
bred politisk enighet om veldig mange av de tingene som preger sosialpolitikken.
Vi har allerede ved inngangen til dette året, i en tilleggsproposisjon,
gitt retning for hva som skal være deler av vår
sosialpolitikk, og det går på å øke
barnetillegget i forhold til uføre, det går på lavterskeltilbud – det
går på en rekke ting som vi har satt på dagsordenen
for 2002.

Vi er i full gang med å jobbe med
tiltaksplanen mot fattigdom. Vi jobber med å avslutte eldreplanen,
og vil komme tilbake til Stortinget med hva som er kommet ut av
den, og hvordan vi skal håndtere videreføringen.
Vi jobber videre også med en handlingsplan mot
rus. Det har vi allerede startet på i forhold til året
2002, og vi kommer tilbake med ytterligere en reform innenfor
rusomsorgen. Vi har også viktige ordninger som
gjelder innenfor trygdeområdet, både
når det gjelder pensjon, uføretrygd
og en rekke andre forhold.

Det er viktig å si at veldig mange
av de områdene som er innenfor sosialministerens
ansvar, favner alle i Norges land, og slik sett også er
sentrale. Vi er opptatt av å ha et nett og de grunnleggende
rettigheter til stede, som det har vært bred politisk enighet
om, men vi ser også at vi er nødt til å skreddersy
for å fange opp dem som faller gjennom disse nettene. Det
handler om både – og, både
nett og skreddersøm.

 Jeg takker for svaret.

Sosialministeren har gått ganske høyt
på banen og sagt at det er snakk om og behov for en 

ny

 sosialpolitikk. Det skaper jo forventninger.
Det sosialministeren nå refererer til, er at man gjennom
statsbudsjettforslaget bevilger mer til eksisterende ordninger,
man snakker om at det skal fullføres en eldreplan som ble
vedtatt for fire år siden, og så skal
man lage en rusplan som man for lenge siden har bestemt
skal lages. Jeg mener at man nå med rette må kunne
stille noen krav til sosialministeren om at denne nye
sosialpolitikken etter hvert må kunne gi seg utslag
i noen praktiske eksempler og ikke bare
at man refererer til at man har planer om å lage
planer. Så jeg gjentar spørsmålet mitt:
Kan sosialministeren komme med ett konkret praktisk eksempel
på ny sosialpolitikk?

 Det er godt å høre
at representanten viser til en rekke ordninger som vi også viderefører,
og som ulike regjeringer har vært med på. Det
borger for at det er bred enighet.

Ny sosialpolitikk betyr at vi skal ha de gode
velferdsordningene i bunnen, men at vi også skal
ha skreddersøm. Det arbeidet er i full gang, og vi kommer
til Stortinget med saker både om oppfølging
og videreføring innenfor eldreomsorgen,
handlingsplan mot rus og i tillegg tilsvarende for fattigdom.

 Det blir oppfølgingsspørsmål – Sigbjørn Molvik

 I forbindelse med kampen mot fattigdom og en
ny velferdspolitikk er det en gruppe som har vært nevnt også tidligere
i dag i denne spørretimen, og det er folk som er avhengig
av attføringsytelser. Der er reglene nå endret
slik at mange av disse, etter de meldingene vi får,
er avhengig av å gå på sosialkontoret for å få supplerende økonomisk
hjelp for å holde hodet over vannet. Da er mitt spørsmål
til statsråden: Er statsråden enig i det prinsipp
at trygdeytelser, også inkludert attføringsytelser,
skal være på et nivå som
sikrer trygdemottakerne et trygt økonomisk fundament uten å være avhengig
av sosialhjelp, og at dette må være
et av de viktigste tiltakene i kampen mot fattigdom?

 Dette bringer meg til Stortingets klare anmodning
om å utrede en felles etat av trygdekontor, sosialkontor
og Aetat. Det er med stor entusiasme vi har gått i gang
med det arbeidet. Det er et villnis å være bruker
av disse tjenestene ute i Kommune-Norge i dag, bl.a. fordi det handler
om å fortelle sin lidelseshistorie på flere kontorer.
Men det handler også om at tjenestene ikke
er godt nok samordnet. Dette vil være en del
av den utredningen som vi allerede er i gang med, som skal være
ferdig første halvår, og som vi kommer
til Stortinget med til høsten.

 Trond Giske – til oppfølgingsspørsmål.

 Oppfølgingen av eldreplanen og tiltak
innenfor rusomsorgen er gode tiltak,
men det kan neppe kalles en ny sosialpolitikk. Så vi mangler
fortsatt svaret – etter hundre dager – på hva
denne nye sosialpolitikken går ut på. Det er vel
og bra at det kommer meldinger eller forslag til Stortinget
senere, men vi kunne kanskje få et lite glimt
av hva den 

nye

 sosialpolitikken går
ut på. Men kanskje kan vi se trekk som viser en ny sosialpolitikk.
Vi ser nemlig trekk som går ut på at det viktigste ikke
lenger er å sørge for at folk ikke blir
fattige, men det er å sørge for at de som er fattige,
får hjelp. Det er viktig å gi dem som er fattige,
hjelp, men det aller viktigste er å skape
velferdsordninger og et samfunn som gjør at folk ikke
blir fattige. Et eksempel er skolebøker
i den videregående
skole, et velferdsgode som vi har foreslått skal bli gratis
for alle. Der fjerner Regjeringen pengene til det, og så sier
man at man heller skal gi et stipend til de fattigste. Er det den
linjen som er den nye sosialpolitikken, at vi fjerner de universelle
ordningene som gjør at det ikke er forskjell
på fattige og rike, og så gir vi heller veldedighet
til de fattigste?

 Når det gjelder skolebøker, er
det under en annen statsråds område, men jeg skal likevel
svare på det som er det generelle. Det er at hvis vi skal
ha en tiltaksplan som treffer dem det gjelder, er det viktig å forsikre
seg om om det er slik at det er de universelle løsningene
som er de riktige. Dette er en del av den gjennomgangen vi har bl.a.
i forhold til tiltak mot fattigdom. Det er viktig i den nye sosialpolitikken
at vi har gode velferdsordninger, men vi må være
sikker på at de virker. Vi må også være
sikker på at de virker i forhold til den enkelte og den
som trenger det. Det er her skreddersømmen kommer inn.
Det er i så fall gledelig hvis representanten kan være
med på at det skal virke i forhold til den enkelte, men også skal være
en sikkerhet i forhold til grupper, og at man er mer opptatt av
skreddersøm enn det å tenke bare utjevning.

 Tiden for den muntlige spørretimen
er nå omme, og vi går over til den ordinære
spørretimen.





                    
                    
                    

 Det blir noen endringer
i den oppsatte spørsmålslisten, og presidenten
viser i den sammenheng til den oversikt som er omdelt på representantenes
plasser i salen.

De foreslåtte endringer i dagens spørretime
foreslås godkjent. – Det anses vedtatt.

Endringene var som følger:

Spørsmål 1, fra representanten
Lars Rise til utenriksministeren, vil bli besvart av utviklingsministeren
på vegne av utenriksministeren, som er bortreist.

Spørsmål 5, fra representanten
John I. Alvheim til helseministeren, bortfaller, da spørreren
har sykdomsforfall.

Spørsmålene 16, 17, 18, 19
og 20, fra henholdsvis representantene Eli Sollied Øveraas, Åslaug
Haga, Per Roar Bredvold, Bendiks H. Arnesen og Karl-Anton Swensen
til samferdselsministeren, vil bli besvart av fiskeriministeren
på vegne av samferdselsministeren, som er bortreist.

Spørsmål 22, fra representanten
Odd Roger Enoksen til forsvarsministeren, utsettes til neste spørretime,
da statsråden er bortreist.





                    
                    








        

Spørsmål 1


    
        

Spørsmål 2


    
        

Spørsmål 3


    
        

Spørsmål 4


    
        

Spørsmål 5


    
        

Spørsmål 6


    
        

Spørsmål 7


    
        

Spørsmål 8


    
        

Spørsmål 9


    
        

Spørsmål 10


    
        

Spørsmål 11


    
        

Spørsmål 12


    
        

Spørsmål 13


    
        

Spørsmål 15


    
        

Spørsmål 14


    
        

Spørsmål 16


    
        

Spørsmål 17


    
        

Spørsmål 18


    
        

Spørsmål 19


    
        

Spørsmål 20


    
        

Spørsmål 21


    
        

Spørsmål 22


    
        

Spørsmål 23


    
        

Spørsmål 24


    



                    

 Dette spørsmålet,
fra representanten Lars Rise til utenriksministeren, vil bli besvart
av utviklingsministeren på vegne av utenriksministeren.

 «Afghanistan
har et akutt behov for hjelp, og det skal i løpet av dette året
fra norsk side overføres minst 350 millioner
kroner.

Hvordan er det mulig å sikre at pengene
når frem til formålet i et land som mangler det
meste når det gjelder banktjenester, riksrevisjon og kontroll
med offentlige midler, og vil Norge som leder
av ASG ta initiativ til å sikre at også de
midler som overføres fra andre land, ikke blir
gjenstand for misbruk og underslag?»

 Norge er på linje med andre
giverland svært opptatt av at hjelpen til Afghanistan
skal benyttes mest mulig effektivt for å imøtekomme
befolkningens grunnleggende behov og understøtte den skjøre
politiske prosessen i landet.

Norge vil, som representanten var inne
på, yte minst 350 mill. kr til Afghanistan
i 2002. Dette beløpet omfatter både
støtte til overgangsadministrasjonen, humanitær
hjelp, overgangsbistand og mer langsiktig utviklingsbistand.

For ikke å miste momentum
i den politiske prosessen er det svært viktig at den FN-innsatte
overgangsadministrasjonen kan vise til konkrete resultater
for befolkningen, som f.eks. utbetaling av lønn og gjenåpning
av skoler og sykehus. Norge har derfor i første
omgang sagt seg villig til å støtte overgangsregjeringen
med ca. 27 mill. kr.

For å sikre best mulig kontroll med
pengene gir vi imidlertid ingen direkte støtte til afghanske
myndigheter. Pengene kanaliseres gjennom et særlig fond
som forvaltes av FNs utviklingsprogram, UNDP. Afghanske
myndigheter kan bare benytte midler fra fondet etter
samtykke fra FNs generalsekretærs spesialrepresentant for
Afghanistan.

Den langt største delen
av den norske innsatsen er imidlertid humanitær
bistand. Denne blir kanalisert gjennom FN, Røde
Kors, Kirkens Nødhjelp og Afghanistankomiteen. De fleste
av de norske frivillige organisasjonene har arbeidet i
Afghanistan i lang tid, og vi føler
oss trygge på at de vil benytte midlene på en
forsvarlig og hensiktsmessig måte.

Når det gjelder den mer langsiktige
bistanden til gjenoppbygging av Afghanistan, vil denne for en stor
del bli kanalisert gjennom et felles fond som skal styres av Verdensbanken
i samråd med FNs utviklingsprogram. Hensikten med fondet
er nettopp å gi mest mulig effektiv bruk av ressursene
gjennom åpenhet, klare prioriteringer og samordnet innsats
fra giverlandene.

Samordning blant giverlandene,
FN-organisasjoner og andre aktører er avgjørende
for best mulig utnyttelse av ressursene, og for at grupper og landsdeler ikke
skal falle utenfor. Effektiv samordning er også viktig
for at afghanske myndigheter skal ha best mulig
oversikt og kontroll over bistandsinnsatsen. Norge vil
bruke formannskapet i Støttegruppen for Afghanistan,
ASG, til å arbeide for dette.

Afghansk eierskap er dessuten
viktig. Interimregjeringens leder, Hamid Karzai, har gjort det klart
at overgangsregjeringen vil legge avgjørende vekt på å bekjempe
korrupsjon, underslag og annen misbruk av offentlige midler. Full
sikkerhet mot misbruk har vi ikke. Men med de kanaler som nå er
på plass, har vi etter mitt syn et godt utgangspunkt
for at bistanden vil bli brukt til det beste for Afghanistans
befolkning.

 Jeg takker statsråden for svaret.
Det høres jo betryggende ut.

Jeg har tillit til at Regjeringen sørger
for at alt gjøres for å sikre pengeoverføring
til Afghanistan. Det er viktig i en dramatisk situasjon
for Afghanistans befolkning, at man ikke legger større
vekt på å utarbeide sikkerhetsrutiner enn å få sendt
hjelp til et folk som lider. Vi vet at over halvparten av befolkningen
i Afghanistan aldri har opplevd
fred. Ett av fire barn risikerer å dø før
de fyller fem år, og det er enorme problemer
innenfor skole og helse, som også statsråden
nevnte. Bare 39 pst. av guttene og 3 pst.
av jentene går på skole. Primærhelsetjenesten
ligger nede. Det er en akutt mangel på medisiner og sykehusutstyr.
Afghanistan har nå 70 000
krigsenker, og mange av disse er svært unge. Behovet for
krisepsykiatri er enormt.

Vil statsråden forsikre at Regjeringen
gir høy prioritet til å få hjelpen fram
så raskt som mulig?

 I tillegg til de rystende tall som Lars Rise
helt riktig påpeker, kan jeg nevne også at
Afghanistan etter våre
tall har verdens høyeste barnedødelighet, og vi
står overfor en meget, meget kritisk situasjon. Vi vet alle
at klarer ikke giversamfunnet å passere det jeg
vil kalle for denne prøven, vil det få meget dramatiske
konsekvenser.

Representanten Rise har helt rett i betydningen
av at befolkningen må se raske resultater – det
må skje fort, og det må gå på grunnleggende
behov. Vi gjør nå maksimalt for at man skal koordinere
giverinnsatsen, slik at det ikke er på givernes side
at feilene begås. Vi er ikke helt tilfreds med
den struktur som er lagt, og vi jobber intenst for at nå skal
all koordinering skje i Kabul, slik
at man får mest mulig effektiv utnyttelse av midlene. I
tillegg jobber vi altså i forhold til disse fondene, slik
at full åpenhet eksisterer, og det er full kontroll med
midlene så langt det overhodet er mulig.

 Jeg takker stastråden for svaret.

Den midlertidige regjeringen i Afghanistan,
ledet av Hamid Karzai, har jo helt akutte behov, som nevnt her, når
det gjelder utbetalinger av lønninger, og ikke
minst det å lindre akutt nød. Karzai-regjeringen
opererer i et katastrofeområde og har behov for å levere
raskt for å overleve. Det kan selvsagt oppstå meget
farlige situasjoner dersom regjeringen Karzai ikke makter å håndtere
de akutte problemene. Det er nok av opponenter og revansjelystne
grupperinger rundt omkring i landet. Det har vi sett eksempler
på også i det siste. Hvordan vil Regjeringen
bidra til at Karzai-regjeringen sikres stabilitet?

 Vi har vært blant de land som har
vært raskest ute med støtte til overgangsadministrasjonen,
gjennom dette fondet til FNs utviklingsprogram, UNDP. Norge
er blant de land som har støttet administrasjonen
med mest midler og blant dem som har vært raskest på pletten
med det, nettopp fordi vi ser at dette er en så skjør
fredsprosess at hvis ikke regjeringen
Karzai lykkes med å få stablet på bena
en skikkelig administrasjon
som kan levere, har vi et meget stort problem, og sikkerhetsproblemene
kan da øke betydelig, slik representanten Rise er inne
på. Vi har vel sagt internasjonalt og i forbindelse med
Tokyo-møtet at mesteparten av våre langsiktige
ressurser vil gå til det felles fondet som de multilaterale
institusjonene, med Verdensbanken i spissen, vil få ansvaret
for. Det er nettopp for å kunne styrke interimadministrasjonen
og styrke koordineringen, slik at man får mest mulig på den
ene siden afghansk eierskap og minst mulig problemer
i form av ukoordinert giverinnsats. Så jeg vil mene
at Regjeringen gjør maksimalt for å gjøre
nettopp det representanten Lars Rise ønsker.





                

 Dette spørsmålet
bortfaller.





                

 Dette spørsmålet,
fra representanten Eli Sollied Øveraas til samferdselsministeren,
vil bli besvart av fiskeriministeren på vegne av samferdselsministeren.

 Eg vil stille følgjande spørsmål
til samferdselsministeren/fiskeriministeren:

«Kyststamvegnettet i dei tre fylka
sør for Møre og Romsdal har nattope
rutenett i form av nattferjer. Når ein kjem over grensa
til Møre og Romsdal, vert det bråstopp i
seks timar når ein kjem til ferjeleiet på Folkestad,
som er det første av fire stamruter
som er nattstengde.

Kva vil statsråden gjere for at stamvegnettet
i Møre og Romsdal også skal
bli nattope med standardar og rutetilbod som gjeld for resten av
kysten?»

 Det er elleve riksvegferjesamband i stamvegnettet,
hvorav ett i Rogaland og ett i Hordaland, tre i Sogn og Fjordane, fire
i Møre og Romsdal og to i Nordland.

De langsiktige målene for driftsstandard
i ferjesambandene er omtalt i St.meld. nr. 34 for 1992-93, Norsk veg-
og vegtrafikkplan 1994-97. Det ble gitt følgende mål
for stamvegsambandene:

«Stamvegsambandene
og spesielt trafikksterke samband skal ha minst to avganger
i hver retning hver time i trafikksterke tider. Den ordinære åpningstiden skal
minst være 18 timer pr. døgn. Sambandene
skal også ha minst to nattavganger i tillegg.»

I innstillingen om Nasjonal
transportplan skjerpet samferdselskomiteen målene for stamvegsambandene
fra en åpningstid på 18 timer pr. døgn
pluss minst to nattavganger til halvtimesavganger 18 timer i døgnet
og timesavganger for øvrig, dersom spesielle forhold ikke
tilsier noe annet.

I Møre og Romsdal er det
kun sambandet Festøy–Solevågen som har
nattavganger. I Nordland er det kun Bognes–Skarberget som
har helårige nattavganger. Med unntak av nattavgangene
i sambandet Anda–Lote i Sogn og Fjordane er de øvrige
nattavgangene i hovedsak resultat av prioriteringer innad i de enkelte
fylkene.

Jeg ser det som et sentralt samferdselspolitisk
mål – og det gjør også samferdselsministeren – å bedre
fremkommeligheten for folk og bedrifter i distriktene. Økt kapasitet
og frekvens i ferjesambandene på riksvegnettet, bl.a. nattferjer,
er ett viktig tiltak for å oppnå dette.

Samferdselsministeren vil gjennom ulike tiltak
arbeide for å realisere de omtalte målene, men
standardheving må til enhver tid tilpasses de økonomiske
rammene og andre formål innen vegbudsjettet.
Samferdselsministeren vil i den forbindelse også minne
om at statens utgifter til kjøp av ferjetjenester har økt
betydelig de siste årene, fra om lag 650 mill. kr
i 1998 til om lag 1 050 mill. kr i 2001.

Jeg vil også vise
til at Statens vegvesen er i gang med et arbeid for å effektivisere
riksvegferjedriften, og at bruk av anbud i ferjesektoren i økende
grad vil bli tatt i bruk. Resultatet av det kan bli frigjorte midler
til tilbudsforbedringer. Her kan det også ligge
en mulighet for Møre og Romsdal.

 Eg takkar statsråden for svaret, og
er glad for at han også nemnde Nordland, som er
i den same situasjonen som Møre og
Romsdal.

Innan dei ulike fylka, som statsråden
var inne på, er det opp til den enkelte når
det gjeld prioriteringar. Men når vi skal få i
hop det kompliserte rutenettet vårt, er det jo staten ved
Vegdirektoratet som forhandlar når det gjeld tilbod. I
sambandet Molde–Vestnes var det i 2001 11 400
køyretøy som måtte
stå igjen. Det er høgst uakseptabelt, det er høge
tal.

Eg er glad for det som statsråden
seier, at både han og samferdselsministeren meiner
at eit viktige tiltak er å få auka frekvensen
her. Men skal vi ha auka frekvens, trengst det fleire
ferjer, gjerne gassferjer, og til det er ein avhengig av auka
løyvingar.

Kan vi vente at det kan kome noko
allereie i revidert når det gjeld tiltak for å få opna
desse sambanda våre? Eller vil statsråden
vente til budsjettet til hausten?

 Det er to viktige forutsetninger for å kunne
klare den ambisjonen som både Regjeringen og
representanten Sollied Øveraas har, nemlig å ha et enda
bedre tilbud på ferjesektoren. Det ene er klart
fylkenes egen prioritering, og det må man ikke
se bort fra. Det andre er selvfølgelig bevilgninger
og budsjett.

Jeg skal naturlig nok ikke her omtale
det som måtte komme i revidert nasjonalbudsjett, men fremtidige
budsjett vil være retningsgivende for
det tilbudet som er. Men jeg minner om at statens utgifter til kjøp
av ferjetjenester har økt betydelig de siste årene, ikke
minst på grunn av at det er levert 18 nye ferjer i tiden
fra 1998 til 2001. Det har derfor ikke vært rom
for tilbudsøkninger utover det som en har oppnådd
i de årlige forhandlingene mellom Statens vegvesen og ferjerederiene.
I statsbudsjettet for 2002 åpnes det heller ikke
for tilbudsøkninger. Men det er altså slik at
man er i gang med disse forhandlingene mellom Vegvesenet og ferjerederiene,
og det gjenstår å se om disse forhandlingene vil
kunne gi rom for økte tilbud. Det er det for
tidlig å si noe om.

 Den harde realiteten som vi opplever i ferjefylket Møre
og Romsdal, er at når den nye rutekatalogen kjem, er det
heller snakk om reduksjonar i avgangar og ikkje auke.
Så er det ei anna utfordring som
eg ber ministeren ta med seg. Og det er det som nå skjer
i arbeidet med det nye ferjeregulativet som Vegdirektoratet arbeider
med, der vi ser eit nytt prinsipp der takstane skal bereknast ut
frå kva ferjedrifta kostar på den enkelte strekninga,
og dessutan skal prisen mellom køyretøygruppene
fordelast ut frå den plassen dei tar på ferjedekket.
Rimeleg skjønn blir erstatta med matematikk, og det vil
få dramatiske og negative konsekvensar for distrikta. Eg
ventar ikkje at statsråden kan gi meg noko
svar på det. Men eg vil gjerne gjere han merksam på problemstillinga.

Dette er ting eg håpar departementet
vil sjå på når det skal behandlast politisk.

 Regjeringen har selvfølgelig ikke
vanskeligheter med å forstå de problemstillingene
som her trekkes opp, og det er det vi arbeider med i mange sammenhenger, ikke
minst i et ferjeavhengig fylke som Møre og Romsdal, som
til de grader er oppstykket av hav. Og i så måte
blir det kanskje passende at det er fiskeriministeren som svarer
på ferjespørsmål i fylket Møre
og Romsdal.

Men de synspunktene som her er kommet fram,
skal jeg ta med meg til samferdselsministeren, uten at jeg tror det
vil være noe særlig nytt i det jeg bringer
til henne. Men vi skal ta det med i de vurderingene som også gjøres,
enten vi snakker om budsjett til våren, eller
vi snakker om budsjett senere på høsten.





                

 Dette spørsmålet,
fra Åslaug Haga til samferdselsministeren, vil også bli
besvart av fiskeriministeren på vegne av samferdselsministeren.

 Mitt spørsmål er følgende:

«Siden åpningen av flyplassen
på Gardermoen har det vært vesentlige avvik mellom
målt og beregnet flystøy i mange områder
rundt flyplassen. Støyisolering er gjort avhengig av beregnede
støysoner og ikke faktiske målinger.
Dette har resultert i at folk ikke får støyisolering
sjøl om det faktiske støynivået ligger
over grenseverdiene. For enkelte har støynivået
resultert i sykdom.

Hva vil statsråden gjøre
for å sikre støyisolering for dem som lever med
støy over grenseverdiene?»

 Støyisoleringsprogrammet gjennomføres
med bakgrunn i vilkårene som er gitt i St.prp. nr. 90 for
1991-92 og reguleringsplanen for flyplassen. Flystøysonegrenser
beregnes i henhold til retningslinjer fra Miljøverndepartementet,
basert på forventet trafikk. Kontrollmålinger
av gjennomført støyisolering viser at myndighetenes
vilkår er godt tilfredsstilt for de 205 boligene som er
omfattet. I 2001 ble støysonekartene oppdatert, og beregningene
var da basert på faktisk flytrafikk. De nye kartene viste
at ytterligere 15 boliger sør for østre
rullebane nå ligger innenfor sone
II, og derfor vil bli støyisolert innen 15. mars 2002.

Som representanten viser til, er forskrifter
og retningslinjer basert på beregninger og ikke
målinger. Kontinuerlige flystøymålinger
med Oslo Lufthavns støy- og traséovervåkingsanlegg
har for enkelte områder vist dårlig
samsvar mellom beregnede og målte verdier. Derfor satte Oslo
Lufthavn, Luftfartsverket og Forsvarets
bygningstjeneste i 2001 i gang et prosjekt sammen med SINTEF for
nærmere å avdekke årsakene til disse
påviste avvikene. Resultater fra det arbeidet ventes å foreligge
i løpet av første halvdel av 2002.

Når årsaken til avvikene
mellom målinger og beregninger er avklart, vil beregningsmodellen,
om nødvendig, bli justert og nye støysoner vil
kunne beregnes. Først når det er klart, vil jeg
kunne si om det vil være aktuelt med støyisolering
av flere boliger rundt flyplassen.

 Jeg takker for svaret, men stiller meg fullstendig
undrende til at det er beregninger som skal ligge til grunn for
støyisolering, når de faktiske målingene
viser at en faktisk ligger over grenseverdiene.

Dette er veldig alvorlig for folk. Vi har unger
som er nødt til å bruke sovetabletter,
og vi har voksne som blir syke av situasjonen. Jeg kan ikke
forstå at det ikke skal være
mulig å basere seg på det som er de faktiske målingene,
i stedet for at en skal beregne etter teoretiske modeller.
For meg er dette et klassisk eksempel på hvordan byråkratiet
fungerer når det er mer opptatt av å forsvare teoretiske
beregninger enn av det som er den virkelige verden. Jeg har vondt
for å se at Regjeringa ønsker å gripe
nærmere inn i denne prosessen.

 Jeg skal fortelle samferdselsministeren om
den utålmodighet som representanten Haga gir uttrykk for,
som også er vel kjent for samferdselsministeren
og Samferdselsdepartementet. Det er også derfor
man nå gjennomfører den undersøkelsen
som jeg viste til, slik at man i løpet av første
halvdel av dette året skal ha avklart om det er grunnlag
for å foreta ytterligere støyisoleringer, slik
jeg redegjorde for.

 Jeg har fortsatt problemer
med å forstå dette behovet for ytterligere beregninger
for å få kartet til å stemme med terrenget.
Terrenget er jo realitetene.

Arbeids- og administrasjonsminister Victor
D. Norman stod i Stortinget for en uke siden og sa at Regjeringa var
opptatt av å skape en offentlig forvaltning som ikke er
til for seg selv, men for de menneskene den er satt til å tjene.
I denne saken kan Regjeringa faktisk bevise at den er grunnleggende
opptatt av nettopp det, å skape en forvaltning
som er opptatt av folkene den skal tjene, og ikke av seg
selv. Jeg må si at hvis Regjeringen ikke er innstilt på å gripe
nærmere inn i denne saken, mister den også troverdighet
i forhold til det som var et av hovedpoengene til arbeids- og administrasjonsministeren
da han var her i Stortinget forrige uke.

 Jeg har problemer med å se
hvordan man kan tolke svaret på den måten som
representanten Haga her gjør. Det er nettopp
Regjeringens vilje å avklare de støyproblemene
som er, og dermed også avgrense de områdene
som skal innbefattes i et eventuelt nytt området
hva angår støysonen. Det er nettopp
det ansvaret vi tar, som medfører at vi i løpet
at dette halvåret som vi nå er inne
i, skal ha de opplysningene som skal danne grunnlag for en beslutning
om en eventuell utvidelse. Dette er etter mitt
skjønn nettopp et uttrykk for en offentlig forvaltning
som ikke skal tjene seg selv, men som skal tjene dem som
er berørt, slik det blir referert til i Normans redegjørelse.

Jeg noterer meg den utålmodigheten
som det gis uttrykk for, men den føler jeg også er
godt ivaretatt.





                

 Dette spørsmålet,
fra representanten Per Roar Bredvold til samferdselsministeren,
vil også bli besvart av fiskeriministeren.

 Jeg ønsker å stille
samferdselsministeren følgende spørsmål,
som da vil bli besvart av fiskeriministeren:

«I Hamar Arbeiderblad av 17. januar
2002 kan vi lese om irriterte kunder av postverket som
må betale leie for postboks etter at postkontoret
er nedlagt og tilbudet opphørt. Beløpet er lite,
men saken er prinsipiell.

Kan statsråden vurdere å la
kunder som får tjenesten nedlagt, få tilbakebetalt
ubrukt leiebeløp hvis de ikke ønsker
annet tjenestetilbud?»

 Jeg skal gi spørreren et kort svar,
men vil samtidig knytte den merknad til det at av og til
er det godt å kunne konstatere at Stortingets spørretime
kan gi konkrete resultater, for det er et positivt svar jeg skal
gi.

I forbindelse med at det aktuelle postkontoret
ble erstattet av Post i Butikk, fikk den kunden som stod fram i Hamar
Arbeiderblad tilbud om leie av postboks ved den nye Post i Butikk eller
ordinær postomdeling. Kunden valgte ordinær omdeling,
og leieforholdet ble derfor sagt opp fra Postens side.

Posten opplyser at selskapets interne regler
på området viser seg å være
uklare ved at de ikke skiller mellom oppsigelse foretatt
av kunden og oppsigelse foretatt fra Postens side. Når
leieforholdet sies opp fra Postens side, er det forståelig
at kunden finner det urimelig ikke å få refundert
en del av leiebeløpet. Derfor kan jeg bekrefte at Posten
vil imøtekomme kundens krav og tilbakebetale leien som
beløper seg til den nette sum av kr 62,50.

I tråd med dette vil Posten – og
da er vi inne i det prinsipielle – umiddelbart
gjennomgå og revidere sine rutiner og avtalevilkår
for utleie av postboks, slik at lignende tilfeller kan unngås
i fremtiden.

Ut fra dette regner jeg med at saken vil bli
løst til alles tilfredshet.

 Jeg takker statsråden for svaret,
som nettopp var det svaret jeg ønsket
meg.

Som statsråden sikkert skjønner,
var spørsmålet ikke så mye
av økonomisk karakter, men mer prinsipielt, selvfølgelig.
Og når statsråden sier at Posten umiddelbart
vil gjennomgå og revidere sine rutiner og avtalevilkår,
er jeg svært tilfreds med svaret.

 Som jeg gav uttrykk for, har jeg forståelse
for at denne kunden reagerte som den gjorde,
men jeg synes også vi skal gi Posten ros for
at når problemet ble avdekket, var
Posten villig til å gå inn i det og rede
til å omgjøre sin praksis. Det synes jeg forteller om
at vi har et postverk og en offentlig etat som tar kundene på alvor.

 Det er umulig ikke å være enig
med statsråden i det. Det var snakk om kanskje manglende
tillit i forrige spørsmål, men i hvert
fall har Posten og statsråden min fulle tillit hva gjelder
denne saken!

 Jeg tillater meg å dele den
tilliten med samferdselsministeren!





                

 Dette spørsmålet,
fra representanten Bendiks H. Arnesen til samferdselsministeren,
vil bli besvart av fiskeriministeren på vegne av samferdselsministeren.

 Jeg har følgende spørsmål:

«I mange distrikter er fylkesvegene
avgjørende for bosetting og næringsliv. Fylkeskommunene
har ansvaret for disse vegene, men det er meget stor forskjell på omfanget
av denne oppgaven. De fylkene som har de fleste kilometer fylkesveg,
har ikke økonomiske muligheter til å kunne
utføre et tilfredsstillende vedlikehold. Dette har ført
til at mange fylkesveger nå har en så dårlig
standard at dette hemmer bosetting og næringsliv.

Vil statsråden gå inn for
ekstra statlig hjelp til de fylkene dette gjelder?»

 Siden 1986 har finansiering
av fylkesveger vært inkludert i statlige rammeoverføringer
til fylkeskommunene. Fram til og med 2000 ble nye midler også tildelt
gjennom øremerkede tilskudd på kap. 1320 Statens
vegvesen, men også disse midlene ble så overført
til rammetilskuddet for fylkeskommunene. Fylkeskommunene får
gjennom dette større frihet til å benytte pengene
der de mener de får mest igjen for dem.

Ved opprettelsen av rammeoverføring
for finansiering av fylkesveger i 1986 ble det
utarbeidet kriterier som grunnlag for hvilket beløp den
enkelte fylkeskommune skulle få tildelt. Gjennom behandlingen
av St. meld. nr. 11 for 1990-91 Om storbyenenes økonomiske
situasjon mv. ble kriteriene for «vegbidraget» forenklet,
og har senere bestått av faktorene vedlikehold, med vekt
0,67, og reinvestering, med vekt 0,33. Disse kriteriene er to av
i alt 15 kriterier i forbindelse med det totale årlige
rammetilskuddet til fylkeskommunene.

Ved beregning av faktorene til fordeling av
midlene på fylkene, som skulle gi grunnlag for lik transportstandard,
ble det tatt utgangspunkt i modellen som blir brukt ved fordeling
av vedlikeholdsmilder til riksvegnettet i fylkene. Det ble imidlertid
gjort noe tilpasning på grunn av manglende data
for fylkesvegnettet. Fylkeskommunene står fritt til å disponere
disse midlene innenfor rammen. Det er et viktig
kriterium og en viktig forutsetning.

Jeg er kjent med at det er store forskjeller
i standarden på fylkesvegnettet. Årsaklen til det er bl.a.
at fylkeskommunene har ulik satsing på vegformål.
Da det er opp til det enkelte fylke å prioritere slik satsing,
er det ikke naturlig å yte ekstra tilskudd
til fylker med dårlig fylkesvegstandard fordi de har prioritert
det ned i forhold til andre.

I St. meld. nr. 31 for 2000-2001, Kommune,
fylke, stat – en bedre oppgavefordeling, ble
det varslet en utredning om en todelt klassifisering av det offentlige
vegnettet. Formålet med en eventuell todeling
er bl.a. å få en jevnere standard på den
delen av det totale vegnettet som er viktig for transportfunksjonen,
og en bedret samordning over fylkesgrensene.

 Jeg er godt kjent med oppgavefordelingen mellom
stat og fylkeskommuner, men folk utover i landet som ikke bare
har dårlig veg, men som nesten mangler veg, av den grunn
som jeg har skissert i spørsmålet, skjønner ikke
at det skal være slik. I Troms, hvor både
statsråden og jeg kommer fra, har vi 18 000 km
fylkesveg. Herav er 500 km fortsatt uten fast dekke, og 70 pst.
av alle disse vegene har en bæreevne som er langt
under det som er standard i landet vårt, og som kreves
av den transporten som går der i dag. Det er ingen tvil
om at dette hemmer både fiskerinæringen, landbruket
og andre næringer i dette fylket og i en tre-fire
fylker til i dette landet.

Og da vil jeg igjen spørre: Er det ikke
mulig å finne en måte å hjelpe
disse få fylkene det gjelder, på, de som har dette
etterslepet, og som har så enormt mange fylkesvegkilometer,
til å få et løft, slik at de kan få en
vegstandard som gjør at ikke
distriktene i disse fylkene avfolkes?

 For det første er det en viss
sammenheng mellom kilometer fylkesveg og de tildelinger som gis,
så det er ikke noe misforhold mellom de fylkene
som har mye veg, og de som har lite veg. Det er det ene.
Det andre er at vi nok blir fort enige, representanten
Arnesen og jeg, om at veg er et av de absolutt viktigste
distriktspolitiske satsingsområdene. I mine tolv år på Stortinget
for Troms Høyre har dette vært en sak
jeg har brukt mye tid på. Dessverre
var det ikke alltid like mye støtte å få fra
visse andre partier.

Jeg minner om at i stortingsmeldingen «Kommune, fylke
og stat – en bedre oppgavefordeling» varslet
Regjeringen om at man skulle ha en utredning om en todelt klassifisering
av vegnettet. Nå foreligger det en
slik utredning, og den er sendt ut på høring.

I rapporten anbefaler Vegdirektoratet et todelt
vegnett med kommunale veger som omfatter dagens kommunale veger
og en del av dagens fylkesveger, og riksveger som omfatter resten
av det øvrige vegnettet. Når man har sett på og
gjennomgått dette og fått svar på høringen,
vil departementet komme tilbake til Stortinget i en egen sak om
dette. Jeg tror at det vil være her at det eventuelt
kan være mulighet for en større ressurstilgang,
men igjen er jo dette avhengig av de fremtidige budsjetter, og der
skal ikke jeg foregripe begivenhetene.

 Jeg vil heller ikke foregripe en
ny runde om hva som skal være kommunenes, fylkeskommunenes eller
statens oppgaver. Det har vi jo nettopp hatt, og det trodde
jeg faktisk vi for en stund var ferdige med.

Er det slik at disse dårlige fylkesvegene
skal legges over til kommunene, og at kommunene pålegges enda flere
nye oppgaver? Vil det da følge penger med, slik at kommunene etter
Regjeringens mening kan klare denne oppgaven? Eller er
det en uttalt politikk at man ikke skal satse på de
distriktene som har disse dårlige fylkesvegene?

 Denne Regjeringen har absolutt en ambisjon
om å satse på distriktene, nettopp fordi
en stor del av verdiskapingen vår foregår der.
Vi ønsker å bruke kommunikasjoner
som et sterkt distriktspolitisk virkemiddel.

Når man nå har utredet en
todeling av vegnettet, er altså løsningen, slik
Vegdirektoratet ser det, at kommunale veger skal omfatte 

dagens 

kommunale veger og deler av 

dagens 

fylkesvegnett. Her vil jeg skyte
inn at det jo ikke er ukjent for kommunene å ende
opp med fylkesveger, og det er ikke ukjent for fylkene å ende
opp med veger som de helst hadde sett at de ikke skulle
ha. Men det er altså en fordelingsnøkkel når
det gjelder tildelinger knyttet til antall kilometer fylkesveger.

Når det så gjelder den andre
delen, riksveger i fylket, skal den omfatte resten av vegnettet
som ikke går inn i det fylkeskommunale. Det er
på en måte for tidlig nå å gå opp
denne grensegangen, hvilke veger som skal være, og hvilke
veger som ikke skal være, i en eventuell
slik todeling.

Fordelen med en slik todeling er etter
mitt skjønn en bedre samordning
over fylkesgrensene med hensyn til et velfungerende transportnett,
og det er det som må være retningsgivende.





                

 Dette spørsmålet,
fra Karl-Anton Swensen til samferdselsministeren, vil bli besvart
av fiskeriministeren på vegne av samferdselsministeren.

 Jeg har følgende spørsmål
til samferdselsministeren som da skal besvares av fiskeriministeren:

«Det er kommet nye regler fra EU,
som gjennom EØS-avtalen gjøres gjeldende i Norge, som fører
til at det blir ulovlig å benytte flere av dagens ferjer.
Dette innebærer at man må bygge om storparten
av ferjene, noe som medfører store kostnader for selskapene.
Det er kalkulert med at kostnadene med denne endringen vil være 20
mrd. kroner.

Hvorledes ser statsråden på denne
utfordringen?»

 EU vedtok i 1998 et nytt direktiv – det
såkalte EU-direktiv 98/18 – for bygging
og besiktigelse av eksisterende passasjerskip i innenriksfart. Direktivet
gjelder innenfor EØS-området. Norge
er gjennom EØS-avtalen forpliktet til å følge
dette direktivet for passasjerskip i norske farvann. Med
virkning fra 1. mai 2000 fastsatte Sjøfartsdirektoratet
direktivet i sin helhelt som norsk forskrift.

Forskriften er gjort gjeldende for ferjer som
opererer i kystnære områder, mens ferjer i beskyttet
farvann ikke er omfattet. De aller fleste ferjene i riksvegferjedriften
trafikkerer i beskyttet farvann. Forskriften stiller krav til innfasing
av forskjellige tiltak om bord i de ferjene forskriften gjelder.
Det er satt tidsfrister for gjennomføring av tiltakene.
Fristene strekker seg fra 2001 fram til 2010.

Investeringer i riksvegferjedriften de senere årene
har prioritert nybygg til de sambandene som omfattes av forskriften.
I lys av det og sett på bakgrunn av fristene for gjennomføring
av tiltakene vil ikke gjennomføringen av forskriften
isolert sett ha dramatiske konsekvenser for riksvegferjedriften.
Statens vegvesen opplyser at Sjøfartsdirektoratet tidligere
har beregnet at de økonomiske og administrative konsekvensene
av å gjennomføre direktivet samlet vil utgjøre
et sted mellom 500 og 600 mill. kr. Bare
en mindre del av dette var knyttet til riksvegferjer,
så her er det dramatiske forskjeller i de beregningene
og det som antydes i spørsmålet.

Det er uklart om direktivet vil få – og
eventuelt hvilke – konsekvenser for de gjenværende
ferjene dersom kravene i direktivet også gjøres
gjeldende for passasjerskip i beskyttet farvann. Statens vegvesen
opplyser imidlertid at direktoratet derfor har satt i gang et arbeid
for å kartlegge konsekvensene for norske bilferjer
generelt.

 Undertegnede har fra et ferjeselskap i Nordland
fått seg forelagt to rapporter, for bilferjene «Stetind» og «Røst»,
som går til øyer ute i havet, som gir et godt
bilde av regelverkets konsekvens og omfang.

I perioden fra nå og fram til 2006
kommer det en rekke krav til eksisterende ferjer som vil koste mange
penger. I begynnelsen av perioden kommer første
bolken av EU-krav. Kravene blir etter hvert i perioden
så rigide at dagens ferjer ikke kan brukes til
det formål de er tiltenkt, nemlig å være
en forlengelse av vegen på havet. Etter 2005
vil det være urealistisk å innfri kravene.
Man snakker her om enorme kostnader samt at fartøyene blir
ubrukelige og ødelagt som ferjer, hevder selskapene. Det
går bl.a. på nye krav til stabilitet etter
urealistiske kostnader. Det er ingenting i rammene til riksvegferjedriften
som indikerer bevilgninger til disse utfordringene. Vil Regjeringen
pålegge selskapene å gjennomføre dette
EU-regelverket, eller vil man lage et særnorsk
regelverk som begrenser kravene til eksisterende fartøy?
Det vil i så tilfelle være viktig med en rask
avklaring, da kontrollmyndighetene har den samme usikkerhet vedrørende
kommende regelverkspraktisering.

 Jeg understreker det jeg allerede har sagt,
nemlig at Norge gjennom EØS-avtalen er forpliktet til å følge
dette direktivet. Men vi har også lagt opp til
at gjennomføringen av tiltakene skal kunne strekke seg
fra 2001 fram til 2010. Det viser at det er vilje til å ha
en tilpasningstid.

I Norge har vi et komplett nasjonalt
regelverk som dekker de samme områdene og de samme fartøyene
som direktivet dekker. Men jeg understreker at det norske
regelverket må endres
til strengere krav på de fleste områdene for å oppfylle
EU-direktivet. Vi må også huske på at
en viss harmonisering og oppgradering av sikkerhetskravene jo bør være
i norsk interesse. Dette dreier seg om sikkerheten for
vegfarende og ferjefarende. Mannskap og passasjerer vil få økt
sikkerhet i forbindelse med transport med de aktuelle skipene, også med
 de to ferjene som det er referert til. Rederiene
og verftene vil i tiden fremover få en mer enhetlig
standard å operere ut fra innenfor
EØS-området. Det bør være til fordel også når det
gjelder kjøp og salg av brukt tonnasje over landegrensene.
Så man må ikke fremstille dette bare
som noe negativt. Ikke minst er det positivt sett fra
de reisendes side hva angår sikkerhet, og sikkerhet
på ferjer har vært i fokus i de senere år.

 Man skal være oppmerksom
på at dette er ferjer i vegtrafikksamband der man ikke
har andre alternativer, eksempelvis til Verøy, Røst,
Træna, og jeg kan nevne Bolga i Nordland fylke. Innen
oppdrett, fiskerinæring og marginal virksomhet der er man
100 pst. avhengig av denne transportformen for å få sine
varer ut i markedet.

Det kan for øvrig nevnes at siden
en god del av transportstøtteordningen og fraktutjevningen
er fjernet, har marginene gått i disfavør av distriktene,
spesielt for de nevnte næringene. Det kan synes
som om dette er en bevisst politikk fra Regjeringen for å utarme
distriktene. Står man her i fare for å belaste
forbrukerne med milliardinvesteringer for videre å utarme
distriktene? Betyr det at vi kan få en slags bompengefinansiering
av investeringsbehovet? Eller sagt på en annen
måte: Kan man forvente at investeringsbehovet i ferjeflåten
blir belastet forbrukeren? Spørsmålet blir egentlig:
Hvilke takster vil man få framover? Blir det
forbrukerne og næringslivet som må ta belastningen, eller
vil man vurdere å gi nyttetrafikken, næringslivet,
særordninger på grunn av de store kostnadene?

 Jeg legger ikke skjul på at
jeg er litt overrasket over at man kan trekke den konklusjonen at
dette skulle være et tiltak iverksatt
for å utarme distriktene. Jeg må minne om at jeg
sa i mitt første svar at Statens vegvesen har satt direktoratet
i arbeid med å kartlegge konsekvensene av dette, også konsekvenser av økonomisk
karakter.

Jeg synes at spørreren overser det
særdeles viktige her, nemlig at vi ønsker å øke
sikkerheten, nettopp fordi dette er et transportmiddel
som det ikke finnes alternativer til. Det skal være like
trygt å reise med ferjer i Norge som i andre
land. Det er hensikten med dette direktivet. Vi må ikke
nå fremstille dette som om det skulle ha en negativ konsekvens.
Jeg understreker at hensikten med dette er å sikre de vegfarende
når det gjelder transport på ferjer. Det synes
jeg spørreren overser eller tar for lett på.





                

 Dette spørsmålet
er utsatt til neste spørretime, da statsråden
er bortreist.





                

 Det foreligger ikke
noe referat.





                    
                    
                    

