 Presidenten vil bemerke til finansministeren at det er helt riktig at
det står i § 53 siste ledd: 

«Statsrådens svar i spørretimen bør ikke vare
lenger enn tre minutter.» 

I og med at det står
«bør», ikke skal, fant presidenten at finansministeren
kunne fullføre hele det forhåndslagde svaret. 

 Tusen takk! 

 Jeg minner fremdeles om hva det
står der. 

 Jeg synes at høringsuttalelsene
både fra Kredittilsynet og fra Konkurransetilsynet ganske tydelig
viser at dette forslaget mangler en faglig forankring, og at det er et lettvint
forslag, fremmet av politisk ledelse. Jeg synes også forslaget bærer
preg av at Regjeringen har liten kontakt med næringslivet, og at den
har liten forståelse for hvordan næringslivet fungerer. 

Ta f.eks. statssekretær Ole Morten Geving, som sier til Bergens
Tidende den 21. mai med hensyn til Fokus Banks protester mot å bli
tvunget til å skifte navn: 

«Fokus
Bank overdriver betydelig både kostnadene og effektene av endringen».

Dette synes jeg er ganske utrolig. Merkenavn er fundamentalt
for nesten alt næringsliv. Det gjelder ikke bare ølbransjen,
som Kristin Halvorsen her gjorde litt morsomheter ut av, men det gjelder
også for alle andre typer næringsliv, enten det er konsulenttjenester,
sjokolademerker eller for den del bank - så merkenavn i banksektoren
er fundamentalt. Ser ikke statsråden at det å skifte merkenavn
er en stor kostnad for bankene, f.eks. i forhold til kunderelasjoner, som
de direkte blir pålagt på grunn av dette? 

 Min inngang til dette spørsmålet dreier seg om å sikre
at forbrukerne har oversikt over det markedet de skal forholde seg til.
Det som er tilfellet i dag, er at mange kunder i Postbanken tror at DnB
NOR er en konkurrerende bank til Postbanken. Det er det ikke, det er samme
bank. Mange kunder i Fokus Bank tror at Danske Bank er en konkurrerende
bank til Fokus bank. Det er det ikke, det er samme bank. Det har betydning
for sikringsordningene. De har altså en dårligere sikringsordning,
fordi de har en ramme på 2 mill. kr, og ikke en ramme på 2 mill. kr
i hver bank, som de ellers ville hatt. Det har betydning for personopplysninger
som flyter fritt mellom DnB NOR og Postbanken, fordi det er samme bank,
mens mange kunder lever i den villfarelse at de har personopplysninger i
en av disse merkevarene som ikke flyter over til den andre. 

Jeg mener
at det er store utfordringer på dette området, at det ikke er
tilstrekkelig konkurranse, og at det ikke er tilstrekkelig oversiktlige
forhold for forbrukerne til å kunne ta seg fram i dette markedet.

 Jeg synes det er veldig underlig at vi har en finansminister som her
uttaler seg om konkurransemessige forhold, samtidig som Konkurransetilsynet
klart har avvist det forslaget som finansministeren har kommet med. Jeg
vil anbefale at Regjeringen faktisk forholder seg til de faglige råd
man får i slike saker. Jeg registrerer likevel at mange av høringsinstansene,
inkludert næringen selv, i og for seg ser intensjonene i saken. Realiteten
i dette forslaget er at man går for langt, og at det rammer banker
som har gjort nødvendige tilpasninger, på en unødvendig
kostbar måte. 

Det beste eksempelet er Fokus Bank, og jeg vil
derfor spørre finansministeren: Hva er det som er forvirrende med
merkenavnet «Fokus Bank filial av Danske Bank»? Jeg kan ikke
se noe annet enn at dette er en navnebruk som uten tvil slår fast
at denne banken er en filial av Danske Bank. Vil det ikke være naturlig
i denne saken, med bakgrunn i de klare faglige anbefalinger som Konkurransetilsynet
og Kredittilsynet har kommet med, å velge en mer moderat løsning?

 Det er jo slik på mange områder
i samfunnet at det er motstridende interesser som er vanskelige å
forene. Jeg ser godt at næringsinteressene på dette området
kan tilsi at en bank som har kjøpt opp og implementert en annen bank
i seg, ønsker å beholde en merkevare. Men det er forvirrende
for kundene, og det er vanskelig for kundene å ta seg fram i dette
markedet. Jeg har mange, mange eksempler på at man ikke forstår
at man forholder seg til én og samme bank når man sammenligner
dette. 

Så er det mulig at dette lar seg løse på
en annen måte. Men forbrukerhensynene i disse sakene er meget klare,
faglig godt begrunnet, og tilsier at man er meget streng i forhold til hva
slags merkenavn en skal kunne bruke på merkevarer som faktisk og reelt
er én og samme bank. Så kan det finnes noen andre faglige hensyn
som drar den andre veien, men min politiske linje i alle disse sakene som
dreier seg om forbrukerspørsmål på finansmarkedet, har
vært å vektlegge forbrukerhensyn meget sterkt. Og det kommer
jeg til å fortsette med. 





                

