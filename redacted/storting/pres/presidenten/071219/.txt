 Representanten Robert Eriksson vil framsette
et representantforslag.

 På vegne av representantene Harald
T. Nesvik, Kari Kjønaas Kjos, Kenneth Svendsen
og meg selv vil jeg fremme et representantforslag om en handlingsplan
for å hjelpe døve og døvblinde.

 Representanten Arne Sortevik vil
framsette et representantforslag.

 Jeg vil fremsette et forslag på vegne
av representantene Bård Hoksrud, Per Sandberg, Tord Lien
og meg selv om å utarbeide handlingsplan for forsterket
oljevernberedskap.

 Representanten Odd Einar Dørum vil framsette
et representantforslag.

 Jeg har den glede på vegne av representantene
Lars Sponheim, Gunnar Kvassheim, Trine Skei Grande og meg selv å framsette forslag
om en gjennomgang av regelverket for
ervervsmessig vaktvirksomhet.

 Representanten Tord Lien vil framsette et
representantforslag.

 På vegne av Robert Eriksson, Per Sandberg,
Ketil Solvik-Olsen og meg selv har jeg den ære å sette
fram forslag om tiltak for å hindre langvarig
kraftkrise i Midt-Norge.

 Forslagene vil bli behandlet på reglementsmessig
måte.

Før vi går løs på den
muntlige spørretimen, vil presidenten gi noen
orienteringer.

Det ene gjelder noe vi allerede har vedtatt
i Stortinget, nemlig endring av forretningsordenen som
innebærer at vi gjeninnfører ordinær
spørretime hver uke – og at tidsrommet for å sende
skriftlige spørsmål blir utvidet. Dette fordi
Presidentskapet mener at spørreinstituttet er
veldig viktig i ethvert parlament, og at vi må ha muligheten
til å stille spørsmål hver uke, slik
at det blir regelmessighet i det.

Det andre er at Presidentskapet også har
hatt et ønske om, og har drøftet med
statsministeren, at statsråder i større grad kan
komme til Stortinget og gi informasjon dersom det er store begivenheter eller
store saker som skal legges fram – at de kan komme til
Stortinget straks og umiddelbart, slik at det er her man kan informere
offentligheten, og at opposisjonen får mulighet til å reagere.
Det er selvfølgelig noe som må gå seg
til i samarbeid mellom regjering og
storting. Men vi synes det ville være veldig bra
om man i større grad kunne få oppmerksomhet om store
saker her i salen istedenfor at det bare skjer i media og
debatten kommer et par–tre måneder senere her
i stortingssalen, når det ikke lenger er noen
interesse for den.

Det tredje gjelder spontanspørretimen.
Der er det også et par–tre ting. Det
ene er fordeling av ordet. Heretter akter presidenten å gjøre
det på følgende måte: Presidenten avbryter
vedkommende som har ordet, når tiden er ute. Den som skal
svare, begynner da umiddelbart å snakke. For eksempel
når det gjelder den som skal stille spørsmål til
statsråd Trond Giske her i dag, vil det skje på følgende måte:
Vedkommende får to minutter. Når de to minuttene er
over, sier presidenten: «Statsråd Trond
Giske», og Trond Giske begynner å snakke. Når
han har hatt ordet i to minutter, sier presidenten navnet
på vedkommende representant, og denne begynner å snakke.
Slik slipper presidenten å sitte og klubbe og klubbe når
tiden er ute. Det tar seg dårlig ut på fjernsyn
(munterhet i salen), og det er mange som har utviklet
en god teknikk for å snakke lenger enn det man har lov
til.

Dette begynner vi med allerede i dag.

Det andre gjelder tilleggsspørsmål.
Der bør presidenten – og slik var det opprinnelig – stå friere, både
når det gjelder antallet spørsmål og
hvem som stiller dem. Det er etter hvert blitt et slags
ritual at man på alle hovedspørsmål
må gjennom at alle partier får
stille tilleggsspørsmål. Det kan hende det er
viktig og bra for å holde trykket oppe. Men hvis presidenten
oppdager at det kanskje er bedre å gå videre
til neste hovedspørsmål, må presidenten stå fritt
til å gjøre det.

Presidenten vil også i hovedsak
gi første tilleggsspørsmål
til det partiet som har hovedspørsmålet,
slik at man kan samordne seg for å få opp
trykket. Det innebærer kanskje at vi får
flere hovedspørsmål. Det betyr selvfølgelig at
presidenten må stå fritt, også til å gjøre
feil – det er presidentens privilegium å ta feil – ved å unnlate å gi noen
ordet som kanskje burde ha fått det. Men i hovedsak tror
jeg det kan bli mer ledig og mer interessant
hvis vi står litt friere her. Men dette under den ettertrykkelige
forutsetning at ikke noen partier
forfordeles; man skal i hovedsak gi samme mulighet for alle partier
til å komme til orde i salen. Men det behøver ikke
nødvendigvis være en matematisk fordeling
i hvert spørsmål. Det kan skje i en større helhet.

Det tredje gjelder tidsbegrensningen.
Det er ingen tidsbegrensning i forretningsordenen, men etter
hvert har spontanspørretimen glidd over til å gå mot
nesten halvannen time. Vi tror at det er bedre at vi holder
det rundt en time – vi sier ikke
en time, og så er det slutt, men rundt en time. Vi har
lagt merke til at salen begynner å bli ganske tom
når det går mot en time, og når det er
en time og tjue minutter, er salen nesten helt tom. Da
er det bedre å holde trykket oppe i
en time, og kanskje ha flere hovedspørsmål og
ha litt mer intensitet i det.

Dette er det vi vil prøve på fra
og med i dag, så får vi prøve å la
det gå seg til. Presidenten vil minne om at det var slik
det opprinnelig var, men så har vi kanskje fått
noe mer rituelt over det etter hvert. La oss prøve å få tilbake litt
mer spontanitet.

Før vi går løs på spontanspørretimen,
vil presidenten, siden det sannsynligvis ikke vil være
så mange til stede når den ordinære spørretimen
er slutt, få benytte anledningen til å ønske
god jul, takke for samarbeidet og ønske godt
nyttår, og jeg håper at alle kommer
tilbake her uthvilte. Det å hvile seg er i grunnen ganske
sunt, og det kan man gjøre på mange forskjellige
måter. Presidenten vil ikke blande seg inn i
det, bare man hviler seg litt og kommer uthvilt tilbake.
God jul og godt nyttår.





                    
                    
                    

 Stortinget mottok mandag meddelelse fra statsministerens
kontor om at følgende statsråder vil møte
til muntlig spørretime:

Knut Storberget

Trond Giske

Bård Vegar Solhjell

De annonserte regjeringsmedlemmer er til stede,
og vi er klare til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes om å reise seg. –

Vi starter da med første
hovedspørsmål, fra representanten Erna
Solberg.

 La meg få begynne med å ønske
presidenten god jul og godt nyttår, i tilfelle jeg ikke
skulle være her på slutten av møtet.

Mitt spørsmål går
til kunnskapsministeren.

Vi er alle opptatt av at norske
barn skal få mulighet til å få gå i
barnehage – en kvalitativt god barnehage med nok pedagogisk
ansatte og med godt materiell rundt seg. Derfor har alle
i det norske storting vært enige om at det skal
satses på og bygges ut et godt barnehagetilbud.

SV har som parti lovet full barnehagedekning – og kanskje
forlovet seg på hurtigheten når det gjelder å være i
mål alle steder. Med utgangspunkt i den enstemmigheten som
har vært rundt dette, er det forbausende å oppleve
at en statsråd, når man møter sitt eget
løftebrudd, velger å rette storskytset mot andre
partier, og mot de kommunene som har gjort en iherdig jobb de siste årene
for å komme i mål med det vi alle har ønsket.

La meg ta et eksempel fra
min egen hjemby. Siden 2003, da det var et politisk skifte, har
man altså bygget 4 560 nye barnehageplasser. I år
2000 ble det bygget 9 barnehageplasser i den byen, så det
var et kjempeetterslep.

Da er mitt spørsmål om ministeren
egentlig synes at det er verdig å bruke forsøkene
på et mediejippo til å røyklegge sitt
eget løftebrudd, at man ikke når i mål
med det man selv har lovet, ved å skyte på dem
som faktisk gjør en iherdig jobb.

 Vi la i går fram tala, anslaget vårt,
for korleis det vil gå med Regjeringa si målsetjing
om å nå full barnehagedekning i 2007. Tala viser
at vi har kome veldig langt, nesten 250 000 barn vil ha
plass i barnehage ved utgangen av 2007, ifølgje det anslaget.
Men vi har berre nådd nesten i mål, for nesten 4 000
barn vil stå utan plass. Eg vil ikkje
seie meg fornøgd før «nesten» har
vorte til at vi er heilt i mål.

Så viser anslaget at det er fem ganske
store kommunar, alle styrte av Høgre, som har
ei særleg utfordring, fordi nesten fire av fem
barn som står på venteliste, bur i dei kommunane.
Det er riktig at dei store byane har hatt særlege utfordringar
når det gjeld barnehageutbygginga. Men nokre store byar
har møtt den utfordringa gjennom ei systematisk satsing
over tid, gjennom ein klar politisk vilje – ved å setje
av areal til tomter, setje seg klare mål, og ein har nådd
dei måla. Trondheim, Tromsø, Kristiansand og sist Stavanger,
som eg har lyst til å gi ros her, har nådd dei
måla.

Derimot er det andre byar som ikkje
har nådd måla. Eg har gått igjennom det
arbeidet dei har gjort, og vil seie at alle har gjort
mykje bra for å nå full barnehagedekning dei siste åra,
men eg kan òg sjå at alle kunne gjort
ting betre for å nå full barnehagedekning. Derfor
har eg òg sendt eit brev til representanten Erna
Solberg der eg ber om eit samarbeid med Høgre
om å nå full barnehagedekning.

Min forgjengar tok initiativ
til eit møte med dei raud-grøne partisekretærane
før sommaren, for å gå gjennom korleis
vi kan presse på overfor dei raud-grøne kommunane
som framleis ikkje har full barnehagedekning. No synest
eg at Høgre òg bør engasjere seg i korleis
dei høgrestyrte kommunane skal kome heilt i mål.
Dette dreier seg om veldig viktige spørsmål for
foreldre og barn i heile Noreg. Om vi står
på alle saman, kan vi kome i mål.

 Hvis man vil invitere til et samarbeid, gjør
man ikke det ved å sende et brev – og
jeg ble altså opplyst om et ønske om
at jeg kom til debatt i norsk media, før jeg hadde fått
brevet. Dette er et mediejippo. Det er symptomatisk for hvordan
den tidligere partisekretæren til SV utøver sin
gjerning, som minister for øyeblikket,
nemlig at man er opptatt av å mestre media fremfor å gjøre
det man har lovet.

I 2006 inviterte statsministeren alle
disse byene – også de rød-grønne
byene, hvor mange har lange køer, særlig i forhold
til antallet barn – til et møte. Da gav han inntrykk av
at man skulle gjøre noe for å få fortgang
i arbeidet hos fylkesmennene med regulering og klargjøring
av tomter. Partileder og finansminister Kristin Halvorsen
lovte å gi tomter uten anbud og konkurranse
i Oslo.

Kan statsråden nå fortelle
hva man har gjort i forhold til Fylkesmannen, og hvor mange tomter Oslo
kommune faktisk har fått?

  Regjeringa er sterkt engasjert i korleis vi
skal nå målet, og kjem til å ha særleg
kontakt med alle kommunane, men spesielt med dei
fem som er lengst unna å nå målet.
Vi vil løpande gå gjennom alle dei statlege
verkemidla. Vi har identifisert ei rekkje statlege tomter rundt
omkring i Noreg som kunne brukast til barnehageformål
dersom ein vart einig med kommunane. Vi kjem no til å gå gjennom
korleis vi skal få fortgang i dette, og vi kjem til å kontakte alle
desse fem kommunane og andre kommunar med omsyn til kva
ekstra vi kan bidra med frå statleg hald framover.

Men det er klart at vi både
er avhengige av at kommunane tek ansvaret sitt, og at staten tek
ansvaret for heilskapen for å kome i mål.
I Oslo har ein f.eks. selt unna ei rekkje tomter
dei siste åra, samtidig som ein manglar tomter å byggje
barnehagar på. Det er ein av grunnane til at Oslo
heller ikkje er heilt i mål med si målsetjing
gjennom mange år om full barnehagedekning.

 Olemic Thommessen – til oppfølgingsspørsmål.

 Det er jo med undring jeg hører
statsråden snakke om dette som om det skulle være
en ny problemstilling. Han snakker om hva man vil gjøre,
og at man nå skal gjennomgå ting, uten i og for
seg å være spesielt konkret
når det gjelder dette.

Dette er jo noe vi har visst lenge. Vi har
visst at de store byene i Norge har spesielle utfordringer.
Vi har visst at maksprisfastsettelsen vil gjøre ekstra
store utslag med tanke på større etterspørsel.
Vi har visst at befolkningsveksten er større. Vi har visst
at kostnadsnivået er større, og at byggekostnadene
har vært på topp. I det hele tatt: Vi har
visst at her er det en serie problemstillinger. Og så kommer
statsråden nå og snakker om hva han muligens tenker å gjøre!

Burde ikke statsråden kanskje
ha hatt en strategi for dette på et litt tidligere tidspunkt?
Allerede i 2006 syntes statsministeren det var nødvendig å ta
et møte. Vi kan ikke si at vi akkurat har hørt
hva oppfølgingen vil bli. Hvilken strategi har nå statsråden?
Jeg synes han kanskje heller burde svare litt konkret.

 Dette gir meg god anledning til å seie
litt om det som er gjort, for det er gjort ein enorm innsats dei
siste åra for at vi skal få full barnehagedekning.
Vi har kome med betydelege statlege midlar, gjennom investeringstilskot
og skjønsmidlar som kjem automatisk, og som skal dekkje
kommunane sine kostnader ved utbygging. Vi har gjort ein
stor innsats for å rettleie fylkesmenn og kommunar om korleis
ein skal få rask saksbehandling og unngå ein del
av dei problema som gjer at det tidlegare har teke lang
tid å få vedteke nye barnehagar. Vi har gått
gjennom statlege tomter, men har òg prøvd å rettleie
kommunane med omsyn til korleis dei kan setje av eigne tomter til
dette formålet.

Vi har tidlegare hatt møte
med kommunar med særlege utfordringar. Eg varslar no at
vi skal fortsetje det arbeidet systematisk framover, for vi er enno
ikkje heilt i mål med denne viktige målsetjinga
for foreldre og barn i Noreg.

 Siv Jensen – til oppfølgingsspørsmål.

 Det går nå fakkeltog over hele Norge
i protest mot de kutt og nedskjæringer som skjer i omtrent
hver eneste kommune som følge av dårlig kommuneøkonomi.

Jan Davidsen, arbeiderpartitopp og leder
i Fagforbundet, går i dag ut i avisen og anklager Regjeringen
for et gigantisk løftebrudd når det gjelder kommuneøkonomien.

Mitt spørsmål til statsråden
blir da følgende: I sin iver etter å oppnå full
barnehagedekning rundt omkring i landet, i en situasjon
hvor kommuneøkonomien
er svært hardt presset som følge av at Regjeringen
har høy retorikk, bruker pengene mange ganger, men ikke
tar ansvar for å fullfinansiere alle
de oppgavene som kommunene har, mener statsråden
da at kommunene for å oppnå full barnehagedekning
skal kutte i skolen, som også er statsrådens
ansvarsområde? Eller mener han at det
vil være mer riktig av kommunene å kutte
i eldreomsorgen? Kutte må jo de fleste kommunene, og da
må også denne statsråden foreta
en prioritering.

 Denne Regjeringa har i dei åra vi
har levert budsjett, fått til ei kraftig forbetring
av kommuneøkonomien samanlikna
med dei budsjetta som representanten Jensen stemde for i den førre
stortingsperioden. Det gjer at det har vorte eit stort rom for satsing
på barnehagar, skole, kultur, omsorg og andre område
som den enkelte kommune sjølv har prioritert. Heldigvis
ser ein her òg betydelege forbetringar på mange område.

Når det gjeld barnehagane, er det
slik at utbygginga av barnehagane er spesielt finansiert
gjennom ei ganske omfattande satsing, i milliardklassen,
på investeringstilskot og skjønsmidlar som går
til utbygging lokalt. I tillegg er det ein del utfordringar når
det gjeld tomter og saksbehandling, som ikkje først
og fremst er prega av at det er store utgifter. Så eg ser
at mange kommunar vil få betra sine tilbod både
når det gjeld omsorg, skole, barnehagar og andre
område, på grunn av satsinga til Regjeringa.

 May-Helen Molvær Grimstad – til
oppfølgingsspørsmål.

  Eg kan skjøne at statsråden
ikkje svarer på Erna Solberg sitt spørsmål,
når Oslo kommune ikkje har fått
tilbod om ei einaste tomt sjølv om dei har purra på staten.

I går sa statsråden at vi
er svært nær full barnehagedekning. Berre 4 000
plassar manglar. Men det er jo ei kreativ bokføring,
for ein tel ikkje alle som ønskjer
barnehageplass i løpet av året. Øystein
Djupedal har sagt tidlegare at vi veit ikkje kva full
dekning er, før vi har den nye maksprisen. Berre ein av fire
kommunar har inntektsgradert foreldrebetaling, og makspris trinn
2 har blitt lovt innan utgangen av dette året, men det
har ikkje blitt innfridd. Korleis kan statsråden
seie at vi er svært nær full dekning, når
mange foreldre framleis ikkje har
råd til barnehageplass?

 Tidlegare har det ikkje funnest ein
nasjonal definisjon på full barnehagedekning,
derimot mange lokale. For at vi skal kunne måle
bl.a.det, har vi sett ein definisjon på det for i år
som vi oppfattar som rimeleg, nemleg at alle som søkte
om plass innan hovudopptaket, skulle få plass innan utgangen av året.

Så har vi no teke kontakt
med alle kommunane for å sjå korleis
dei ligg an i forhold til den målsetjinga, slik at dei kan
samanlikne seg med andre, og slik at alle kan sjå korleis
vi som regjering ligg an. Då er svaret at vi
er komne nesten i mål, men ikkje heilt, og det
er alvorleg for dei det gjeld.

Når det gjeld spørsmålet
om pris, er det heilt riktig at full barnehagedekning og etterspørsel
er avhengig av prisen. No har vi halde oppe prisen på 2
330 kr. Eg kan ikkje her seie noko om vegen
vidare når det gjeld korleis prisen vil vere, men det er
riktig at framtidige prisreduksjonar vil føre
til større behov for utbygging.

 Trine Skei Grande – til oppfølgingsspørsmål.

 Jeg må si at Solhjells uttalelser
har vært ganske provoserende for Oslo-borgerne.
Nå har vi klart å få denne byen
såpass på «track» at folk faktisk
har lyst til å bo i sentrum med små unger,
noe de ikke hadde tidligere. Det har gjort at ting har blitt
veldig forandret. Det har ført til at det har vært
et enormt press på alt vi har av grøntareal. SV
og Venstre har mange ganger måttet stå sammen
for å stoppe barnehageutbygging som ville ha ødelagt
grøntareal som ville gjort det populært å bo
i byen med små unger. Men SV har jo vært
imot veldig mange andre prosjekter også. For
eksempel på St. Hanshaugen, som har
kjempeproblemer med å skaffe barnehageplasser, har SV vært
imot at man bruker busser og friluftsbarnehager for å få til
et godt tilbud til ungene. Hvorfor er det slik at SV er imot ting
lokalt, men kjefter på lokalpolitikerne for at de ikke
får ting gjennom sentralt?

 Eg har sjølv vore i Oslo-borgar
i mange år og budd i same bydel som representanten
Skei Grande. Eg gjer ikkje det lenger, men eg kan skrive
under på at det er ein flott og spennande bydel – og
by – å bu i.

SV har i ei rekkje samanhengar i Oslo
foreslått utbygging og regulering av tomter til barnehageformål
dei siste åra. Blant anna i samband med store
utbyggingsprosjekt har SV lagt inn forslag i bystyret om fleire
barnehageplassar eller at det skal stillast krav om det,
og ein har foreslått reguleringar. Så er det òg
eksempel på at SV, som òg
representanten Skei Grande nemner, i enkelte tilfelle ikkje har
støtta utbyggingsprosjekt. Det viktige er likevel
at vi nasjonalt tek ansvaret og no har lagt fram dei overordna tala.
Så må i tillegg styret i dei enkelte byane ta
ansvar for seg. Det viser seg at ein del store byar har komme i
mål, andre store byar har ikkje komme
i mål, trass i at dei, t.d. i Oslo, har hatt klare målsetjingar
gjennom mange år overfor veljarane om å komme
i mål.

 Vi går over til neste hovedspørsmål.

 Jeg har et spørsmål
til justisministeren.

Et viktig virkemiddel for å forebygge
kriminalitet er nulltoleranse. Lovbrytere må se at kriminalitet,
stor som liten, ikke aksepteres av samfunnet. Ikke
minst er dette viktig overfor unge lovbrytere, noe som
Storbergets eget parti har pekt på.

I Politi-Norge har man lenge pekt på de
utfordringene man har med alvorlig kriminalitet, trafficking, gjengkriminalitet
osv. Ikke minst har Oslo hatt et av de verste årene
på lang, lang tid når det gjelder antall voldtektssaker. Halvårstallene
fra politiet viser også en
kraftig økning i grove voldssaker. De viser videre at det
store volumet fortsatt er vinningsforbrytelser, og her har man en
oppklaringsprosent på skarve 18 pst.

For ikke lenge siden slo justisministeren
fast at han ville ha en bedre bruk av pengene som Oslo-politiet
får. Han utfordret Oslo-politiet på å foreta
bedre prioriteringer. Så langt har ikke
justisministeren svart på hva han mener må gjøres,
men han har derimot utfordret befolkningen i Oslo til å gjøre
det. Konsekvensen av dette for Oslos del er at en må vurdere å sette
et av verdens mest avanserte politihelikopter på bakken.
Jeg regner videre med at det naturlige vil være å prioritere
saker som gjelder sedelighetsforbrytelser, vold og unge
under 18 år. Utover dette er politiets sjanser til å bekjempe
kriminalitet minimal. Men jeg har sett at statsråden har
gitt et signal om hva som bør prioriteres. Etter
en heftig debatt om pågripelsen av en tyv uttalte han denne
uken at den sivile vekterbransjen ikke skal bruke
makt, det er politiets oppgave. Siden justisministeren også er
minister for politiet, forventer jeg at han har
satt politiet i stand til å løse
disse oppgavene som han selv påpeker. Det virker ikke
som det er slik når man leser i avisene om frustrerte næringsdrivende eller
andre som ikke føler at politiet
stiller opp når man trenger hjelp og forventer å få hjelp.
Videre kan det jo heller ikke være slik at vi
skal ha et frirom for folk som begår kriminalitet, hvis bare
kriminaliteten er lav nok.

Da blir spørsmålet mitt til
statsråden: Hva skal terskelen være
for å kunne forvente bistand fra politiet – skal
det være en verdi på en hundrelapp,
en femtilapp eller en tohundrelapp?

 Det er vanskelig å angi noen
verdier for når politiet skal gripe
inn. Men for Regjeringa er det maktpåliggende nå at
vi nettopp får mer politi tilstedeværende
ute, særlig i de store byene. Det handler om organisering,
som jeg har påpekt en rekke ganger, men det handler også om
at vi må klare å utdanne flere politifolk i Norge.
Derfor er jeg ikke så rent lite stolt over
at vi nå faktisk har et så stort opptak på Politihøgskolen
som vi har. Hadde vi hatt det i løpet av den siste fireårsperioden
Bondevik-regjeringa satt, ville vi i dag hatt 400–500 ekstra
politifolk ute i Norge. Det opptak som nå foretas ved Politihøgskolen,
er rekordstort, det har ikke vært så stort
på ti år. Jeg mener at det er nøkkelen
til det å kunne få mer politifolk ut, slik at
man også på mange måter får
senket terskelen for når politiet griper
inn i situasjoner. Det er helt nødvendig.

Men vi er også helt avhengige
av at vi nå kan gjøre grep bl.a. overfor seniorene.
Jeg har en rekke ganger her i Stortinget redegjort for hva som nå faktisk
gjøres, hvor vi bl.a. starter en forsøksordning
i ett distrikt for nettopp å få flere
seniorer til å stå i stillingene lenger.

Det tredje som jeg mener også er
veldig viktig, og det handler også om organisering,
er at man nå får flere av dem som i dag bedriver
sivile oppgaver i politiet, ut i vanlig politifaglig arbeid. Det
betyr at man når man øker ressurstilfanget til
norsk politi, slik Regjeringa har gjort, og som vi også vil
gjøre til neste år, så vil man kunne
frikjøpe noen av dem som i dag jobber med sivile
oppgaver, til nettopp å komme ut og drive med
det arbeidet som både Fremskrittspartiet
og ikke minst regjeringspartiene ser på som særdeles
viktig.

Det siste jeg har lyst til å si, er
at ved siden av det å styrke politiet
på denne måten er vi også nødt
til å ha et aktivt blikk på forebygging. Der hilser
jeg hjertelig velkommen …

 Jeg takker statsråden for
svaret. Det som ikke forundrer meg, men som jeg tar til
etterretning, er at statsråden ikke har en ambisjon
om terskelen for hvor innsatsen skal gå. Jeg registrerer også at
han tar selvkritikk for manglende utdanning av politifolk i forrige
periode, bl.a. gjennom sitt eget budsjettforlik med den forrige
regjeringen. Det skal han selvfølgelig ha honnør
for, selv om jeg kanskje ikke er sikker på at
det var tilsiktet i denne saken.

Utfordringen i statsrådens svar er
likevel at den utdanningskapasiteten som statsråden
nå skryter av, ikke er nok til å dekke
de behovene vi har i dag. Oslo-politiet alene kjører med
ca. 100 vakante stillinger. Naturlig avgang i form av pensjonering
og folk som søker seg over i andre yrker, gjør
at avgangen likevel er større enn det som kommer
inn av nyutdannede politifolk. Ergo løser vi ikke
dette. Og når statsråden da er kritisk til en
av de andre grenene som faktisk bidrar til å holde
systemet på plass, i forbindelse med pengetransport og
andre ting, nemlig vekterbransjen, blir jeg overrasket.

Da blir mitt spørsmål på nytt:
Hva slags løsninger ser statsråden på forholdet mellom
politiet og det som vekterne står for?

 Det er en ikke så altfor
gal løsning Regjeringen har valgt i mangel på politifolk,
man velger faktisk å utdanne flere politifolk. Man får
jo gjerne karakterisere det i opposisjonen som skryt. Men når
vi har valgt å kjøre opptaket så høyt
på Politihøgskolen som vi nå gjør,
så er det løsningen for å få flere
politifolk i Norge. Det klarer heller ikke Fremskrittspartiet å komme
seg unna. Så får man eventuelt slåss
om historieskrivningen for de fire årene som den siste
Bondevik-regjeringen satt.

Men jeg minner om at hadde vi hatt det samme
opptaket da som vi nå kjører, hadde vi hatt mellom
400 og 500 ekstra politifolk, som bl.a. ville ha dekket
opp de vakansene vi står overfor i Oslo, og som jeg er like
opptatt av at vi skal fylle som det representanten Ellingsen er.

 Morten Ørsal Johansen – til
oppfølgingsspørsmål.

  Statsråden er opptatt av at politiet
bl.a. i Oslo skal bruke pengene bedre, og han
er også veldig opptatt av å få utdannet
flere politifolk. Det skal statsråden ha ros for.

Men hvordan vil statsråden løse
problemet med at jo mer effektivt pengene skal
brukes, jo mer kutter statsråden i budsjettet til Oslo-politiet?
Hvordan vil han da kunne få ansatt flere politifolk til å utføre
den tjenesten som er nødvendig for at vi skal få en
trygg og god hovedstad?

 Vår regjering har ikke kuttet
i Oslo politidistrikts bevilgninger, vi har økt
politidistriktets bevilgninger. Siden 2000, hvis man tar det i et
større historisk løp, har Oslo-politiets driftsbudsjett
blitt styrket fra 1,1 til 1,4 milliarder kr. Så vi får
i hvert fall forsøke å ha størrelsene
riktig når det gjelder spørsmål om politiet.

Det som Oslo-politiet opplevde i 2005, var
at den avgående regjering forslo et kutt, som vi ønsket å rette
opp. Det gjorde vi også i den tilleggsproposisjonen
som kom. Det betyr jo ikke at Oslo-politiet ikke
fortsatt står overfor store utfordringer
og behov for ressurser. Men jeg mener at det kan vi ikke løse bare
med å bevilge mer penger inn, vi er helt avhengige av at
vi også får mer igjen for de kronene
som bevilges inn. Vi skal gjøre begge deler. Det vedtak
som Stortinget ble invitert til å gjøre her forleden,
bl.a. til en stor DNA-reform, innebærer at man også bevilger ekstra
til politidistriktene – over 60 mill. kr skal vi bruke på det.
Det er også noe som vil lønne seg.

 André Oktay Dahl – til oppfølgingsspørsmål.

 Overfor vekterbransjen har statsråden
hatt en strategi i to år: intet sett og intet hørt. Alle
forslag er blitt nedstemt, budsjettene har ikke økt,
og TV 2 har hatt bedre oversikt enn statsråden
og POT til sammen. Små, mellomstore og store selskaper
har bedt om hjelp til å få bedre kontroll
med de useriøse delene av sin bransje. Statsråden
betegner det som useriøst og har ikke hatt noen
dialog med bransjen på to år, på tross
av at de har tigget og bedt om det. Egentlig aspirerer statsråden
til en Oscar for beste birolle i den saken, etter over
to år.

Når har Regjeringen tenkt å foreta
nødvendige regelverksendringer, innskjerping og bedre
kontrollrutiner så vi i Oslo spesielt, hvor politiet
sliter med trange budsjettrammer på grunn av denne regjeringens
politikk, ikke ser en oppblomstring av det jeg vil betegne
som – igjen, det er mulig det ikke er parlamentarisk – tyttebærpolitiaktiviteter,
som skjer på grunn av Oslo-politiets ressursmangel?

 Det var litt uklart for meg hva spørsmålet
egentlig var. Men når det er sagt, vil jeg si at før
representanten Oktay Dahl sluker rått de argumenter som
nå er ute i det offentlige rom når det gjelder
vekterbransjen, burde han kanskje også sjekke
litt hva som er reelt faktum i situasjonen. Det er ikke
riktig at denne regjering og departementet ikke har hatt
kontakt med vekterbransjen, som det ble hevdet bl.a. i helgas dagsrevy,
som jeg skjønner må være noe
av kilden for dette utsagnet som nå kommer fra representanten
Oktay Dahl.

I forrige uke hadde vi møte
med vekterbransjen. Vi sitter i en felles arbeidsgruppe i departementet,
nettopp for å gå gjennom lovgivningen
på dette feltet. Denne gruppa hadde også møte
i oktober. Vi mener at vi faktisk har hovedrollen i spørsmålet
om utvikling av regelverket som omgir
vekterbransjen. Jeg blir ikke så rent lite
provosert av både spørsmålet
fra Oktay Dahl og de påstandene som nå kommer
fra vekterbransjen, hvor man nærmest prøver å fraskyve
seg ansvaret, få det over på det offentlige, under
dekke av at vi ikke er tilgjengelige og ikke
har kontakt.

 Odd Einar Dørum – til oppfølgingsspørsmål.

 Kampen om tryggheten er nå,
og da hjelper det ikke med bolsjevikisk historieskriving
om fortiden.

Under tre av fire år under
Bondevik II-regjeringen økte opptaket
til Politihøyskolen. Men det er også slik
at nylig under finansdebatten stemte regjeringspartiene ned Venstres
forslag om 550 politifolk utdannet fra neste høst av og
om sivile stillinger.

Men når situasjonen er denne,
vil jeg heller gå inn på vekterbransjen. Mitt
nøkkelspørsmål til statsråden
er, når vi vet at det er vektere, og vi vet at vektere
har samme rett som statsråden eller en hvem som
helst annen borger til å holde igjen: Vil vi nå få et
systematisk, godt beskrevet regelverk for hva vektere kan gjøre,
og hva de ikke kan gjøre, i det offentlige rom?
Politiet har en veldig solid bakgrunn for dette.
Vil vi få et slikt regelverk, og vil vi få forenklede
rutiner hvor man melder fra til politiet, slik at man kan få en
systematisk kontroll med denne maktutøvelsen? Det bør
jo ideelt være slik at politiet
passer på folk og vektere på bygninger, men skal
vi ha dem, må vi ha klare spilleregler. Får vi
spillereglene så detaljert?

 Det er det arbeidet vi nå er i gang
med. Jeg minner om at den arbeidsgruppa og det arbeidet som vi har
i gang, startet før den siste episoden dukket opp når
det gjelder vektere. Så jeg finner grunn til å presisere
at vi gjør ikke dette på bakgrunn av
den siste episoden, vi gjør det på bakgrunn av faktisk
en god del hendelser som har skjedd i vekterbransjen. Den maktbruk
som vi ser, bekymrer meg sterkt. Det er behov for ikke bare å se
på spørsmålet om kompetanse og hvilke
kriterier som skal gjelde for dem som skal inn i denne type
bransje, men det er også behov nå for å ha
en gjennomgang av de regler som omgir vektere, slik representanten
Dørum spør om.

Det var jo nettopp i Dørums
tid som statsråd at man også fikk debatt
om dette, bl.a. ved å gi vekterbransjen og alle
oss andre en viss mulighet til holde tilbake forbrytere man
ser nærmest på fersk gjerning, eller
på ferske spor. Det er behov for i denne omgangen å gjøre
noe med tanke på det. Derfor har jeg nedsatt denne arbeidsgruppa – som altså ble
nedsatt senhøstes, og som allerede har hatt flere møter – hvor
vi faktisk føler at vi har god dialog med bransjen.

 Vi går til neste hovedspørsmål.

 Jeg har et spørsmål til kunnskapsministeren.

I disse dager er det juleavslutninger i skolen.
Dessverre er det igjen skapt uro og usikkerhet
i skolen med hensyn til julemarkeringen. Lærer og ledelse
er kommet i tvil om det er lov å synge julesanger og å ha
julegudstjenester.

Regjeringen har sendt ut på høring
et forslag om å fjerne KRL-faget i skolen. For Kristelig
Folkeparti er det viktig at faget er i tråd med
menneskerettighetene. Den europeiske menneskerettighetsdomstol har
vurdert faget i innkjøringsperioden 1997–2001.
Vi har etter den tid, med bred politisk tilslutning, gjennomført
nødvendige endringer, senest i 2005, for å sikre
de menneskerettslige hensyn. Derfor
mener Kristelig Folkeparti at det ikke
er behov for store endringer i KRL-faget. Vi mener at
de justeringer som dommen peker på, allerede er gjort.

Det virker som om kunnskapsministeren bruker
dommen for å ta vekk KRL-faget. Derfor vil jeg konkret
be om begrunnelse for to forhold.

For det første: Regjeringen foreslår å endre
navnet på KRL-faget ved å fjerne ordet «kristendom»,
slik at faget skal hete Religion, livssyn og etikk. Dette gjøres «som
ett av flere tiltak for å følge opp dommen fra
Den europeiske menneskerettsdomstol». Spørsmålet
mitt er: Hvor i dommen er fagets navn problematisert?

Og videre: Regjeringen foreslår å ta
bort dagens bestemmelse om prosentfordeling
av mengde mellom de ulike hovedområdene i faget.
I dag har kristendommen en større vektlegging enn andre
religioner i lys av den plass kristendommen har i den nasjonale
historie og tradisjon i Norge. Spørsmålet
mitt er: Hvor i dommen er det problematisert at kristendommen gis
en større plass i faget?

 Lat meg først kort nemne, sidan det
vart teke opp, at det er tillate med skolegudstenester,
t.d. i samband med jula, i den norske skolen, om skolen
oppfyller nokre føresetnader som er lagde til grunn for
det – sånn at det er avklart.

Så til dommen i Den europeiske menneskerettsdomstolen. Noreg
er dømt for å ha eit fag i skolen som bryt med, eller
krenkar, menneskerettar. Det er ei særs alvorleg sak. Vi
i Noreg er sjølve av den oppfatninga, og norske rettsinstansar
har meint, at det ikkje er tilfellet, men vi er likevel
dømde i Den europeiske menneskerettsdomstolen. Det har
derfor vore behov for å klargjere
korleis faget kan vere i tråd med menneskerettane. Det
er altså ikkje rett, om ein har det inntrykket,
at vi frå Regjeringa si side på nokon måte
har brukt dette til å gjere endringar. Vi har gjort nødvendige
endringar med det siktemålet at det ikkje skal vere
tvil om at faget er i tråd med menneskerettane. Vi meiner
at når ein har eit fag som skal skape respekt og dialog,
er det avgjerande viktig at det er i tråd med menneskerettane,
og at vi t.d. unngår nye rettsprosessar om det.

Dommen peikar på to konkrete forhold – det
er formålsparagrafen og nokre forhold i opplæringslova § 2–4 – men
viser elles til heilskapen. Vi har innhenta juridiske råd
om kva for endringar som skal til for at faget skal vere i
tråd med dette, og lagt fram eit forslag basert på det.
Eg vil særleg vise til at det uttrykkeleg går
fram av forslaget som er sendt på høyring, og
av ein læreplan i framtida, at kvantitativt skal kristendomen
framleis utgjere den største delen av religionsundervisninga – som
i dag.

 Jeg takker statsråden for svaret.

Vi er veldig opptatt av at man ikke
gjør mer omfattende endringer enn det som er nødvendig – og
derfor er det gjort endringer – og vi må peke
på at det dommen slår fast, gjelder faget slik
det var da det var nytt, ikke slik det er nå,
når endringene er gjort.

Kristelig Folkeparti er
veldig opptatt av at kjennskapen til det kristne verdigrunnlaget ikke
må gå tapt. Derfor er det rimelig at kristendommen
blir gitt en særskilt plass i skolen – ikke
i form av forkynnelse, men i form av engasjert kunnskapsformidling.
I et intervju i Vårt Land sa statsråden
at man «må slutte med forkynning». Mitt spørsmål
er: Hva slags belegg har statsråden for å si at
de lærerne som i dag underviser i skolen, driver med forkynning?
Er ikke det en gigantisk mistillit til lærerne
som i dag underviser i et kunnskapsfag, der det er kristendomskunnskap
som skal formidles i skolen?

 Det er ikkje tillate med forkynning
i dagens KRL-fag, og det vil ikkje verte det framtida.
Dagens KRL-fag er eit kunnskapsfag og skal vere det òg
i framtida. Det høyrest ut som vi er einige om
det. Men det er behov for å klargjere
dette, fordi vi faktisk er dømde for at kristendomsdelen
av faget, slik han er i dag, strid mot menneskerettane. No har vi sendt
eit forslag med det vi oppfattar som nødvendige endringar,
på høyring. Når ein sender eit forslag
på høyring, vil mange, antek eg – og
har eg grunn til å tru – late høyre
frå seg. Min ambisjon er at vi skal både
ha ein dialog med partia på Stortinget og gå igjennom alle
høyringsfråsegnene som kjem, og kome
med eit forslag til Stortinget på eit seinare
tidspunkt.

 Dagfinn Høybråten – til
oppfølgingsspørsmål.

 Det er en rekke foreldre, elever og lærere
som føler en uro for hvorvidt denne regjeringen er i ferd
med å tone ned den kristne formålsparagrafen,
den kristne delen av KRL-faget. Den uroen gir seg ikke bare
uttrykk i tvil om julegudstjenester. Jeg hørte senest at
det var spørsmål om det var lov å synge kristne
julesanger i skolen. Bordversdiskusjonen kjenner vi godt, og den
har dukket opp igjen. Og nå sist er det KRL-faget.

Kristelig Folkeparti har
ivret for et bredt, samlende fag, som formidler vår kristne
og humanistiske kulturarv og også andre
religioner i respekt for deres egenart. Det har vært
et felles prosjekt for nesten hele Stortinget. Hver gang
det har vært snakk om justeringer i faget, har vi stått for
en dialoglinje – ikke en splitt og hersk-linje.
Vi opplever at Regjeringen på mange måter har
forlatt den linjen, men jeg er glad for det statsråden
nå sier, og jeg vil spørre: Vil statsråden
sørge for at det blir en dialog med opposisjonen
i Stortinget før saken legges fram?

 Lat meg først, berre for å klargjere
det, seie at det ikkje er endringar verken når
det gjeld julesongar eller bordvers denne jula. Og som
sagt: Gjeve at visse føresetnader er oppfylte, er det tillate å tilby
elevane skolegudsteneste.

KRL-faget vart endra på særleg
eitt punkt, nemleg fritaksreglane, i 2005. Men sjølve kristendomsdelen
av faget, som vi er dømde for, har gjennomgått
berre ubetydelege endringar. Dei juridiske råda vi har
fått, går klart på at dersom faget utvitydig
skal vere i tråd med menneskerettane, måtte
vi no gjere endringar.

Lat meg til slutt seie at eg er innstilt på å ha
ein dialog med opposisjonen i Stortinget, og eg er innstilt
på å høyre på andre
som gjev uttrykk for sine oppfatningar om det forslaget
vi no har sendt ut på høyring, og eg ser fram
til ein god debatt med m.a.representanten Høybråten
om det.

 Ine Marie Eriksen Søreide – til
oppfølgingsspørsmål.

 Det er viktig å kjenne sin
egen bakgrunn og sin egen kulturarv for å forstå andre,
og derfor har også Høyre vært
kritisk til de foreslåtte endringene i KRL-faget. Vi er
jo ikke det eneste partiet som er det. I Vårt
Land 11. desember kan vi lese at et nytt livssynsfag skaper
harme i Senterpartiet. Per Olaf Lundteigen fra regjeringspartiet
Senterpartiet, sier:

«Jeg
ser ikke behov for en endring av KRL-faget».

På spørsmål om han
støtter forslaget, svarer Senterpartiets Trygve Slagsvold
Vedum: «Nei».

Mitt spørsmål er egentlig
ganske enkelt: Hvordan kan det ha seg at de to regjeringspartiene
SV og Senterpartiet ser så forskjellig på spørsmålet
om behov for endring i KRL-faget? Etter det
statsråden tidligere har sagt i denne runden, er det ikke
mulig å tolke statsråden på noen
annen måte enn at regjeringspartiet Senterpartiet
bryter menneskerettighetene.

  Regjeringa har ei ganske klar oppfatning
av dette spørsmålet, og det er at vi har vore
nøydde til å gjere endringar i KRL-faget slik
det ligg i dag, fordi faget er dømt i Den europeiske menneskerettsdomstolen
for å krenkje menneskerettane. Det er ei svært
alvorleg sak. Derfor har vi lagt fram nødvendige endringar
og sendt dei på høyring no. Så skal
vi ha ein vidare prosess med det før vi til slutt legg
fram eit forslag til Stortinget.

Lat meg bruke høvet til å presisere
at det skal vere slik at på grunn av vår
historiske tradisjon og kulturarv har kristendommen
ein klart større del av undervisninga i faget enn andre
religionar. Slik er det òg i dag. Derimot må vi vere
utvitydige, det må ikkje vere tvil
om at det ikkje skal vere eit forkynnande fag.
Vi må klargjere det på bakgrunn
av den dommen som er komen frå EMD.

 Vi går videre til neste hovedspørsmål.

 Mitt spørsmål går til
statsråd Solhjell, og det lyder slik: Ja, tenke det; ønske det;
ville det med; – men gjøre det! Nei, det skjønner
jeg ikke!

I dag handler det ikke om Peer Gynt
i tredje akt og første scene, men det
handler om statsråd Solhjell som senest i VG den 4. desember
forteller om alt hva han vil, etter den statsskikk som
nå preger SV-statsråder: Betro deg til pressen,
men ikke til Stortinget. Der forteller statsråden
rett ut at han vil ha en systematisk videreutdanning for lærere.
Men statsråder skal etter parlamentarismens innføring
forholde seg til Stortinget. Og det som skjer i Stortinget, er at
når Venstre fremmer forslag om å få en forpliktende
kompetanseoppbygging, videreutdanning, for lærere, stemmes
det ned av regjeringspartiene, også SV. Skal
man ha gjennombrudd, har Venstre nå lært
at da lager vi budsjettforhandlinger med Høyre, Fremskrittspartiet
og Kristelig Folkeparti i Oslo, for da får
vi faktisk i gang denne systematiske videreutdanningen, et slikt
lærerløft. Det dypt forunderlige er at statsråden,
som bekjenner at han er glad i lærere, vil gjøre
noe med lærerutdanningen, vil gjøre noe med videreutdanning,
gjør det alle andre steder enn i Stortinget.
Og det er i Stortinget man skal gjøre det.

Så er det også slik
at hvis statsråden vil hente inspirasjon, er det i disse
tider slik at en norsk regjering kan hente inspirasjon i Sverige
når det gjelder miljøpolitikk – det er faktisk
slik det er. Men det er også slik at man kan
hente inspirasjon i Sverige, som nå helt systematisk gjør
det Venstre foreslår, nemlig å lage
et læreløft gjennom en systematisk videreutdanning,
og forplikter seg til å bruke pengene på det.

Når vi da kommer tilbake til situasjonen,
og ikke er i Peer Gynt, hvor det, som sagt, handler om å ikke
handle, ikke gjøre noe som helt, blir mitt spørsmål
til statsråden: Når kan vi regne med at SV har sine
tankers, drømmers, ønskers, meningers praktiske
mot? Når vil Stortinget få et systematisk opplegg
for videreutdanning av lærere som forplikter penger, og
som gjør at vi vet hva vi skal holde oss til i Norge
når vi skal bygge opp kompetanse for norske lærere,
til glede for samfunnet og for norske elever?

 Læraren er den viktigaste vaksne i
skolen og har avgjerande betydning for kva elevane lærer,
og for kor god den norske skolen er. Derfor er det ekstremt
viktig at vi satsar på lærarane framover. Vi må gje
lærarane ansvar og tillit med omsyn til kva elevane lærer,
eit tydeleg ansvar for det. Vi må gå igjennom
lærarutdanninga og sjå om vi kan gjere forbetringar
framover som både aukar rekrutteringa og gjer ho
betre enn ho er i dag. Og ikkje minst er det behov for ei
systematisk etter- og vidareutdanning av lærarar.

No er det faktisk slik at i det budsjettet
som ligg for 2008, er det ei satsing på ei systematisk
etter- og vidareutdanning av lærarar på 375 mill.
kr, det er ei oppfølging av Kunnskapslyftet og Stortingets
tidlegare vedtak om det og av tidlegare økonomiske satsingar
i same storleiken. Det er også slik
at kommunar og fylke i Noreg til saman har ei økonomisk
satsing som er i same storleiken. Det er eit betydeleg
kompetanselyft som no vert gjennomført rundt omkring i
skolane, med bidrag både frå staten,
frå fylke og frå kommunane, og som vi ser har
ein klar effekt.

Så er eg oppteken av at vi i åra
framover skal kunne fortsetje med ei satsing på etter-
og vidareutdanning. I vår vil eg leggje fram ei stortingsmelding
om kvalitet i skolen. Eit av dei viktige tema som vert teke
opp der, er ei satsing på etter- og vidareutdanning. Eg
vil kome tilbake til korleis vi kan systematisere det
arbeidet. Eg vil òg i framtidige budsjett kome
tilbake igjen til løyvingane for åra etter 2008.

  Stortingsmeldinger er ofte statsråders
nødgrep når man ingen penger har, og denne regjeringen
har valgt det nødgrepet. Det har statsrådens forgjenger,
statsråd Djupedal, gjort gang på gang – kommet
med meldinger når han ikke hadde penger. Og her
handler det om å prioritere pengene, og statsrådens
regjering har valgt å prioritere pengene til en heldagsskole
istedenfor å satse på lærerne, og det
er prioritering av pengene som teller.

Det er slik at akkurat i disse dager får
vi høre den ene meldingen etter den
andre på NRK om at vi mangler lærere.
Og det statsråden kunne gjort, var f.eks. å sørge
for at forskriften til opplæringsloven om at kompetansekravet ikke
knyttes til ansettelse, men til selve det å undervise, hadde
vært gjennomført. Men det skjer ikke. Det er bare kort
tid siden at statsråden og regjeringspartiene stemte ned
forslag som Venstre og andre opposisjonspartier
hadde om å rekruttere nok lærere.

Denne regjeringen har en linje som heter: Bekjenn
det til pressen, men forplikt deg ikke overfor Stortinget.
Når vil det komme en forpliktelse til å få en
forpliktende rekrutteringsplan for norske lærere,
slik at vi i hvert fall har nok av dem og ikke trenger å henfalle
til ufaglærte i de situasjonene som vi nå får
melding om?

 Det er også slik at det
Regjeringa gjer neste år, er å satse både
på etter- og vidareutdanning og eit kompetanselyft for
lærarane og på å få fleire timar
i lesing, i rekning og i dei sentrale faga dei første åra,
som kan gje elevane større læringsutbytte – i
tillegg.

Vi har ei satsing på 375 mill. kr – eg
gjentek det, og det er fordi det er ei langt større satsing
enn det som var i budsjetta til den førre regjeringa i
samband med Kunnskapslyftet. I tillegg vert det satsa betydelege
summar frå kommunar og fylke. Så finn vi òg
rom til ei utviding med fem timar frå neste år,
som eg har sett at representanten Dørum og Venstre
ikkje ønskte. Særleg i lys av dei resultata
vi no har frå PISA- og PIRLS-undersøkingane, som
viser at norske elevar får dårlege resultat
i lesing, trur eg to ekstra norsktimar, som i betydeleg
grad går til lesing, og andre timar enn dei som
kan brukast til lesing, vil vere eit viktig bidrag for å snu
kursen der, slik at vi får betre leseresultat i framtida.

 Siv Jensen – til oppfølgingsspørsmål.

 Også på skoleområdet har
Regjeringen store løfter, særlig gjennom pressen,
men når det kommer til gjennomføringen, svikter
den – akkurat som på områder som barnehageutbygging
og eldreomsorg. Det skyldes først og fremst at Regjeringen
snakker på vegne av 430 kommuner, men har ikke
makt eller myndighet til å sørge for
at samtlige kommuner faktisk gir den samme, gode kvaliteten
til alle innbyggerne over hele landet.

Mine spørsmål til
statsråden blir da følgende: Kan han garantere
at kvaliteten på lærerutdanningen vil komme til syne
i samtlige av landets kommuner i tiden fremover? Vil kvaliteten
på undervisningen, det faglige utbyttet som våre
barn burde ha likt krav på uansett hvor i landet de bor, også komme
til syne i samtlige av landets kommuner, i tråd
med den retorikk Regjeringen har om hvor mye penger de overfører
til kommunene, og hvor mye de har tenkt å satse på å forbedre
disse områdene?

 Dei timane ekstra som kjem neste år,
vil gjelde for skolen i alle norske kommunar.
Vi ser no at det er eit betydeleg kompetanselyft for lærarar
med midlar frå staten, fylka og kommunane. Mitt klare inntrykk
er at det skjer over heile landet, i dei aller fleste, om ikkje
alle, norske kommunar, og at det dermed treffer elevar
og lærarar over heile landet.

Det er òg slik at når vi
har forbetra kommunøkonomien, har det gitt rom for auka
satsingar over heile landet. Men – og det er viktig – det
er slik at Noreg ser ganske forskjellig ut ulike
stader. Derfor vektlegg vi veldig sterkt at nokre stader er det
særleg satsing på eldreomsorga som vert prioritert,
andre stader er det særleg satsing på skole eller
kanskje på kultur – eller til og med
på å nedbetale gjeld. Derfor er det smart å forbetre
kommuneøkonomien, for då får lokalpolitikarane,
valde av folket, moglegheit til å prioritere
lokalt.

 Bjørg Tørresdal – til
oppfølgingsspørsmål.

 Kristelig Folkeparti er
veldig opptatt av at det er mye kompetanse i skolen i dag. Det er
viktig å ta vare på den. Derfor har
vi foreslått i vårt alternative budsjett
en mentorordning som består i at lærere som har
god kunnskap og lang erfaring fra skolen, overfører den,
veileder og følger nye lærere som starter i skolen.

Jeg vil gjerne høre om statsråden
kan tenke seg å ta med det, både fordi det er
bra at kompetansen blir i skolen, og fordi det er god seniorpolitikk
og en meningsfylt oppgave for lærere som gjør
en god jobb i skolen i dag. Det er det ene.

Det andre er at vi ser at lærertettheten
går ned, til tross for en bedret kommuneøkonomi,
i alle fall er det tendenser til det i mange kommuner.
Da er mitt spørsmål: Er det rett å prioritere
heldagsskole i stedet for økt lærertetthet? Kristelig
Folkeparti vil gjerne at det skal være nok tid
til hver enkelt elev i skolen.

 Lat meg berre seie at tala vi samanliknar,
for i år og i fjor, viser at det er ei heilt stabil utvikling
når det gjeld lærartettleik. Det betyr sjølvsagt
at det er betre nokre stader og dårlegare andre
stader. Vi er av den oppfatninga at det er riktig å prioritere
kombinasjonen av lærarar og fleire timar på vegen
mot heildagsskulen, som òg den førre regjeringa,
som Kristeleg Folkeparti deltok i, prioriterte, gjennom
ei utviding av timetalet.

Så synest eg det er eit interessant
forslag Kristeleg Folkeparti har. Eg har tidlegare meldt
her frå Stortingets talarstol at eg vil sjå på forslag
som er fremma i Stortinget når det gjeld kompetansekrav
og andre ting for å få betre skoleleiing.
Eg vil òg i samband med den stortingsmeldinga, når
vi skal jobbe med læraranes kompetanse og etter- og vidareutdanning,
sjå på ei rekkje forslag om korleis vi kan forbetre
læraranes kompetanse, som kan bli endå betre
enn i dag. Eg synest det er eit interessant
forslag, som eg vil kikke nærmare på.

 Gunnar Gundersen – til oppfølgingsspørsmål.

 I Høyre er vi glad for at
SV kommer etter i skolepolitikken, og at kunnskapsministeren
nå er mest opptatt av å skrote SVs egen skolepolitiske
plattform. Men det må ikke føre
til handlingslammelse i skolepolitikken.

Vi snakker veldig mye om at læreren
skal være i sentrum, og det er vi alle enige
om. Derfor har nettopp opposisjonen framsatt en rekke
forslag når det gjelder både rekruttering
og kompetanseheving hos læreren. Det de blir møtt
med fra kunnskapsministeren, er at man skal evaluere
og kanskje også komme med stortingsmeldinger.
Nytten i det for skolen i dag uttrykte representanten
Dørum litt om. Det blir veldig mye ord.

Den forrige regjeringen handlet derimot,
og kunnskapsministeren er også så heldig
at han har en rekke kommuner, deriblant Oslo, som handler fortsatt
og utøver et veldig aktiv eierskap ute i skolen. Det er
faktisk ganske viktig å nå fram dit.
Vil kunnskapsministeren bruke de kommunene som har en
aktiv skolepolitikk, som inspirasjon i skolepolitikken?

 For det første vil eg følgje
opp Regjeringas Soria Moria-erklæring, der hovuddelane
av SVs program har fått gjennomslag og retninga er veldig
klar – i retning SV.

Så til spørsmålet:
Ja, det er mange kommunar, Oslo, Skedsmo og mange andre
eg sjølv har besøkt, som gjer ein veldig god jobb
når det gjeld skole, og som det er mykje å lære
av. Eg kjem til å kikke nærmare på korleis
dei har gjort det i desse kommunane og i ei rekkje andre
kommunar når det gjeld ulike forhold framover, for eg trur
det er mykje å lære der.

Så har eg merka meg at når
det kjem gode resultat i ein kommune som er styrt av Høgre,
som Oslo på skule, legg Høgre
veldig stor vekt på at dette kjem av god politisk innsats
frå Høgre, men når det kjem noko
dårlegare resultat i same kommunen på eit anna
felt, nemleg når det gjeld barnehagar, legg dei langt mindre
vekt på det ansvaret som Høgre har for
resultata i kommunen.

 Vi går til neste hovedspørsmål.

 Mitt spørsmål går også til
kunnskapsministeren.

Vi har nettopp fått resultatene
fra PIRLS- og PISA-undersøkelsene som viser at norske
elever ligger på bunnen i lese-, skrive- og regneferdighet.
Hvis en går ytterligere inn i resultatene, finner vi at
elever med minoritetsbakgrunn ligger to år bak etnisk norske
skolebarn.

Norsk skole bruker i dag vesentlige ressurser
på morsmålsopplæring. Verken norske eller
internasjonale forskningsresultater viser at morsmålsundervisningen
gir den enkelte elev noen gevinst. Det forskningen viser,
er at disse elevene bruker relativt lengre tid på å oppnå gode
resultater.

For å være kvalifisert
må eleven gjennom en kartlegging, og det må dokumenteres
at eleven er dårlig i norsk. Den dagen eleven blir flink
i norsk, mister eleven retten til opplæring i
morsmålet. Morsmålslæreren mister jobben, og
skolen får ikke lenger tilskudd for å ha
en elev med norsk som andrespråk. Det er altså ingen
incentiver for å bedre elevens norskkunnskaper,
snarere tvert imot.

Så har vi en del skoler som har satset
bevisst på opplæring i norsk og leseforståelse
og brukt individuell kartlegging og oppfølging. Der har
leseferdigheten gått opp. For det å kunne lese
og forstå har elevene dratt med seg over til andre
fag, og framgangen har ikke uteblitt.

Fremskrittspartiet
mener at morsmålsopplæringen må ut
av skolen, og at de frigjorte ressursene må brukes til å styrke
leseopplæringen og leseforståelsen i norsk ytterligere. Etter
vår oppfatning vil manglende kunnskap i norsk, kombinert
med bråk og uro i klasserommene og lavt læringstrykk, føre
til at minoritetselevene blir skoletapere, og vi risikerer at vi
skaper en underklasse hvis vi ikke reduserer prestasjonsgapet mellom
etnisk norske og minoritetsspråklige.

Så mitt spørsmål
blir: Vil statsråden ta initiativ til
at de midlene som i dag benyttes til morsmålsopplæring,
blir brukt til å styrke minoritetsspråklige elevers evne
til å lese og forstå norsk, slik at
denne elevgruppen kan få mulighet til å bedre sine
prestasjoner?

  Resultata frå dei internasjonale
undersøkingane som her er nemnde, er svært alvorlege,
og kanskje aller mest når det gjeld lesing. Vi ser altså at
resultata for lesing er dårlegare i PISA-undersøkinga
2006 målt mot 2000. Det er altfor mange som ikkje
lærer seg det grunnleggjande som å lese og
skrive, noko som er viktig for alle andre
fag. Det er òg viktig for moglegheitene i arbeidslivet
og generelt i vaksenlivet. Det er eit viktig sosialt spørsmål,
og det er eit viktig kunnskapsspørsmål for at alle
skal ha like moglegheiter. Vi ser dessverre òg
at forskjellane mellom elevar i Noreg er større
enn mellom elevar i andre nordiske land. Blant anna
gjer dessverre elevar med minoritetsbakgrunn det
jamt over dårlegare enn gjennomsnittet i alle
land. Det er ei veldig stor utfordring.

Eg har varsla ei rekkje tiltak og systematikk
i arbeidet framover når det gjeld lesing, som både
skal kome elevar med minoritetsbakgrunn og alle
andre elevar til gode. Det er satsing på lærarutdanninga
og på etter- og vidareutdanning og fleire timar, og det
er satsing på at lesing skal gå igjen i alle
fag. Vidare må vi sjå på barnehagar og
språkopplæring der,
samarbeidet med heimen, osb.

Så er det ein diskusjon knytt til
morsmålsopplæring om korleis det fungerer for å lære
eit anna språk. Der er det ulike syn, som representanten
sikkert er kjend med, men eg har ingen planar om å endre
den ordninga vi i dag har med at det er mogleg å få morsmålsopplæring etter visse
vilkår. Derimot vil eg gjere andre ting for å betre
ferdigheitene i lesing for alle elevar, noko
som òg vil treffe elevar med minoritetsbakgrunn.

 Jeg takker for svaret.

Jeg regner med at statsråden også er
enig i at vi bruker store ressurser på norsk skole, men
at resultatene ikke står i forhold til de ressursene
vi bruker på skolen, og at det da er grunn til med kritisk
blikk å se på hva vi faktisk bruker ressurser
på. Mye av de pengene som i dag går til morsmålsundervisning,
går til kartlegging og dokumentasjon og arkivering av vedtak,
nettopp for at skolene skal sikre seg i tilfelle
det skulle bli en rettssak i ettertid. Tilsynsmyndighetene har ikke
mulighet til å følge opp. Når vi samtidig
ser at resultatene av denne undervisningen ikke gir elevene
noe løft, regner jeg med at statsråden kanskje også kan
se på det i sin framtidige vurdering for å gjøre norsk
skole bedre.

 Åse M. Schmidt – til oppfølgingsspørsmål.

Nei, unnskyld – statsråd
Solhjell svarer.

 Takk, eg vart i tvil om det var nødvendig å svare etter
det.

Men lat meg kort seie at eg er einig
i at vi ikkje får nok igjen for dei ressursane
vi set inn, for vi må ha betre resultat i skulen. Det er
faktisk ein samanheng, og det viser òg PISA-undersøkinga, mellom
ressursar og resultat, men det er ei rekkje andre ting
som er minst like viktige for å oppnå resultat.

Morsmålsundervisning er viktig for
mange elevar i den norske skulen, og det er mange gode
tilbod om det. Eg har ingen planar om å gjere endringar
på det, for eg trur det er heilt andre ting og
breiare tiltak som er viktigare for å betre ferdigheitene
i lesing for norske elevar.

 Da er det Åse M. Schmidt – til
oppfølgingsspørsmål.

 Vi hørte her representanten Gåsvatn
snakke om morsmålsopplæring. Vi ser også at
regelverket er veldig utydelig. Kommunene tolker
dette forskjellig. Vi ser at det finnes barn, kanskje med tysk bakgrunn,
med rumensk bakgrunn, som får morsmålsopplæring,
slik at det skal være greit å snakke med sine
besteforeldre. Jeg vil kanskje tro at det ikke er helt
intensjonen til statsråden at man bruker morsmålsopplæring
i den retningen.

Nå vil ikke statsråden
endre dette. SV vil fortsatt ha morsmålsopplæring
slik den er i dag.

Vil statsråden også se
på bruken og få regelverket
tydeligere? Og et siste spørsmål: Kan det være
aktuelt å tenke på øremerking for skoleverket?

 Eg er av den oppfatninga at det føregår
mykje god morsmålsopplæring i den norske
skulen, og eg veit at mange elevar har behov for det. Eg ser ikkje noko
behov for å gjere endringar i regelverket, eller å slutte
med morsmålsopplæring og det tilbodet som er i
dag. Eg vil nok ein gong leggje fram ei stortingsmelding om språk
neste år, og i samband med den meldinga vil eg gå gjennom
ein del sider ved morsmålsopplæringa, og så kome
tilbake til Stortinget med det.

Eg har heller ingen planar om å endre
måten vi overfører pengar til norske
kommunar på. Vi gir kommunane pengar, og vi gir langt meir
pengar enn den førre regjeringa gav, fordi det skal vere
mogleg å prioritere ulike forhold mange stader.
Heldigvis vert det satsa betydeleg på mange av dei viktige
felta Regjeringa er oppteken av.

 Vi går videre til neste hovedspørsmål.

 Mitt spørsmål går til
justisministeren.

I valgkampen lovte rød-grønne
justispolitikere at 2008 skulle bli politiets år. Nå er
strek satt for 2008-budsjettet, og det er et faktum at 2008 

ikke 

blir politiets år.
Denne uken har statsråden uttalt bekymring over maktbalansen mellom
politi og vektere i det offentlige rom, og i dag har VG en førsteside
om at horene har overtatt Karl Johans gate. Det er i denne situasjonen,
at 2008 skulle bli politiets år, at Regjeringen legger
opp til et politibudsjett
for 2008 som betyr flere ubesatte stillinger og et mindre
synlig politi i alle landets politidistrikter.

Mens Bondevik II-regjeringen hadde
en realvekst på 3 pst. i sitt siste justisbudsjett,
er denne regjeringen nå nede i 1 pst. Jeg konstaterer
at det er større og større avstand i virkelighetsoppfatningen
av hvordan hverdagen i politiet er. Det har
altså festet seg et slags glansbilde i departementet, mens
den operative virksomheten slett ikke er så vakker
der ute. Det er kort mellom pressemeldingene fra statsråden
om nye satsinger innenfor kriminalomsorgen, men
det er svært langt mellom tilsvarende nyheter
om politiet.

Det er mye snakk. Bortsett fra økt
opptak på 72 plasser til Politihøgskolen er det lite å hente
i det budsjettet. Jeg synes det er meningsløst å skryte
av en seniorsatsing i ett prøvefylke, Hordaland, og det
blir altså ikke flere sivilt ansatte i politiet
når det ikke er rom for å lønne
dem i 2008-budsjettet.

Mitt spørsmål til statsråden
er: Hvis det er en ekte bekymring statsråden
har når det gjelder vektere og politi, hvorfor er ikke
politiet prioritert i 2008-budsjettet? Hvorfor
er det slik at svært viktige innsatsområder for
politiet avspises med kortsiktig prosjektfinansiering
istedenfor varig finansiering – jeg
kan nevne voldtekt, gjengkriminalitet og menneskehandel?

 Aller først har jeg lyst til å ønske
spørreren godt nytt år. Det kommer til å bli
et bedre nytt år, i hvert fall når det
gjelder justispolitikken.

De prosentsatser hun viser til når
gjelder budsjettet, kan jeg ikke si jeg deler. Til neste år
er justissatsingen innenfor Justisdepartementets
budsjett – hvis vi også tar med
de investeringer som gjøres på andre
budsjetter – på rekordstore 1,9 milliarder kr.
Det skal vi bruke ekstra på justissektoren.
Det er store investeringer, som bidrar til økt politikraft.

Jeg mener at man skal tillate seg å tenke
noe videre enn bare på bevilgninger til politiet,
som også øker. Til neste år
vil bevilgningene være på sitt høyeste
nivå. Jeg har problemer med å forstå at
det er en defensiv politisatsing når man satser 1,9 milliarder
kr ekstra på justisbudsjettet og justissektoren
ved å bygge et svært fengsel, ved å etablere et
helt nytt nødsamband, som bl.a. politiet
har bedt om i mange år, når man har et opptak
på Politihøgskolen på 432 elever, og
når man setter i gang en av de største
reformene, som etter min mening bidrar til økt
oppklaring, nemlig DNA-reformen, som er finansiert med mellom 60–70
mill. kr. Jeg kunne nevnt flere tiltak. I går åpnet
vi Barnehuset på Hamar, som også er
styrt av politiet. Vi har åpnet et i Bergen. Vi skal åpne
tre nye til neste år. Vi møter barn på en
helt annen måte. Dette er ikke bare
ord når det gjelder spørsmålet om å styrke
politiets, ja hele justissektorens, innsats og ansvar.

Neste år vil vi stå overfor
store utfordringer. Vi skal bl.a. ta i bruk nye metoder som vil
oppklare mer kriminalitet. Jeg mener også at
vi har satset de siste årene på å bygge
ned soningskøen, som denne uken er på under 1 100
dommer. Det er en betydelig reduksjon siden Høyre satt
med regjeringsmakt. Da var den oppe i 3 000. Vi skal ha
soningskøen ned mot null. Det vil også gi
politiet økt kraft og mulighet for
varetekt og soning.

 Jeg skal også benytte sjansen
til å ønske statsråden godt
nytt år, men det blir altså ikke et
godt nytt politidriftsår.

Det er korrekt, som statsråden sa,
at det har vært gjort betydelige investeringer i forbindelse
med nødnett, DNA og satsing på barnehus. Men i
den operative hverdagen opplever politiet at
de stadig kommer til kort, at de stadig avspises med prosjektfinansiering
innenfor viktige innsatsområder. Det
gjør at man har mindre kontinuitet i forhold
til bemanning og søknader til denne type stillinger. Så statsråden
kommer ikke utenom at 2008 kommer til å bli et
svært vanskelig år for politiet.

Jeg har lyst til å utfordre
statsråden. Han er opptatt av at vi skal ha en kunnskapsdrevet
justispolitikk. Hvorfor er det da slik at statsråden og
regjeringspartiene ikke kan støtte en politistudie,
som i realiteten ville være en mye grundigere gjennomgang
av hva slags politibehov vi vil ha i framtiden, enn det bemanningsprosjektet
som departementet for tiden holder på med?

 Det er jo slik at vi er i gang med det arbeidet
som ligger i representantens spørsmål, nemlig
det å se på bemanningssituasjonen i politiet.
Det er representanten vel kjent med.

Det skal avgis en rapport til neste år
der man skal se på bemanningsbehov, responstid, spørsmål
om utstyr og spørsmål om hvordan vi skal rekruttere enda
flere politifolk enn det vi gjør. Der er vi etter
mitt skjønn inne i en debatt som handler om hva
man kaller det arbeidet som man gjør. Jeg skjønner
at Høyre har valgt å kalle det en politistudie.
Jeg er glad for at vi er i gang med det arbeidet. Samtidig vil jeg
gjerne understreke: Hva er mer nyttig for norsk politi, hva skaper
mer politikraft og en bedre ressurssituasjon
ute, enn det at vi faktisk gir politiet i Norge
mulighet til bl.a. å bruke DNA i mye større
omfang enn da Høyre satt med regjeringsmakten?
Det må jo være noe av det viktigste
vi nå gjør for å oppklare
mer kriminalitet. Oppklaringsprosenten går oppover, men
den er altfor lav. Jeg mener at den reformen som vi er
i ferd med å igangsette, vil bøte på det.

 André Oktay Dahl – til oppfølgingsspørsmål.

 Jeg registrerer at en kunnskapsbasert politikk
består i at statsråden holder foredrag, eller ikke
relevant forskning.

Av dagens VG går det frem at en mannlig
stortingsrepresentant
er blitt utsatt for noe han naturlig nok ikke liker. Det
mest spesielle er de kvinnelige stortingsrepresentantenes innspill
om hvordan man skal løse det. Det skal man gjøre
ved skjerpede politivedtekter, og ved at politiet skal
prioritere dette. Er det noen grunn til å tro
at de kvinnelige stortingsrepresentantene blir bønnhørt,
f.eks. i revidert? Dette har man tidligere stemt ned i Stortinget,
i forbindelse med både budsjetter og politivedtekter.

Siden det er jul, og siden julekort er sendt,
har jeg lyst til å komme med en hilsen til statsråden
når det gjelder den debatten vi skal ha om disse kvinnene.
Det er veldig rart å se at så fort det er mørkhudete
kvinner, er de horer. Er de hvite, så er de prostituerte.
Det synes jeg sier noe om signaleffekten og det egentlige
smårasistiske synet som ligger til grunn for enkelte representanters – ikke
herfra, men til dels ellers i debatten – syn på disse
kvinnene når det gjelder å løse
et alvorlig samfunnsproblem.

 Når man skal gripe an problemene vi
ser ute i det offentlige rom tilknyttet prostitusjon, er jeg veldig
opptatt av at man skal være varsom med å tenke
lettvinte løsninger. Dette er mennesker som lever i en
bunnløs, tragisk situasjon. Skal man sette inn mer politi
til den type utfordringer
vi her står overfor, er jeg opptatt av – som jeg også oppfatter
at den forrige regjering var opptatt av – at
man får tatt dem som organiserer denne menneskehandelen.
Det var bakgrunnen for at Regjeringa valgte å etablere
en egen gruppe i Oslo politidistrikt som skal komme i
kontakt med jentene og guttene, slik at man kommer bakenfor. Hele
Regjeringas menneskehandelplan, der man bl.a. gav økt refleksjonstid
for disse jentene og mulighet for mer bistand i form av bistandsadvokat
osv., handler nettopp om at vi ikke løser
dette problemet ved å jage dem rundt
omkring i byen. De trenger et helt annet tilbud. Det er utfordringen.

 Hans Olav Syversen – til oppfølgingsspørsmål.

 Det er ikke noe som tyder på at
justisministeren blir arbeidsledig neste år.

Jeg har lyst til å ta fatt i én side
av det representanten Aspaker tok opp, nemlig kapasiteten hos politiet.
Vi har i Oslo politidistrikt hatt en rekke ganske
stygge skatteunndragelsessaker som berører hele
næringer for så vidt. I november uttrykte
direktøren ved Oslo likningskontor stor bekymring
fordi grove skattesviksaker som anmeldes av skattemyndighetene, ikke
blir straffeforfulgt, alene av den grunn at politiet ikke
har kapasitet og helst ikke ønsker anmeldelser.
Med det driftsbudsjettet som er lagt for 2008 – mener
justisministeren at direktøren ved Oslo likningskontor
har noen som helst grunn til å ha en annen antagelse
for 2008?

 Jeg mener helt klart at vi har store
utfordringer i forhold til å takle
de økokriminelle handlinger som skatteetaten avdekker,
og også andre typer næringer.
Der kan vi aldri – heller ikke jeg – garantere
at vi kan klare å etterforske alle de sakene vi
gjerne skulle ha etterforsket.

En viktig grunn til at Regjeringa mener
at vi må ha mer politiressurser ut, og at vi har bevilget
mer penger til politiet, er nettopp at vi ønsker å ta
tak i disse sakene. Det var også grunnen til
at vi valgte bl.a. å bevilge penger til bistandsrevisor
ute.

Men dette er svært komplekse saker,
og jeg mener at hvis vi skal få en mer effektiv
rettshåndhevelse av særlig skattekriminaliteten,
er vi nok nødt til å se behovet for å ha
to spor – hvor noen saker blir løst
med sivilrettslige virkemidler, straffeskatt, og de groveste blir
etterforsket av politiet og iretteført
av domstolen.

 Da er dagens muntlige spørretime over, og
vi går over til den ordinære spørretimen.





                    
                    
                    

 Det blir en lang rekke endringer i den oppsatte
spørsmålslisten, og presidenten viser i den sammenheng
til den oversikt som er omdelt på representantenes plasser
i salen.

De foreslåtte endringer i dagens spørretime
foreslås godkjent. – Det anses vedtatt.

Endringene var som følger:

Spørsmålene 3, 6 og 7, fra
henholdsvis representantene Ketil Solvik-Olsen, Vera Lysklætt
og Tord Lien til olje- og energiministeren, blir besvart
av landbruks- og matministeren på vegne av olje- og energiministeren,
som er bortreist.

Spørsmål 4, fra representanten Line
Henriette Holten Hjemdal til olje- og energiministeren, er trukket
tilbake.

Spørsmål 5, fra representanten
Ivar Kristiansen til olje- og energiministeren, utsettes til neste
spørretime, da statsråden er bortreist.

Spørsmål 8, fra representanten
Finn Martin Vallersnes til utenriksministeren, utsettes til neste
spørretime, da utenriksministeren er bortreist.

Spørsmålene 10 og 11, fra
henholdsvis representantene Øyvind Korsberg og Torbjørn
Hansen til forsvarsministeren, blir etter anmodning fra
statsråden flyttet og besvart før spørsmål
1, dvs. først i spørretimen.

Spørsmål 20, fra representanten
Trond Helleland til fornyings- og administrasjonsministeren, utsettes
til neste spørretime, da statsråden er bortreist.

Spørsmål 21, fra representanten
André N. Skjelstad til landbruks- og matministeren, blir etter
anmodning fra statsråden flyttet og besvart etter
spørsmål 7, som skal besvares av samme statsråd.

Spørsmål 22, fra representanten
Dagrun Eriksen til kunnskapsministeren, vil bli tatt opp
av representanten Line Henriette Holten Hjemdal.

 Endringene innebærer at
de første spørsmål som vil
bli tatt opp, er spørsmålene 10 og 11.





                    
                    








        

Spørsmål 10


    
        

Spørsmål 11


    
        

Spørsmål 1


    
        

Spørsmål 2


    
        

Spørsmål 3


    
        

Spørsmål 4


    
        

Spørsmål 5


    
        

Spørsmål 6


    
        

Spørsmål 7


    
        

Spørsmål 21


    
        

Spørsmål 8


    
        

Spørsmål 9


    
        

Spørsmål 12


    
        

Spørsmål 13


    
        

Spørsmål 14


    
        

Spørsmål 15


    
        

Spørsmål 16


    
        

Spørsmål 17


    
        

Spørsmål 18


    
        

Spørsmål 19


    
        

Spørsmål 20


    
        

Spørsmål 22


    



                    

 Dette spørsmålet, fra representanten Ketil
Solvik-Olsen til olje- og energiministeren, vil bli besvart av landbruks-
og matministeren på vegne av olje- og energiministeren.

  «Regjeringen har varslet nye forhandlinger
med Sverige om grønne sertifikater. Det har tidligere
vært uenighet om småkraftens rolle i et grønt
sertifikatmarked. Sverige inkluderte vannkraft over 1,5
MW, mens Soria Moria-erklæringen ekskluderer all småkraft
over 1 MW fra et sertifikatsystem.

Kan statsråden klargjøre
hvilken rolle Regjeringen ser for seg at småkraftverk skal
spille i den nye runden med forhandlinger, og kan statsråden
forsikre om at Norge ønsker småkraftverk
inn i et system med grønne sertifikater?»

  Regjeringas politikk for utbygging av småkraftverk
er nedfelt i Soria Moria-erklæringa. Vi ønsker å utnytte
det potensialet som ligger i bl.a. bygging av små-, mini-
og mikrokraftverk i større grad. Småkraftverk
er også en del av den nye støtteordninga
for fornybar elektrisitet. Elektrisitet
produsert av de første 3 MW installert effekt
i nye vannkraftanlegg vil komme inn under den ordninga.

Det er mange forhold som må avklares
i samtalene med svenske myndigheter om grønne
sertifikater. EUs nye direktiv for fornybar energi, som etter
planen legges fram i slutten av januar, kan også legge
føringer for de samtalene.

Hvilke teknologier som skal inkluderes i et
eventuelt felles sertifikatmarked, er en av de problemstillingene som
må avklares. Regjeringas politikk for småkraftverk er
imidlertid klar. Vi vil utnytte potensialet som ligger her. I samtalene
med Sverige vil det være naturlig for
oss å ta utgangspunkt i den eksisterende politikken for
småkraftverk.

 Dette var jo en hyggelig hilsen til småkraftverk
generelt, men en vet jo hvordan Regjeringen behandlet småkraftverkene
i statsbudsjettet. De fikk skatteøkning. Grunnen til at
spørsmålet likevel er aktuelt, og som
gjør at det er behov for en avklaring, er at det i Soria
Moria-erklæringen, som statsråden viste til, står:

«Regjeringen
vil innføre et pliktig grønt sertifikatmarked
for ny fornybar energi og mini- og mikrokraftverk.»

Det står altså ikke «småkraftverk».
I Stavanger Aftenblad 15. oktober 2005 var dette
temaet. Der sa Hallgeir Langeland at strykningen av «småkraft» var
bevisst. Og nåværende statsråd Magnhild
Meltveit Kleppa sa at hadde Senterpartiet
fått viljen sin, ville «småkraft» vært
med. Dermed er det slik å forstå at Soria Moria-erklæringen
bevisst utelater småkraftverk fra et grønt sertifikatmarked. Kan
jeg likevel forstå statsråden slik at
Soria Moria-erklæringen ikke gjelder, og at en
likevel vil prøve å få inn småkraftverk
i et grønt sertifikatmarked?

 Når det gjelder de generelle
rammene for småkraftverk, antar jeg at også representanten
Solvik-Olsen er kjent med at vi har en større gjennomgåelse
på gang basert på finansinnstillinga, som ble
avgitt i Stortinget for kort tid tilbake.

Når det så gjelder de konkrete
forhandlingene med svenske myndigheter, ber jeg om forståelse
for at det å gå inn i detaljer
på hvordan de forhandlingene vil forløpe, og også kunne
forskuttere en eventuell løsning, verken er ønskelig eller
mulig å gjøre, siden en altså er i en
innledende fase her. Men fra norsk side er det
selvsagt et mål at de skal bygge på den politikken
som gjelder for småkraftverk i Norge.

 Jeg har stor forståelse for at en ikke
vil offentliggjøre ting fra forhandlingene, og det respekterer
jeg, men det bør likevel være
veldig lett, vil jeg tro, å si hva slags utgangspunkt Regjeringen
har når det gjelder småkraftverk.

Jeg hører hva Regjeringen sier
om småkraft, og jeg registrerer hva de gjør – det
er ikke nødvendigvis alltid samsvar – men
jeg registrerer også at man i det som er utgangspunktet
for Regjeringen, nemlig Soria Moria-erklæringen, sier
at småkraftverk ikke skal være
en del av et system med grønne sertifikater.

Nå har riktignok Regjeringen flere
ganger modifisert Soria Moria-erklæringen – de
kunne gjerne ha kommet med en revidert jubileumsutgave nå når
de er halvveis – men det ville likevel vært
greit å få et tydeligere svar på om det
primært er ønskelig at småkraftverk skal være
en del av et grønt sertifikatmarked. Eller står
en på Soria Moria-erklæringen, som Hallgeir Langeland
sa bevisst strøk «småkraft» fra
formuleringen?

 Jeg er noe usikker på om selv en revidert
utgave av Soria Moria ville falt i smak hos representanten Solvik-Olsen.
Jeg tror vi har litt ulike innganger til viktige spørsmål
i politikken.

Jeg har ikke noe mer å tilføye
når det gjelder forhandlingene om grønne sertifikater.
Vi er i en innledende fase. Vi ønsker å få gjennomført
mest mulig av det som er gjeldende politikk i Norge for
småkraftverk, og det er bl.a. omtalt i St.meld. nr. 11
for 2006-2007, som Stortinget er godt kjent med.





                

 Dette spørsmålet er trukket
tilbake.





                

 Dette spørsmålet er utsatt.





                

 Dette spørsmålet, fra representanten Vera
Lysklætt til olje- og energiministeren, vil bli besvart av
landbruks- og matministeren på vegne av olje- og energiministeren.

 Jeg har følgende spørsmål
til statsråden:

«StatoilHydros anlegg på Melkøya
har utslipp av CO

2

 langt utover det som var forutsatt,
og som det er gitt tillatelse til. Ved anlegget er det avsatt areal
til et anlegg for CO

2

-rensing.

Vil statsråden ta initiativ
til et samarbeid mellom staten og
StatoilHydro med sikte på å rense CO

2

-utslippene
fra Melkøya-anlegget?»

 I utslippstillatelsen for LNG-anlegget
på Melkøya har StatoilHydro tillatelse
til at utslippene i oppstartsfasen kan ligge over de fastsatte grensene
i tillatelsen. Denne tillatelsen er gitt under forutsetning av at
anlegget drives miljømessig forsvarlig.

Det er to hovedkilder til CO

2

-utslipp
på Melkøya. For det første
er det CO

2

 i gasstrømmen fra Snøhvitfeltet. Denne
CO

2

-en vet vi blir fjernet i et aminanlegg som allerede
er bygd, for deretter å bli reinjisert i Tubåen-formasjonen.
Der har vi en CO

2

-handtering. Det er en løsning tilsvarende
den løsningen som StatoilHydro har valgt på Sleipner,
hvor CO

2

 fra gassen som har blitt utvunnet, har blitt
skilt ut og lagret i en geologisk formasjon på havbunnen.
Dette har vi nå faktisk gjort i ti år.

Den andre kilden til CO

2

-utslipp
på Melkøya kommer fra røykgassen til
energianlegget. Jeg må nok si at jeg synes det er trist
at Bondevik II-regjeringa – en regjering som Venstre
var en del av – satte i verk anlegget på Melkøya uten
CO

2

-rensing. Det burde ikke vært gjort.
Anlegget vil slippe ut 1 million tonn CO

2

 i atmosfæren
hvert eneste år – altså ti ganger mer
enn de utslippene vi snakker om fra testsenteret på Mongstad,
som jeg har konstatert at Venstre har hisset seg betydelig
opp over, senest i går. Slik sett er det vel grunn til å stille noen
spørsmål rundt sammenhengen i politikken akkurat
her. Det er riktig som representanten sier, at det er satt av et
areal til CO

2

-handteringsanlegg på Melkøya.
Et anlegg som eventuelt blir plassert på dette arealet,
vil kreve en tilsvarende løsning som den som er under planlegging
for Kårstø og Mongstad.

Fangst og lagring av CO

2

 – CCS
som det kalles – er fremdeles på teknologiutviklingsstadiet.
Teknologien er dessverre
fortsatt umoden, og den er kostbar. Globalt er det fortsatt liten
praktisk erfaring med fangst av CO

2

 fra kraftproduksjon.
Mongstad- og Kårstø-prosjektene skal og vil endre
dette. Mongstad-prosjektet er et pilotprosjekt hvor flere CCS-teknologier
vil bli testet. Kårstø vil oppskalere
teknologien med en faktor på ti.

Med bygging av anlegg for fangst av CO

2

 på Kårstø og Mongstad
vil Regjeringa gi et viktig bidrag til å videreutvikle
kunnskap om CO

2

-fangst og oppskalere denne type teknologi.
Både i sum og hver for seg vil disse prosjektene kunne
medvirke til at en reduserer kostnader forbundet med fangst og lagring
av CO

2

. Målet er at kostnadene for karbonfangst
og lagring skal reduseres, slik at den kan tas i bruk ved utbygging
av alle nye kraftverk og kobles til eksisterende kraftverk, både
nasjonalt og internasjonalt. Det er også viktig å høste
erfaring og kunnskap fra de pågående prosjektene.

Kårstø- og Mongstad-prosjektene
har tydeliggjort at fangst og lagring av CO

2

 er et svært
kostnadskrevende tiltak.
Om og når staten skal gå inn i nye, tilsvarende
prosjekter, må vurderes grundig. Jeg mener derfor
vi bør høste erfaring fra Mongstad og Kårstø før
staten eventuelt skal kunne gå inn i andre
store og krevende prosjekter, som energianlegget på Melkøya.

 Jeg takker for svaret, men faktisk var det
slik at det var Arbeiderpartiet og
Stoltenberg I-regjeringen som i sin tid hadde regien og var pådriver
for å få Snøhvit realisert, med de rammene
som er der i dag.

Dagens regjering har lagt opp til rekordhøye
utslipp av klimagasser ved Snøhvitanlegget gjennom å innvilge
en utvidet utslippstillatelse
fra 15 000 til 200 000 tonn CO

2

. Vurderte Regjeringen å ta
initiativ til et samarbeid
om CO

2

-rensing i forbindelse med behandlingen av den
utvidede utslippstillatelsen? Og hvis ja, hva var begrunnelsen for ikke å gå videre
på det sporet?

 For det første mener
jeg det er viktig å poengtere og få fram at det som
nå gjøres i forbindelse med CO

2

-fangst,
og det som gjøres rundt det å begrense utslippet
av CO

2

 til atmosfæren, er på et historisk
nivå. De grepene som Regjeringa har tatt – og
som gjør at de prosessene nå går – er
på et helt annet nivå enn hva vi noensinne
har vært på før i Norge. Vi
kunne selvsagt ha satt i gang med langtrukne utredninger og gjort
en masse arbeid som ville gitt oss noen svar om lang tid.
Vi har valgt å legge lista høyt. Vi har valgt å si
at vi skal få på plass gode anlegg for å fange opp
og reinjisere CO

2

, men det betyr samtidig at det er krevende
prosesser vi er midt oppe i.

Når det gjelder det konkrete rundt
anlegget på Melkøya, er det jo noe utslipp som
følge av fakling. Det har vært en del utfordringer,
problemer knyttet til oppstart av anlegget,
med utslipp knyttet til det. Det er en konsekvens av de tillatelsene
som tidligere er gitt, og er en følge av at produksjonen
ved det anlegget faktisk er i gang.

 Takk også for
dette svaret.

I Hammerfest har Hammerfest Energi allerede
utviklet et svært spennende gasskraftverk
med CO

2

-håndtering. De jobber nå for å få konsesjon
til dette anlegget, som kan være i drift i 2010.
NVE avslo søknaden i juli. Den ble
så anket og er nå til behandling i departementet.

Når vil det foreligge et svar på denne
anken, etter at Arbeiderpartiets Tore Nordtun
var i Hammerfest et par dager før valget i høst
og uttalte at Hammerfest Energi vil få konsesjon
til dette CO

2

-frie gasskraftverket?

 Den enkeltsaken kan jeg ikke gi et
eksakt svar på her i Stortinget i dag. Det som imidlertid
er viktig å si, er at den type utvikling som
representanten her viser til, jo nettopp er det vi trenger.
Vi trenger gode prosjekter, vi trenger innovasjon knyttet
til fagmiljøer, teknologimiljøer, som faktisk kan
dra de prosessene videre. Vi har jo fra Regjeringas side
nå lagt mye ressurser inn på Mongstad-prosjektet. Det
betyr ikke at det som skjer andre steder, er
negativt. Tvert imot – vi trenger både
konkrete forslag til løsninger og innspill rundt det.

Generelt er det veldig bra at det jobbes med
forslag til CO

2

-løsninger i de ulike fagmiljøene.
Konkret i forhold til enkeltsaken kan jeg, som jeg har
nevnt, ikke gi noe eksakt svar på det her nå.





                

 Også dette spørsmålet,
fra representanten Tord Lien til olje- og energiministeren,
vil bli besvart av landbruks- og matministeren på vegne
av olje- og energiministeren.

 Mitt spørsmål er:

«Ifølge Adresseavisen
7. desember uttaler LOs leder Roar Flåthen under
desemberkonferansen i Kristiansund torsdag 6. desember at «Bare
en utbygging av gasskraftverk i Fræna, Tjeldbergodden
og Skogn kan gi Midt-Norge mulighet til å bli selvforsynt
med energi». Olje- og energiministeren har slått
fast at et nytt gasskraftverk i Midt-Norge skal ha CO

2

-håndtering
fra dag 1, og at staten ikke vil bidra til å skaffe
gass.

Med disse forutsetningene, hvor tidlig er det
realistisk at et gasskraftverk kan stå ferdig
i Midt-Norge?»

  Regjeringa tar sårbarheten i den
norske kraftforsyninga alvorlig og har siden den tiltrådte,
arbeidet aktivt på dette området. Mye arbeid har
blitt gjort. Det har blitt gitt flere konsesjoner både
til gasskraft- og vannkraftprosjekter. Samtidig økes bevilgningene
i budsjettet for 2008 til energieffektivisering, varme og elektrisitet
fra fornybare energikilder vesentlig. Dette er viktige bidrag for å bedre
kraftbalansen generelt, også i Midt-Norge.

Regjeringas plan for å styrke kraftsituasjonen
i Midt-Norge er basert på tiltak for økt overføringskapasitet, økt satsing
på energiomlegging og ny produksjon samt andre tiltak
som skal sikre forsyningssikkerheten i Midt-Norge

Regjeringa arbeider for å legge forholdene
best mulig til rette for realisering av nye gasskraftprosjekter,
som representanten er opptatt av. Når det gjelder CO

2

-håndtering,
er Regjeringas syn på det tydelig slått fast i
Soria Moria-erklæringa. Der står det:

«Gjennom økonomiske
virkemidler og satsing på ny teknologi vil vi sørge
for at nye konsesjoner til gasskraft skal basere seg på CO2-fjerning.»

Når det gjelder gitte konsesjoner,
ligger det også til grunn fra Soria Moria-erklæringa
at Regjeringa vil samarbeide med utbyggerne av gasskraft
om anlegg for CO

2

-fangst og bidra økonomisk
til at dette kan gjennomføres så snart som mulig.

Det har blitt presentert flere ulike planer
for flere gasskraftprosjekter i Midt-Norge. Olje- og energiministeren har
nylig gjennomført møter med alle aktuelle
utbyggere i regionen for å få en oppdatert gjennomgang
av status og mulighet for prosjektene. Gjennomgangen viser at det
er godt grunnlag for å etablere produksjonskapasitet
i regionen. Samtidig er det utfordringer knyttet til realiseringa
av alle prosjektene, og det må det arbeides videre
med. Olje- og energiministeren legger opp til en tett dialog
med aktørene i dette arbeidet. For situasjonen
i Midt-Norge er det også viktig at det gis like
stor oppmerksomhet til arbeidet med ny overføringskapasitet
og andre relevante prosjekter som vil bidra til å styrke
kraftsituasjonen i området.

 Jeg noterer meg at vekten legges på overføringskapasitet,
og så flytter man problemet fra Trøndelag
til Helgeland og til Bergen. Det er ikke noen
løsning på problemet.

Løsningen har vært presentert
av statsminister Stoltenberg 2. mai 2006 da han lovte
gasskraftverk på Skogn. Senterpartiets egen Ola Borten
Moe, den gang energipolitisk talsmann, i dag næringskomiteens
leder, sier i november 2006 at «Senterpartiet
lover gasskraftverk i Midt-Norge. Og det skal skje veldig snart».

Nå noterte jeg meg at statsråden
i sitt svar ikke ville tidfeste en sannsynlig dato
for iverksettelse av gasskraftprosjektet. Jeg konstaterer også at
statsråden ikke støtter verken sin egen
statsminister, som har sagt at vi ordner gasskraftverk på Skogn, eller
næringskomiteens leder, Ola Borten Moe, på at
det skal komme gasskraftverk i Midt-Norge. Det er skuffende.

 Det kunne være fristende å lese
litt fra det svaret jeg akkurat gav, for der var det fra min side
tydelig poengtert at det er ønskelig å få gasskraftprosjekter
opp å stå, og at det er en av flere løsninger
på energisituasjonen og utfordringene rundt den i Midt-Norge.
Så vil det være uansvarlig av Regjeringa ikke å jobbe
med flere løsninger rundt energisituasjonen i Midt-Norge.
Det har, som også representanten Lien
vet, vært såpass omfattende prosesser rundt de
prosjektene som har vært lansert, og som det jobbes med,
at det ikke å ha andre resonnementer,
andre løsninger også når
det gjelder energisituasjonen, ikke vil være
ansvarlig politikk. Derfor er det arbeidet som
gjøres i forhold til nettinvesteringer, viktig,
enten det er knyttet opp til utvidelser som Hydro har
gjort i Sunndalsøra, knyttet til Ormen Lange-prosjektene, eller
det gjelder det som Statnett har gjort rundt spenningsstøtte,
og også (presidenten klubber) …

 Dersom industrien i Møre
og Romsdal og Trøndelag hadde kunnet leve på gode ønsker
fra Regjeringen, hadde ikke dette vært et problem.
Det man trenger, er jo kraft, og det eneste som kan skaffe nok kraft,
er gasskraftverk. Alle vet jo dette. LO vet det, Arbeiderpartiet
vet det, Senterpartiet vet det. Industrien og
fagforeningene i Midt-Norge vet at det er dette som skal til. En
vakker vårdag må kjensgjerningene gå opp også for
dem som skal fatte beslutningene.

Regjeringen snakker også om
industrikraftregime. Da må man ha forståelse for
at det kanskje ikke var så lett som Arbeiderpartiet
og Senterpartiet gav uttrykk for i valgkampen
i 2005. Men er det overhodet sannsynlig og mulig å gjennomføre
innføring av industrikraftregime i Norge med
den kraftsituasjonen vi har i Midt-Norge pr. i dag?

  Forholdet til industrikraft tror jeg vi lar
ligge i denne sammenhengen, og så skal jeg forsøke å fokusere
på det som var representantens opprinnelige spørsmål,
knyttet til energileveransene inn mot Midt-Norge.

For å gjenta det jeg sa innledningsvis:
Jeg, og vi, ønsker at gasskraftverk og gasskraftprosjekter
skal opp og stå i Midt-Norge. Det vil være
en god løsning hvis man også håndterer
fangst av CO

2

. Så er det gitt konsesjon
for ett av disse anleggene, men vi ser likevel at det
tar tid å få realisert et prosjekt som har vært
på planleggingsstadiet. Og da mener jeg det vil
være uansvarlig om man ikke parallelt med det
som skjer på tilførselssida, også fokuserer
på overkapasitet, på fornybar energi og på å få annen
energi inn i markedet enn det som ensidig går inn mot gassverk.

 Vi går da til spørsmål
21.





                

 Dette spørsmålet er utsatt.





                

 Dette spørsmålet er utsett.

Spørsmål 21 er det allereie
svara på.





                

 Dette spørsmålet, frå representanten Dagrun
Eriksen til kunnskapsministeren, vil bli teke
opp av representanten Line Henriette Holten Hjemdal.

 «Kunnskapsløftet vektlegger
betydningen av internasjonalisering i videregående
opplæring. Utdanningsdirektoratet har imidlertid sendt
ut brev til alle fylker og bedt dem på bakgrunn
av opplæringsloven § 3-1 å avskjære
muligheten til egenandel på turer i
skolens regi. Dette til tross for at paragrafen ikke tar
stilling til hvem som skal dekke kostnader ved skoleturer. Problemstillingen
er heller ikke drøftet i lovens forarbeider.

Vil statsråden klargjøre
gratisprinsippet, slik at dagens reisepraksis kan fortsette?»

 Først vil eg presisere at Utdanningsdirektoratet
har ansvaret for å tolke gjeldande regelverk når
det er behov for klargjering på nasjonalt
nivå. Det var på denne bakgrunnen at direktoratet
nyleg sende brev til fylkesmennene og fylkeskommunane med ei juridisk
fortolking av om opplæringslova gir heimel for at fylkeskommunane
kan krevje at elevar, lærlingar og lærekandidatar
skal betale utgifter til skoleturar.

Det vart vist til opplæringslova § 3-1,
som slår fast at opplæringa i offentleg vidaregåande
skole eller lærebedrift er gratis. Etter
endringa i føresegna i 2007 fekk fylkeskommunen ansvaret
for å halde elevane med nødvendig læremiddel
og digitalt utstyr. Føresegna i § 3-1 slår fast
at opplæringa på vidaregåande trinn er
gratis, og føresegna er etter endringa i hovudsak
lik for grunnskolen og for vidaregåande
opplæring.

Lovendringa for grunnskolen kom som følgje
av ei utvikling der fleire og fleire skolar tok elevane med på skoleturar
med høgare og høgare eigenbetaling. Slike turar skapte
skilnader mellom dei elevane som kunne vere
med på turane, og dei som ikkje hadde økonomi
til å vere med. For mange av familiane som såg
seg råd til å la barna vere med på turane,
var dette òg ei stor økonomisk belastning. Derfor
var det brei semje i Stortinget om at skoleturar skulle vere
gratis for elevane, og lovendringa let dette også gjelde
for opphald på leirskole. Stortinget stod samla bak den
endringa. Det vil òg gjelde for gratisprinsippet i vidaregåande
opplæring.

Formålet er ein inkluderande skole
der alle skal kunne delta på lik linje, uavhengig
av personleg økonomisk bakgrunn. Det følgjer derfor
av føresegna at dersom ein skoletur vert rekna
som ein del av den vidaregåande opplæringa, kan
ikkje skolen krevje at kostnaden for turen vert dekt av
elevane eller dei føresette. Dette vil gjelde alle
aktivitetar og turar som går føre seg
i regi av skolen.

Eg er samd i at skolen skal vere
gratis for elevane, og i at skolen ikkje skal
skape skilnad mellom elevane på grunn av økonomien
i familiane deira. Samtidig er eg oppteken av at skolen skal kunne
nytte dei moglegheitene som ein har til å finansiere
skoleturar. Eg vil presisere at det framleis er eit stort rom for
frivillig innsats i høve til turar som kostar
meir enn det fylkeskommunen i utgangspunktet kan betale for. Dette
er òg presisert i Utdanningsdirektoratets brev, som viser
til eit rundskriv frå departementet om praktiseringa av
føresegna i høve til finansiering
av tematurar. Slik frivillig innsats kan verte ytt i form av gåver,
dugnad o.l.

Representanten Eriksen viser til
at Kunnskapsløftet legg vekt på internasjonalisering
i den vidaregåande
opplæringa, og spør om eg vil føreta
ei klargjering med omsyn til gratisprisnippet
slik at «dagens reisepraksis» kan halde fram.
Brevet til direktoratet datert 15. november i år er nettopp
ei klargjering av kva det betyr i praksis at retten til
opplæring i offentleg vidaregåande
skole eller lærebedrift er gratis.

Eg vil likevel vurdere om føresegna
slik ho er vedteken, fungerer etter intensjonen. Eg er
oppteken av at vi skal få til ein fornuftig lokal praksis
innan den ramma at opplæring skal vere gratis.

Eg vil òg leggje vekt på verdien
av at elevane gjennom skolen får kjennskap til forskjellige
land og kulturar. Internasjonalisering i opplæringa er
nødvendig for å gi barn og unge den
kompetansen dei har krav på for å lukkast i samfunnet
av i dag og i morgon, og for å kunne medverke til ei ansvarleg
og solidarisk utvikling i verda. Målet om å byggje
internasjonal forståing hos barn og unge i skole
og opplæring kjem òg klart til uttrykk i opplæringslova
og i generell del av læreplanen.

Det er fylkeskommunen som har ansvaret for å leggje opplæringa
til rette slik at elevar og lærlingar i vidaregåande
opplæring får høve til å utvikle
internasjonal kompetanse og medansvar. Eg er positiv til at skolar
vel å gi delar av tilbodet i form av t.d. ein studietur
til utlandet.

 Jeg takker for statsrådens svar.

Jeg synes det er positivt at statsråden
nå kommer med denne presiseringen, som jeg opplever som
en positiv tilnærming til hele saken. Jeg deler
engasjementet til statsråden når det gjelder gratisprinsippet.
Det skal ligge i bunnen. Men jeg er også opptatt
av at gratisprinsippet ikke må tolkes for rigid,
slik at man ikke gis de mulighetene som man tross alt
har.

Vi vet at Hvite busser er en av de aktørene
som arrangerer reiser for skolene. Opplegget er anerkjent, og det
er et viktig bidrag i forhold til toleranse og historieløshet.
Vi vet også at flere aktører melder
om at flere turer nå blir avlyst.

Mitt spørsmål blir da: Hva
vil statsråden gjøre for å sikre
at det budskapet han i dag gir til Stortinget, blir formidlet ut
til skolene, slik at man kan rydde av veien den usikkerheten
som råder innenfor disse typer turer?

 Som eg sa i stad, er sjølve prinsippet
om gratisopplæring vedteke av eit samla storting. Eg registrerer òg
at representanten klart gir uttrykk for at vi står samla
bak det.

Eg kan ikkje her ta stilling til
dei enkelte aktørane og korleis dei opererer. Men eg er,
som eg sa, oppteken av at vi skal få til ein fornuftig
lokal praksis innanfor den ramma at opplæring
skal vere gratis, som òg sikrar at mange av dei
fornuftige aktivitetane – reiser og andre ting
som er knytte til målet om internasjonalisering – kan
fungere godt. Eg vil derfor vurdere om føresegna, slik
ho er vedteken, fungerer etter hensikta.

 Jeg trenger da ikke flere oppfølgingsspørsmål.

 Eg treng heller ikkje å svare.

 Da er dagens kart ferdigbehandla.

Presidenten ønskjer alle
som er til stades, ei riktig god jul og eit godt nytt år.

Forlanger nokon ordet før møtet
blir heva? – Møtet er heva.





                

