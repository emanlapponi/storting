 Representanten Olav Gunnar Ballo
vil framsette et privat forslag.

 Jeg vil framsette et forslag på vegne
av Karin Andersen, Sigbjørn Molvik og meg selv om de akuttmedisinske
kommunikasjonssentralers framtidige struktur.

 Representanten Magnhild Meltveit Kleppa
vil framsette et privat forslag.

 Eg vil på vegner av representantane
Ola D. Gløtvold, Jorunn Ringstad, Rune J. Skjælaaen
og meg sjølv få fremja forslag om å utsetja endring
av praksis ved utskriving av ferdigbehandla pasientar.

 Forslagene vil bli behandlet på reglementsmessig
måte.





                    
                    
                    

 Stortinget mottok mandag meddelelse fra
Statsministerens kontor om at følgende regjeringsmedlemmer
vil møte til muntlig spørretime:

statsminister Kjell Magne
Bondevik

statsråd Børge Brende

De annonserte regjeringsmedlemmer er til stede,
og vi er klare til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes reise seg.

– Vi starter da med første
hovedspørsmål, fra representanten Jens Stoltenberg.

 Først vil jeg ønske
statsministeren en riktig god jul, og så vil jeg gjerne
stille ham et spørsmål. Det handler om strømprisene.

Strømprisene går nå kraftig
opp. Mange kan oppleve økte strømutgifter
på 4 000–5 000 kr,
og mange kan oppleve enda kraftigere økninger.
Den grunnleggende årsaken til det er at vi bruker mer strøm
i Norge enn vi selv greier å produsere. Da må vi både
gjennomføre energisparetiltak for å dempe veksten
i forbruket og skaffe mer strøm. Men begge deler tar noe
tid, så de som får problemer, ikke minst
de som fra før av har minst, fattige, uføretrygdede
og pensjonister, må vi hjelpe gjennom vinteren. Da handler
det om mer kortsiktige avbøtende tiltak.

Arbeiderpartiet
har pekt på to ting. Det ene er en kraftig bedring
i bostøtteordningen. Regjeringen har foreslått 450 kr
mer pr. år. Det er altfor lite og omfatter altfor
få mennesker i forhold til de store gruppene som vil bli rammet.

Mitt spørsmål er om statsministeren
er fornøyd med 450 kr pr. år.

 For det første vil jeg kvittere
tilbake til Arbeiderpartiets leder og ønske
en riktig god jul. Det har vært et spesielt år
for mange, også for Stoltenberg, som jeg for øvrig
gratulerer med – jeg har gjort det før – at
han gjennom dette året har blitt partileder. Den første
jul som leder i Arbeiderpartiet, det blir sikkert en god
jul.

Når det gjelder strømprisene,
bekymrer det også Regjeringen at disse har blitt
så høye. Dette hadde olje- og energiministeren
en redegjørelse
om i Stortinget i går, og partiene
gav uttrykk for sine reaksjoner
på den. Jeg er enig i at det å få balanse
i kraftmarkedet bare kan skje ved langsiktige tiltak som
bringer mer kraft inn i vår produksjon. Nå har
vi et fritt energimarked i Norden, så dette er også avhengig
av import i perioder hvor vi har behov for det. Overføringsnettet
og kapasiteten på det er også for dårlig,
som en medvirkende faktor.

Regjeringen har, som statsråden redegjorde
for i går, for det første foreslått
en økning av sjablongtilskuddet for lys og varme innenfor
bostøtteordningen. Det er jo interessant
at Arbeiderpartiet nå synes
at dette er for beskjedent, når Arbeiderpartiet
faktisk foreslo å avvikle denne ordningen
i sitt forslag til budsjett for 2001. Men takket være
det etter hvert berømte budsjettforliket på Plaza
fikk sentrumspartiene brakt inn igjen denne ordningen, som vi nå kan
nyttiggjøre oss og målrette tiltakene mot.

Utover dette vil Regjeringen gå inn
med 20 mill. kr til informasjonstiltak for NVE,
til veiledning for forbrukerne i markedet, slik at de også kan
finne fram til tiltak som vil redusere strømregningen.
Men vi kommer til å følge dette videre utover
vinteren og vil selvsagt ha kontinuerlig til vurdering eventuelle
flere tiltak.

 Det er typisk for statsministeren å vise
til det som skjedde på Plaza høsten 2000, for å forsvare
Regjeringens manglende handlekraft vinteren 2003.

Vi foreslo for det første
en omlegging av bostøtteordningen, og vi foreslo mer penger
til bostøtte både
for 2002 og 2003. Men det avgjørende nå er at
det er et akutt behov for å gjøre noe for titusener
av mennesker som kommer til å slite med en ekstraregning
på 4 000–5 000 kr til
oppvarming og lys i norske hjem. Og der er en økning
i bostøtten på litt over 30 kr pr. måned
for en veldig begrenset gruppe altfor lite.

Det andre er at mange risikerer å få dobbelt
smell – først økte strømregninger
og deretter at de må betale skyhøye renter på kassakreditt,
avbetalingskjøp i kraftselskapene, som nå sier
at kundene kan få betalingsutsettelse, men at de da må betale
15–20 pst. rente. Arbeiderpartiet
mener at vi både må styrke
bostøtteordningen og gå inn med garantier eller
andre ordninger som gjør at de kredittene kraftselskapene
gir, skal ha en rente om lag på linje med husbankrenten.

 Så vidt jeg vet, har Arbeiderpartiet
levert et Dokument nr. 8-forslag, og det vil bli underlagt normal
behandling i Stortinget hvor de forslag Stoltenberg nå nevnte,
vil bli tatt under vurdering. Jeg skal ikke nå foregripe
behandlingen av det.

Når det gjelder bostøtteordningen,
skjer det ytterligere bedringer i neste års budsjett. Bostøtteordningen
for vanskeligstilte barnefamilier forbedres ved at det ikke
lenger stilles krav om at boligene er finansiert gjennom Husbanken.
Der vil om lag 5 000 flere vanskeligstilte barnefamilier
med lave inntekter og høye utgifter
få hjelp. Dette er for øvrig også ett
av flere tiltak i Regjeringens fattigdomsplan, som jo i budsjettet
for 2003 har fått bred tilslutning i Stortinget. De tiltak
vi foreslo både for 2002 og nå ytterligere
for 2003, er nettopp rettet mot de grupper som trenger
det aller mest, og de trenger det ikke minst i en situasjon
med høye strømpriser.

 Det er svært mange som har
tegnet seg til oppfølgingsspørsmål. Presidenten
vil tillate tre oppfølgingsspørsmål.
Det første er fra representanten Carl I. Hagen.

 Som Jens Stoltenberg sa, er de høye
strømprisene et resultat av mangelfull balanse mellom
etterspørselen etter strøm og produksjonskapasiteten
i Norge. Mangelfull produksjonskapasitet
skyldes regjeringspartiene, Arbeiderpartiet
og særlig SV, som gjennom mange år har lyttet
til delvis hysteriske verneinteresser og redusert de planer og søknader
om kraftutbygging som har kommet.
Nå får man et resultat av at de øvrige
partier i realiteten har prioritert spesielle mindre grupper
på bekostning av å sikre en forsvarlig strømforsyning
til landets innbyggere, noe Fremskrittspartiet
har stemt for hele tiden. Vi har vært imot at
vi ikke skal bygge ut mer kraftproduksjon. Vi burde for
lengst vært ferdige med å bygge ut også konvensjonelle
gasskraftverk, som de øvrige partier i realiteten
har stoppet.

Kan vi forvente at den nye regjeringen Bondevik
nå legger om denne linjen, slik at vi får en markert
utbygging av kraft i årene fremover?

 Regjeringen vil føre en
offensiv energipolitikk, men den skal også være
miljøvennlig.

Når det gjelder gasskraftverk, kjenner
Stortinget godt til den motsetningen som er på det punkt.
Vi har akseptert at de tre foreliggende søknadene
når det gjelder gasskraftverk, kan realiseres som et ledd
i et kompromiss i Sem-erklæringen, men selskapene har jo
selv så langt ikke villet gjøre det.
Det skyldes bl.a. tidligere lave priser. Så det å tro
at å åpne for en rekke konvensjonelle gasskraftverk
skal løse kraftsituasjonen, er lite
realistisk.

Olje- og energiministeren har lansert målet
om å frigjøre 10 TWh innen 2010, gjennom
satsing på nye fornybare energikilder og energisparing.
Vi vil utnytte eksisterende vannkraftverk bedre gjennom
opprustning og utvidelser samt bygge flere småkraftverk,
vi har lagt fram en strategi for økt bruk av gass, og vi
satser betydelig på utvikling av CO2-frie gasskraftverk.
Dette er en offensiv strategi for bedre balanse
i kraftmarkedet.

 Sylvia Brustad – til
oppfølgingsspørsmål.

 Jeg er overrasket over at statsministeren ikke
har en mer offensiv strategi eller tar dette problemet
mer på alvor, verken i forhold til å ha en strategi
for å få mer kraft inn på markedet eller å ta
på alvor at mange mennesker i april kommer til å oppleve
at regninga stiger med om lag 4 000–5 000 kr
i gjennomsnitt. Det svaret vi har fått fra Regjeringa,
er 450 kr mer i året. Det er altså en dråpe
i havet i forhold til disse økningene. Det er satt inn
20 mill. kr til informasjonstiltak, men det hjelper
jo ikke dem som får store problemer
med å betale regningene over jul.

Som representanten Stoltenberg sa
her, har vi levert inn flere forslag som kan avhjelpe den situasjonen.
Og mitt spørsmål til statsministeren er: Vil statsministeren sørge
for at hans partifeller her i huset vurderer dette seriøst,
og at vi kan sikre at vi får til ordninger som gjør
at folk ikke bare blir henvist til sosialkontoret – noe
som faktisk vil bli en følge av dette hvis ikke
Regjeringa er med på å foreta seg noe som helst?

 Det er ingen forskjell på Arbeiderpartiet
og regjeringspartiene når det gjelder å ta denne
situasjonen på alvor. Det gjør Regjeringen. Jeg
må konstatere at Arbeiderpartiet
har hatt ansvaret for energipolitikken i mange år og har ikke
truffet tiltak som har brakt den nå etterlyste balansen
i kraftmarkedet.

Vi vil selvsagt også vurdere
de forslag som fremmes i Stortinget, som jeg sa i et svar til representanten
Stoltenberg. De tiltak vi allerede har foreslått, vil avhjelpe
situasjonen noe for 75 000 husstander som er blant de vanskeligst
stilte. Olje- og energiministeren har i tillegg tatt initiativ
til et møte med kraftbransjen for å drøfte
tiltak for forbrukere med liten betalingsevne. Vi bevilger altså 20 mill. kr
til informasjonstiltak. Dette kan være veldig viktig
for mange forbrukere, slik at de kan gjøre seg bedre
kjent med mulighetene til energisparing
og orientere seg på kraftmarkedet for å komme
bedre ut av det. Og som jeg sa tidligere: Vi vil vurdere
ytterligere tiltak.

 Odd Roger Enoksen – til
oppfølgingsspørsmål.

 Det har på 1990-tallet vært
bred enighet om en energipolitikk som innebærer
at det er markedet som avgjør om det blir bygd ut ny kapasitet eller ikke – det
er pris og etterspørsel. På store deler av 1990-tallet
har vi hatt overskudd av kraft. Det er en situasjon som
nå har snudd, og vi vil få en langvarig situasjon
med underskudd på kraft. Med mindre myndighetene
er villige til å gå inn med stimuleringstiltak
for å få gjennomført enøktiltak,
bygd ut ny kapasitet eller modernisert eksisterende kraftverk,
vil det ikke komme til å bli bygd ut ny kapasitet
med det prisbildet vi tradisjonelt har hatt. Derfor er det helt
nødvendig at myndighetene går inn.

Men situasjonen i høst har altså vært
at kraftverkene har eksportert store mengder strøm til Sverige
i et tørrår. Vi har holdt svenskene med billig
strøm. Nå er det norske forbrukere som
betaler regningen for dette. Vi har tømt magasinene så langt
som fram til november måned, til tross for mangel på vann.
Og mitt spørsmål til statsministeren blir: Har
Regjeringen i det hele tatt tenkt å sette i verk
tiltak for å sikre forsyningssituasjonen i tørrår,
slik som vi har hatt i år?

 Jeg mener at jeg nå var inne
på den offensive energipolitikken som olje- og energiministeren
har gjort rede for. Den vil bidra til å bringe
bedre balanse i markedet.

Når det gjelder det frie energimarkedet
i Norden, som nå representanten Enoksen refererte til,
er dette begrunnet i energiloven, som i sin tid ble foreslått
av en senterpartistatsråd, nemlig Eivind Reiten, og som
i hovedsak har fungert godt. Jeg undrer meg på om noen
har tenkt å reversere det frie energimarkedet i Norden
og endre energiloven. Det tror jeg ikke er veien å gå.
Som representanten Enoksen sa, har dette i lange perioder fungert veldig
bra. Nå er vi inne i en ekstraordinær
situasjon på grunn av lite nedbør
i høst og en relativt tidlig og kald vinter. Vi må avhjelpe
situasjonen for dem som har det vanskeligst, og jeg kan også opplyse
at NVE nå vil gi dispensasjon fra forskrifter, slik at
nettselskapene aktivt kan tilby månedlig fakturering til sine
kunder for en avgrenset periode.

 En åpenbar misforståelse,
president!

 Nei, det er ikke rom for å oppklare åpenbare
misforståelser, det er oppfølgingsspørsmål
og svar.

Vi går til neste hovedspørsmål.

 Jeg har også et spørsmål
til statsministeren. Dette dreier seg også om
kraftprisen, men har en helt annen vinkling, nemlig det faktum at
staten nå får betydelige merinntekter som følge
av de høye strømprisene, og at vi fremdeles
har en skyhøy elavgift. Statsministeren sa i finansdebatten
i 1999 følgende:

«Det
går ikke an å se elavgiften isolert
fra strømprisen generelt. Faktum er at vi i Norge
i dag har en svært billig strøm. Det vil det også bli etter
denne økningen av elavgiften …»

I den samme debatten sa Venstres hovedtalsmann
at prisen på energibruken må opp. Han ønsket
altså høyere priser, det samme som SV alltid har ønsket,
for å tvinge husholdningene til å bruke
mindre strøm. Men statsministeren har altså sett
elavgiften sammen med strømprisen. Er det ikke
da en naturlig konsekvens av det prinsippet statsministeren har
hevdet flere ganger, at vi nå reduserer elektrisitetsavgiften
vesentlig, og eventuelt fjerner den midlertidig, for å få lavere
priser med en gang?

 Nå har Stortinget nettopp
vedtatt statsbudsjettet for 2003, inklusiv elavgiften. Jeg synes
det ville være underlig om statsministeren noen
dager etter at dette har skjedd, står og sier at
nå skal vi endre en del av et budsjettopplegg
som har fått flertall her i Stortinget. Det er riktig at
en til en viss grad må kunne se elavgift og strømpris
i sammenheng, derfor forsvarte jeg også en økning
av elavgiften under sentrumsregjeringens tid. I fjor, det første året
med Samarbeidsregjeringen, foreslo vi, så vidt jeg husker,
en redusert elavgift. Jeg synes vi må se utviklingen over
noe lengre tid før en igjen begynner å gå løs
på elavgiften. Vi kan ikke begynne å forandre
en del av et budsjett noen få dager etter
at det er vedtatt.

Det er riktig at staten sannsynligvis nå vil
få økte inntekter på grunn
av strømprisene en stund, men det er også andre
skatter og avgifter som beveger seg. Utviklingen i norsk økonomi
og verdensøkonomien kan bety at vi kan få lavere
inntekter enn prognosert på andre områder,
slik at en kan ikke se en inntektsøkning
isolert. Hvordan dette bildet utvikler seg når det gjelder
budsjettets inntektsside, vil vi som vanlig komme tilbake til i
revidert nasjonalbudsjett. Mitt tips er at det vil være både
plusser og minuser på budsjettets inntektsside etter
et halvt år.

 Hovedbakgrunnen for budsjettet var en vurdering
av de økonomiske utsikter sist mai, juni, juli
og muligens frem til august. Tingene har altså endret
seg vesentlig. I nasjonalbudsjettet ble det lagt til grunn en viss
vurdering, selvsagt også av strømpriser.
Nå opplever jo det norske folk i realiteten en økning
i skatter og avgifter. Alle husholdninger får
en høyere utgiftsvekst, delvis direkte til staten i form
av strømprisen. Er det ikke da naturlig å holde
på de forutsetninger som var for det budsjettet som nå ble
vedtatt, nemlig å redusere elavgiften og eventuelt også momsen
på elektrisitet, til det som var forutsetningene for budsjettet
da det ble behandlet? Dette har endret seg nå bare
på noen uker, en dramatisk endring, og da burde
man, hvis man skulle legge vekt på det som var planen med
statsbudsjettet og nasjonalbudsjettet, reversere, sette ned igjen
den skyhøye strømprisen til husholdningene.

 Jeg tror alle forstår at
hvis en skulle drive og revidere budsjettet annenhver uke ut fra
ting som har skjedd, ville en komme en helt galt av gårde.
En statsminister kan ikke stå i Stortinget like etter
at Stortinget har vedtatt et budsjett, og si at nå forandrer
vi på det. Vi har klare prosedyrer for når en
revurderer budsjettene hvis forutsetningene over noe lengre
tid blir forandret, og det er først og fremst i forbindelse
med revidert nasjonalbudsjett. Det er, og det ligger i navnet, en
revisjon av budsjettet. Da vil vi også selvsagt kunne
komme tilbake til dette, hvis en ser at her har utgiftsbildet blitt
et helt annet enn forutsatt, og da ikke bare over noen
uker, men over noen måneder.

Men jeg vil også minne om
at etter at budsjettrammene ble vedtatt i Stortinget,
har vi fått, gledeligvis, en rentesenking på en
halv prosent, noe som letter økonomien for mange husholdninger,
for kommunene med ca. 400 mill. kr, og for bedrifter. Men vi endrer
selvsagt ikke på budsjettopplegget ut fra det.

 Det blir tre oppfølgingsspørsmål – først Heidi
Sørensen.

 I Norge bruker vi ca. en tiendedel
av det vi tar inn på elavgift, til støttetiltak
til enøk og nye fornybare energikilder. Det som gjør
at norske husholdninger rammes så hardt av svingningene
i strømmarkedet, er at vi er så ensidig avhengige
av strøm til oppvarming. I Sverige bruker man
deler av det man tar inn i elavgift, til å gi støtteordninger
til folk som er ensidig avhengige av strøm til oppvarming.
Installerer man en varmepumpe, får man 8000 kr, installerer
man vannbåren varme, får man 20 000 kr,
og gjør man som jeg har gjort og kjøper en pelletskamin,
får man 8000 kr. SV har foreslått lignende støttetiltak:
at vi bruker litt av elavgiften og hjelper dem som er ensidig avhengige
av strøm til oppvarming, til å få en
mer fleksibel og miljøvennlig oppvarmingskilde. Jeg vil
spørre statsministeren om han vil være
med på slike ordninger og innrette elavgiften slik at den
første kilowatten vi kjøper, koster
mindre enn den siste.

 Jeg kan ikke rett fra talerstolen
på sparket nå ta stilling til alle de
enkeltforslag fra Sverige som Heidi Sørensen
nevnte eksempel på, og det å øremerke
inntekter over til bestemte utgiftsformål
er jo en ordning som Stortinget generelt er tilbakeholdent med.
Det avgjørende er jo ikke om det kommer fra elavgiften,
men at det kommer økte tilskudd til utvikling
av alternativ energi til enøktiltak. Vi har satset betydelig
på dette i de senere år, det har vært
en klar økning over flere år, og det har jeg også jobbet
sterkt for enten jeg har vært i regjering eller
jeg har vært i storting. Vi har fått opprettet
Enova, som vil bli et veldig viktig instrument når det
gjelder slike tiltak som representanten Sørensen her nevnte.
Generelt tror jeg SV og Regjeringen på dette området
er på linje, og så får vi fortsette å diskutere
konkrete enkelttiltak.

 Rolf Terje Klungland – til
oppfølgingsspørsmål.

 Det bør ikke overraske noen
at vi har en lønnstakerfiendtlig regjering. De har nå utvidet
overtidsrammen, de går inn for å svekke stillingsvernet,
de har et ønske om å svekke sykelønnsordningen, og
i går var olje- og energiministeren her og sa at han ville
bruke arbeidstakere som en innsatsfaktor i energipolitikken.
Han oppfordret faktisk storforbrukere, særlig kraftintensiv
industri, til å stoppe sin produksjon,
slik at de kunne selge strømmen. Så har vi sett
gjennom media at det ikke er sikkert at de som blir permittert eller
oppsagt fra disse bedriftene, vil få ledighetstrygd engang. Synes
statsministeren at det er en rett politikk å bruke lønnstakere
i denne mangelfulle energipolitikken som Regjeringen fører?

 Presidenten er sterkt i tvil om dette
har noe med hovedspørsmålet å gjøre.

 Ja, jeg må nok også si
at jeg er sterkt i tvil om det, og det var jo en framstilling av
Regjeringens politikk som på punkt etter punkt
var misvisende og feil.

For det første er dette
selvsagt ikke en lønnstakerfiendtlig regjering.
Vi har ført en økonomisk politikk nå som
sammen med andre faktorer har bidratt til en rentereduksjon.
Det er lønnstakervennlig.

Vi er i gang med et inntektspolitisk samarbeid
med organisasjonene i arbeidslivet, bl.a. lønnstakerorganisasjonene.
Det er lønnstakervennlig.

Vi har ikke noe ønske
om å svekke sykelønnsordningen. Derfor er vi i
gang med et prosjekt for et inkluderende arbeidsliv for å forsøke å få ned
den raske økningen i sykelønnsutgiftene uten å gripe
inn i lønnstakernes rettigheter. Vi har ikke
tenkt å bruke lønnstakerne på en
slik tendensiøs måte som representanten
Klungland nå gav inntrykk av, og jeg er også overbevist
om at olje- og energiministeren ikke vil kjenne seg igjen
i den beskrivelsen.

 Øyvind Vaksdal – til oppfølgingsspørsmål.

 I olje- og energiministerens redegjørelse
i går fikk vi høre at Regjeringens tiltak
for å bøte på de høye
strømprisene var noen få hundrelapper
i økt bostøtte for vanskeligstilte,
og at man skulle kaste bort 20 mill. kr på en
informasjonskampanje. Dette kan vel bare karakteriseres
som en provokasjon mot det norske folk. Regjeringen og
stortingsflertallet har nå, på tross av utallige
advarsler fra Fremskrittspartiet, ført
oss inn i en strømkrise med priser som tvinger stadig flere
til å gå på sosialkontoret, og samtidig
som folk der ute må blø som bare det,
håver den norske stat – den rikeste
stat i verden – inn ekstramilliarder bl.a. i form av moms.
Er statsministeren komfortabel med en slik situasjon, og hva vil
han konkret gjøre for å pløye
disse ekstramilliardene tilbake til det norske folk?

 Som jeg har gitt uttrykk for flere ganger,
er ingen komfortabel med en situasjon hvor strømprisen
er så høy. Det skyldes, som jeg har gitt uttrykk
for tidligere, en nedbørsfattig høst og en relativt
tidlig og kald vinter. Da kan slike situasjoner oppstå.
Vi treffer nå tiltak for å avbøte problemer
for dem som kommer vanskeligst ut, og vi fører en energipolitikk
som på lengre sikt vil gi bedre balanse.
Vi er ikke for Fremskrittspartiets politikk – vi
kan vel ikke kalle det kraftsosialisme, siden det dreier
seg om Fremskrittspartiet, men en tilsvarende politikk – som etter
mitt syn er lite miljøvennlig, og Samarbeidsregjeringen
tar miljøet på alvor. Det har med framtidige generasjoner å gjøre.

Når det gjelder milliardinntekter,
må jeg minne representanten om at det er ulike faktorer
i norsk og internasjonal økonomi som gjør at inntekter
kan svinge både opp og ned. Det får
vi en oversikt over når vi kommer til revidert nasjonalbudsjett.
Vi kan ikke i dag si hvordan dette inntektsbildet utvikler
seg.

 Da går vi videre til neste
hovedspørsmål.

For øvrig er ikke kraftsosialisme
noe ukvemsord.

 Jeg vil gjerne stille et spørsmål
til statsministeren.

I gårsdagens kveldsnummer av Aftenposten sier
Marit Solli, som er leder for Slumstasjonen i Oslo, at
de merker en sterk pågang når det gjelder folk
som virkelig sliter foran jul, og som trenger ekstra matposer
fra Frelsesarmeen for å få julen
til å gå rundt. «Brukerne er blitt 50 prosent
flere siden 2000», melder Frelsesarmeens slumstasjon, og
Kirkens Bymisjon melder også om det samme. Det
er altså flere som nå sliter med det vi kan kalle direkte
fattigdom, i ett av verdens rikeste land. Hva mener statsministeren
om denne situasjonen?

 Jeg mener at det er vårt
velferdssamfunn uverdig at det fortsatt er så mange som
er fattige i Norge, og som har slike problemer
som representanten Kristin Halvorsen nå refererte til.
Jeg skal for øvrig selv senere i dag besøke en
av de organisasjonene som Kristin Halvorsen
nevnte, nemlig Kirkens Bymisjon, som gjør et imponerende
arbeid på dette området. Jeg tror vi trenger de
frivillige organisasjonene, som når fram til de aller mest
vanskeligstilte, i tillegg til det som vi kan gjøre fra
myndighetenes side.

Samarbeidsregjeringen har som kjent truffet
tiltak i 2002-budsjettet for å komme fattige til hjelp
utover det Stoltenberg-regjeringen foreslo, bl.a. økte
vi barnetillegget til uføretrygdede, vi økte satsene
i den veiledende sosialhjelpsordningen, prisjusterte tilskuddet
til lys og varme i bostøtteordningen, som ikke
var gjort på lang tid, og der Arbeiderpartiet
faktisk foreslo avviklet sjablongtilskuddet, og vi styrket bostøtteordningen.
Vi har også flere tiltak på gang for
2003, som jeg er sikker på at representanten er oppmerksom
på, bl.a. styrking av oppfølgingstjenesten for
bostedsløse, som vi har mange av i Oslo, en forbedring
av bostøtteordningen for vanskeligstilte barnefamilier,
tilskudd til storbytiltak for ungdom, tiltak mot fattigdom gjennom
frivillige organisasjoners arbeid. Dette er presentert for Stortinget
i statsbudsjettet for 2003 og i den mer langsiktige fattigdomsplanen.
Og dette er nettopp ut fra at vi har den samme uro som
representanten Halvorsen, nemlig at det fortsatt er altfor mange
i vårt eget samfunn som faller igjennom i våre
velferdsordninger.

 Det må jo være
en skikkelig fallitterklæring
for denne regjeringen når det ikke bare
er slik at man ikke klarer å avskaffe fattigdommen,
men at den faktisk øker. For selv om statsministeren er
for frivillige organisasjoner, kan det vel ikke være
en målsetting for Regjeringen at Kirkens Bymisjon, Frelsesarmeen
og andre som gjør et helt nødvendig
og viktig arbeid, skal få mer å gjøre
fordi det offentlige svikter. Og det er det som er situasjonen.
Mange av dem som kommer til Frelsesarmeen eller
til Kirkens Bymisjon, har blitt avvist på sosialkontoret.
De har ingen mulighet til å få en krone ekstra til
jul på sosialkontoret, og det er bakgrunnen for at de kommer.
Dette er ikke en jubelgang for dem som er fattigst blant
oss. Det oppleves som uverdig og vanskelig å gå på endestasjonen
for de fattige, som er Frelsesarmeen.

Jeg har en konkret utfordring
til statsministeren. Det er slik i dag at det er opp til kommunene
om folk får et ekstra bidrag fra sosialkontorene
til jul. (Presidenten klubber.) De aller fleste av oss andre
får halvt skattetrekk fordi man tar høyde for
at vi har ekstrautgifter til jul, men det gjøres ikke
overfor sosialklienter. Ønsker Regjeringen å bidra til
at alle kommuner gir et ekstra bidrag til sine
sosialklienter i forbindelse med julen?

 Jeg må be representantene
om å ha respekt for taletiden. Det er den eneste måten
vi kan greie å avvikle dette på med
noenlunde likeverdige forhold.

 Slike tiltak er jeg overbevist om at de som
sitter ved sosialkontorene, absolutt tenker på selv. Jeg
kan ikke gå ut med et dekret herfra i dag om
dette, men sosialkontorene i kommunene som sitter nær og
har besøk av klientene, tror jeg er de nærmeste
til å vurdere det, slik at alle får
feire en mest mulig verdig jul.

Noe av det som virkelig opprører meg
når jeg går rundt i Oslo – og
jeg har også vært ute med Frelsesarmeen
nå nylig – er de bostedsløse, de som ikke
har tak over hodet. Neste år styrkes oppfølgingstjenesten
for bostedsløse i de store byene med 30 mill. kr,
og det er nettopp for å gi et håndslag
til det arbeidet. Og det skal skje i samarbeid mellom
frivillige og offentlige. Det er selvsagt ikke noe mål
at Bymisjonen og Frelsesarmeen skal
få mer å gjøre. Dette kommer i tillegg
til de andre tiltakene som vi har foreslått i
statsbudsjettet.

 Det blir oppfølgingsspørsmål – Magnhild
Meltveit Kleppa.

 Er det slik at statsministeren står
her og eigentleg er fornøgd med Regjeringa sin
innsats, når situasjonen vitterleg er slik at forskjellane
aukar og det er fleire som ber om hjelp hos Frelsesarmeen, og Frelsesarmeen
melder at dei faktisk får mindre i julegrytene sine
i år enn tidlegare?

Det er eit alvorleg bakteppe når denne
regjeringa faktisk har sørgd for at ved permittering er
det fleire barnefamiliar som må yta meir. Det blir over
nyttår press i retning meir overtid, det er fare
for innstramming i sjukeløna, det er allereie gjort vedtak
om mindre til barnetilsyn til einslege familiar, og vi
kjenner situasjonen i kommunane.

Det er bra med ei fattigdomspakke, men ser
ikkje statsministeren at dersom ein no reduserer dei måla
ein har når det gjeld ytterlegare skattelette og lèt
kontantstøtta gå berre til dei som ser etter
barna sine heime, så vil ein ha mykje meir til
dei som har minst?

 Statsministeren blir aldri fornøyd
med Regjeringens innsats før vi har fått skikkelig
bekjempet de problemene som også representanten
Kleppa nå tok opp. Jeg syntes det var flott at vi to kunne
samarbeide i sentrumsregjeringen om den såkalte utjamningsmeldingen.
Det la mye av grunnlaget for det Samarbeidsregjeringen har fulgt
opp med, nemlig handlingsplanen til bekjempelse av fattigdom i Norge. Det
er faktisk første gang en regjering har lagt
fram en slik plan, og det kunne kanskje noen flere verdsette.

I 2003-budsjettet har vi foreslått
en rekke tiltak på rusomsorgssektoren og i fattigdomsbekjempelse
på om lag 400 mill. kr til sammen, som
skal komme disse gruppene til gode. Jeg nevner flere tiltak på arbeidsmarkedsområdet,
bl.a. for langtidssosialhjelpsmottakere, utvidet stønadsrett
for enslige forsørgere under utdanning, styrking av oppfølgingstjenesten
for bostedsløse, tiltak i storbyene, flere lavterskeltilbud
i rusomsorgen, osv. – jeg kommer dessverre ikke
lenger. Jeg synes kanskje man skulle konsentrere
seg om dette istedenfor å bare angripe Regjeringens
skatte- og avgiftspolitikk.

 Karin Andersen – til oppfølgingsspørsmål.

 Det som opprører SV, er at vi har
en statsminister som tydeligvis er mer opptatt av planer og papir
enn av virkeligheten og å prøve å gjøre
noe med den. For virkeligheten er her den, i det som stod i Aftenposten
Aften i går, om at fattigdommen øker på tross
av de planene som er lagt fram.

I går bevilget Stortinget og Regjeringen 5,8 milliarder kr
og syntes det var greit å bruke så mye mer
på å forurense Barentshavet. Da ble alle
feil tilgitt, mens de som går på sosialkontoret,
skal behovsprøves og opplever uverdighet. Og mange av dem
havner hos Kirkens Bymisjon og hos Frelsesarmeen.

Hvordan er det mulig for statsministeren å være
en hjelpeløs tilskuer til at dette får lov til å utvikle
seg i hans regjeringstid?

 Jeg må nok si at jeg blir selv ganske
opprørt når representanter står og beskylder
statsministeren for å være ufølsom
og en hjelpeløs tilskuer – på et område
hvor jeg faktisk har engasjert meg ganske sterkt. Jeg
hadde håpet at jeg hadde kunnet slippe slikt.

Jeg må også nevne
at de tiltakene jeg har referert for 2003, selvsagt ennå ikke
har kunnet begynne å virke, fordi 2003-budsjettet begynner å virke
fra 1. januar. Da går det ikke an å sette
det opp mot situasjonen i dag.

Virkeligheten tror jeg faktisk at jeg også kjenner
litt til. Jeg har besøkt Frelsesarmeen. Jeg skal i dag
besøke Kirkens Bymisjon. Jeg kommer til å få et
klart bilde av virkeligheten. Jeg har vært ute i Oslos
gater sammen med dem som jobber der, så jeg kjenner noe
av den virkeligheten, ikke bare gjennom beskrivelser
i Aftenposten. Det er derfor denne regjering nå har lagt
fram de mest omfattende tiltak som noen gang har blitt
foreslått når det gjelder bekjempelse av fattigdom.
Kanskje vi kunne konsentrere oss om å samarbeide
om dem – og gjerne forsterke dem – istedenfor å komme
med slike beskyldninger som jeg føler at jeg nå blir
utsatt for.

 Vi går videre til neste
hovedspørsmål.

 Jeg har også et spørsmål
til statsministeren.

Jeg finner det nødvendig å følge
opp med et spørsmål om situasjonen på energimarkedet,
først og fremst fordi statsministeren svarer svært
unnvikende både når det gjelder spørsmålet
om dem som er fattige og vil få problemer
med en kraftig økning i strømprisen, og med hensyn
til de problemene som en del industriarbeidere nå står
overfor, også som følge av strømprisen.
Statsministeren velger i kjent stil å vise til
at Arbeiderpartiet jo har hatt innflytelse,
og at vi har hatt en industriminister som het Eivind Reiten, og
som kom fra Senterpartiet.

Ifølge min hoderegning har statsminister
Bondevik vært statsminister i Norge
i tre og et halvt av de siste fem år. Og da er mitt enkle
spørsmål: Har ikke da statsministeren
ansvar for den situasjonen vi nå har når det gjelder tilgang
på strøm i markedet, og også for
situasjonen for dem som vil bli rammet av en kraftig økning
i strømprisen?

 Jo, jeg kan forsikre representanten Solberg
at statsministeren er seg sitt ansvar fullt bevisst, og jeg vet også hvor
lenge jeg har sittet som statsminister. Men andre som også har
hatt ansvar, kan heller ikke løpe fra
det. Vi får ta ansvaret, vi som har hatt ansvar, for energipolitikken,
for sosialpolitikken og for tiltak for å bekjempe fattigdom.
Når det gjelder det siste, mener jeg faktisk
at denne regjeringen har gjort mer – og det viser fakta – enn noen
tidligere regjering har gjort. Så jeg løper ikke
fra det ansvaret i det hele tatt. Men det at vi har hatt
en uvanlig nedbørsfattig høst, og det at vi fikk
en relativt tidlig og kald vinter, kan vel ikke statsministeren
alene ta ansvaret for. Men energipolitikken og tiltak for å avbøte
den vanskelige situasjonen dette skaper for mange, har selvfølgelig
landets regjering sammen med Stortinget ansvaret for, og det ansvaret
er statsministeren seg fullt ut bevisst. Det er også derfor
vi foreslår de tiltak som jeg har redegjort for i tidligere
svar.

 Det var jo godt å høre
at statsministeren tar det ansvaret, etter at han har
brukt de fleste av sine svar til å peke
på alle andre som har og burde ta ansvar.

Jeg har registrert at det
mest konkrete svaret statsministeren og Regjeringen har til dem
som vil få problemer med strømregningen,
er 30 kr mer i måneden i bostøtte. Jeg
synes ikke statsministeren så langt har svart
på om han selv tror at det er en tilfredsstillende måte å hjelpe
de menneskene på som vil få en økning
på kanskje 4 000–5 000 kr
på strømregningen sin i april.

 Jeg har redegjort for ytterligere tiltak utover
det. Jeg har redegjort for tiltak for å veilede kundene
på energimarkedet, som faktisk kan bety store
innsparinger i forhold til de strømregninger mange har
i dag. Jeg har redegjort for at statsråden har tatt initiativ
til et møte med kraftselskapene for å bistå dem
som kommer vanskeligst ut. Jeg har redegjort for at det blir gitt
dispensasjon fra forskriften, slik at nettselskapene aktivt kan
tilby månedlig fakturering til sine kunder i
en avgrenset periode framover, noe som kan avhjelpe
i en ekstraordinær og vanskelig situasjon.
Jeg har også redegjort for at Regjeringen fortløpende
vil vurdere ytterligere tiltak. Svaret mitt gikk altså ikke bare
på det ene punktet, slik representanten Solberg gav uttrykk
for.

 Presidenten tillater tre oppfølgingsspørsmål – først
Trond Giske.

 Ett av de tiltakene som Regjeringen har nevnt
for å avhjelpe kraftsituasjonen, er at storforbrukere av
energi, altså industrien, enten skal legge ned virksomheten eller
permittere sine ansatte. Energiministeren sa i sin redegjørelse
i går at kraftintensiv industri har
mulighet til å selge kraft til markedet hvis de reduserer
virksomheten i vinter. Og jeg går ut fra at med fortsatt høye
priser vil flere bedrifter vurdere sitt kraftforbruk i vinter. I
klartekst betyr det at de ansatte enten skal sies opp eller
permitteres, gå ut i arbeidsløshet, og at det
skal være måten å løse
kraftkrisen på. Derfor synes jeg det var ganske
merkelig å høre statsministeren avvise
spørsmålet om man faktisk bruker ansatte i industrien
som innsatsfaktor for å løse energikrisen.
Det er jo nettopp det olje- og energiministeren faktisk sier.

Mitt spørsmål til statsministeren
er: Mener også han at man skal skyve
ytterligere tusenvis av industriarbeidere ut i arbeidsløshet
for å løse kraftproblemene i Norge?

 Nei, vi kommer ikke til å bruke økt
arbeidsledighet som et virkemiddel for å redusere strømprisene.
Det kan jeg trygt forsikre om. For denne regjering er full sysselsetting
et hovedmål, det er hele hovedlinjen bak vårt
budsjett.

Det kan være bedrifter som
er i en situasjon hvor de har kraft til salgs. De skal ikke
skyve mennesker ut i arbeidsledighet for å få det
til, men de kan være i en situasjon hvor de har
ledig kraft til salgs. Det kan avhjelpe situasjonen. I slike tilfeller
kan det selvsagt være fornuftig. Men det er noe
annet enn å bruke arbeidsledighet aktivt som
et virkemiddel for å redusere strømprisene.

 Øyvind Vaksdal – til oppfølgingsspørsmål.

 Stortinget fikk i går en redegjørelse
fra olje- og energiministeren om den prekære situasjonen
i kraftmarkedet. På tross av ekstremt høye strømpriser
som tvinger flere og flere på sosialkontoret, har åpenbart
Regjeringen ikke forstått alvoret i situasjonen.
Man skal fortsette sin endeløse ørkenvandring
i håp om at bare folk bruker mindre
strøm, skal alt ordne seg. Og man har dessverre ennå den
samme klokkertro på at såkalt alternative energikilder
skal berge situasjonen, dette til tross for at det åpenbart ikke
har virket. Fra Fremskrittspartiets side har man gjennom
mange år advart mot at denne situasjonen ville oppstå,
men man har dessverre talt for døve ører.

Vil statsministeren nå som Regjeringens
sjef vise handlekraft og skjære
igjennom, slik at vi kan få økt kraftproduksjonen
og derigjennom få billigere strøm – selvfølgelig
i tillegg til å senke avgiftene – slik at folk kan leve
med strømregningen?

 Representanten Vaksdals påstand om
at Regjeringen ikke har forstått alvoret, blir ikke
riktigere selv om den gjentas. Regjeringen har forstått
alvoret, og vi tar dette like alvorlig som partiene
på Stortinget.

Jeg har redegjort for både
de kortsiktige og de langsiktige tiltakene Regjeringen går
inn for. Jeg er klar over at de ikke på alle
punkter sammenfaller med Fremskrittspartiets politikk, men det betyr
jo ikke at Fremskrittspartiets energipolitikk, og enda
mindre dets miljøpolitikk, er bedre
enn Samarbeidsregjeringens politikk.

Vi setter inn økte tiltak
i forbindelse med bostøtteordningen, når det gjelder
informasjonstiltak, og når det gjelder betalingsterminer
for forbrukerne. Vi er også villige til å vurdere
ytterligere tiltak, både de som måtte
bli foreslått i Stortinget, og fortløpende på annen
måte. Vi kan komme tilbake til det. Men å la elavgiften
nå bli en slags jojo like etter at
Stortinget har vedtatt den, synes jeg ikke er riktig.

 Det blir oppfølgingsspørsmål – Marit Arnstad.

 Jeg merker meg at Regjeringen vil satse på ytterligere
informasjonstiltak og enøktiltak, og det er bra. Ikke alle
de tiltakene statsministeren nevner, er helt nye, men de er allikevel
bra.

Jeg tror også samtidig at
det er behov for å tenke nytt når det gjelder
energiutviklingen framover. Mange av de tiltakene vi nå setter
inn, går til å bygge ut vindkraft, til å bygge
ut varmeløsninger, og de går i forhold til bransjer, næringsliv
og industri. Svært få av tiltakene er rettet mot forbrukerne.

Skal man skape en miljøvennlig energipolitikk
i årene framover, må man kombinere miljøvennlighet
og forbrukervennlighet. Derfor synes jeg det var litt for enkelt
at statsministeren nå avviste spørsmålet
om en øremerking av elavgiften til tiltak overfor husholdningene,
fordi det burde nettopp være et av
de tiltakene som Regjeringen nå må vurdere. Hvorfor
kan ikke folk få lov å se at en del
av den avgiften de betaler inn, kan brukes når de selv
velger å opptre miljøvennlig og energivennlig,
f.eks. når de installerer vannbåren varme? Og
hvorfor kan de ikke også få et
skattefradrag for den typen investeringer?

 Jeg skal ikke nå fra talerstolen
avvise ytterligere gode tiltak. Og det å se sammenhengen mellom
miljøvennlighet og forbrukervennlighet, altså at
det skal lønne seg for den enkelte å opptre miljøvennlig,
er jeg enig i er et godt prinsipp. Om en gjør det ved å begynne å øremerke
deler av elavgiften til overføring til bestemte
energisparings- og enøktiltak, er jeg litt mer i tvil om.
Men jeg skal som sagt ikke kategorisk avvise det. Vi kan
gjerne drøfte det videre, men jeg er jo kjent med at Stortinget
generelt er tilbakeholdent med å øremerke bruk
av inntekter fra bestemte avgifter. Det legger
jeg til grunn. Men, som sagt, både i miljøets
og forbrukernes tjeneste skal vi vurdere slike forslag. Det vil
uansett ikke kunne avhjelpe den situasjonen vi er oppe
i i vinter.

 Vi går videre til neste
hovedspørsmål.

 Jeg vil også få stille
spørsmål til statsministeren.

Sterke krefter ønsker en
omkamp om norsk EU-medlemskap. Norsk EU-medlemskap vil få store
konsekvenser for Norge. Norsk landbruk vil gjennomgå strukturendringer
som vil få omfattende følger, ikke bare
for bønder, men også for det kulturlandskapet
som de fleste av oss er glad i.

Norsk hav vil bli EU-hav, og vi vil bli underlagt
et fiskeriregime som ikke er bærekraftig. Det
er naivt å tro at Norge vil kunne bli EU-medlem
uten å avgi fiskeressurser.

Vi vil måtte føre
en økonomisk politikk som ikke er tilpasset vår økonomiske
situasjon, noe som vil føre til høyere
arbeidsledighet. EU-medlemskap vil bety ytterligere sentralisering
av makt til byråkratiet i Brussel; demokratiet
og folkestyret vil tape.

Uttalelser fra statsministeren og andre
sentrale Kristelig Folkeparti-politikere gir grunnlag
for å spørre om Kristelig Folkeparti
er på glid i EU-saken. Mener statsministeren
at det på den bakgrunn jeg har nevnt, er nødvendig
for Kristelig Folkeparti å endre
syn på medlemskapsspørsmålet?

 Selv har jeg vært og er motstander
av norsk EU-medlemskap, og mange av de begrunnelsene som representanten
Haga nevnte nå, er også mine. For meg
er dette et spørsmål om avveining av fordeler
og ulemper ved de ulike tilknytningsformer. De ulempene som representanten
Haga nå nevnte, har for meg vært større
enn fordelene ved et EU-medlemskap.

Derfor har jeg også ment
at EØS-avtalen har vært god for Norge, sannsynligvis i
motsetning til representanten Haga! Jeg tror vi hadde vært
i en ytterst alvorlig situasjon hvis vi ikke
hadde hatt EØS-avtalen, slik Senterpartiet ønsker,
fordi den har gitt våre bedrifter like
konkurransevilkår på det store indre
marked, som nå for øvrig blir enda større.
Men den gir oss større frihet enn et EU-medlemskap, og
den har på en måte fungert som et nasjonalt kompromiss mellom
dem som ikke engang ville ha EØS-avtalen, og dem som ville
ha EU-medlemskap.

Men ethvert seriøst politisk parti
må gjennomdrøfte denne situasjonen med visse mellomrom
hvis det skjer fundamentale endringer. Kristelig Folkeparti
skal på vanlig måte behandle sitt program
på landsmøtet våren 2005. Representanten
Haga og andre kan være helt trygge
på at vi står på det vi har lovt velgerne
i det programmet vi nå har, nemlig at vi står
for EØS-avtalen som tilknytningsform til EU og er imot medlemskap.
Sem-erklæringen gjør det også klart
at hvis noen skulle forsøke å forandre dette
i den perioden denne regjering eksisterer, er grunnlaget for Regjeringen
borte.

Men vi må også være
så pass åpne og nyanserte at vi er villige
til å foreta vurderinger hvis det skjer fundamentale endringer
i Europa. Jeg har ikke dermed sagt at det leder
til en annen konklusjon, men jeg synes det ville være
litt underlig hvis en ikke er villig til å gå inn
i en avveining av fordeler og ulemper når en ser at Europa-kartet
blir helt annerledes, og at også små land,
bl.a. de baltiske, nå er på vei inn i EU.

 Dersom Norge skulle bli EU-medlem,
ville vi også måtte delta i Den økonomiske
og monetære unionen. I økonomisk forstand er Norge
et annerledesland. Vi har svært lav arbeidsledighet sammenliknet
med de fleste EU-landene, og vi har et høyt aktivitetsnivå i økonomien.
Vi har altså helt andre økonomiske utfordringer
enn det de fleste EU-landene har. Jeg vil derfor spørre
statsministeren om hva han mener at norsk tilknytning
til euro og ØMU vil bety for arbeidsledigheten
i Norge. Hva vil det bety for budsjettbalansen i form av
velferdskutt eller skattelette? I
lys av statsministerens ønske om å avveie
fordeler og ulemper vil jeg også spørre
om Regjeringen vil ta initiativ til en utredning
om hvilke konsekvenser deltakelse i ØMU og innføring av felles
rentenivå med EU vil ha for Norge.

 Når det gjelder ØMU, Den økonomiske
og monetære union, og euroen – uten at jeg dermed
har signalisert noe spesielt EU-standpunkt – er
det som kjent ikke alle EU-land som er med i
eurosonen. Sverige, Danmark og Storbritannia er ikke med,
men i hvert fall et par av de landene skal ha folkeavstemning om
det. Det gir jo mulighet for at de enten går inn i sonen eller
forblir utenfor. Det er altså ingen automatikk mellom
medlemskap og deltakelse i Den økonomiske
og monetære union og i eurosonen. Men det er
klart at hvis og når medlemskapsspørsmålet
igjen kommer opp i Norge, er det viktig at man i god tid forut for
en avgjørelse har utredet bl.a. disse spørsmålene.
Så der er jeg enig med representanten Haga.

I det hele tatt tror jeg ikke
at vi har noe hastverk når det gjelder debatten om en eventuell
endret tilknytningsform, fordi EU nå er inne
i en kraftig omforming, og vi trenger å se hvilket EU det dreier
seg om, hvis man skal invitere folket til en ny folkeavstemning.
Hva vil konventet og regjeringskonferansen ende opp i?
Hvilken erfaring får man ved utvidelsen? Hvilken plass
får f.eks. små land når det gjelder innflytelse?

 Det blir to oppfølgingsspørsmål – først Kristin
Halvorsen.

 Jeg vil gjerne stille et oppfølgingsspørsmål
til miljøvernminister Børge Brende.

Uansett om Norge er med i EU eller
er utenfor, kommer vi til å være et lite
land med et begrenset antall innbyggere. Noen tror på en måte
at Norge blir et kjempestort land hvis vi blir medlem
av EU, mens hvis vi er utenfor, så er vi små og
betydningsløse. Sånn er det jo ikke. Det finnes
faktisk argumenter internasjonalt som er bedre nå enn
tidligere, for at Norge skal stå utenfor EU, nemlig
at vi da har en mulighet til å spille en rolle på siden
av EU. Vi trenger ikke å samordne
utenrikspolitikken vår med EU og kan ha f.eks. en annen
pådriverrolle i internasjonale miljøforhandlinger.

Det som miljøvernminister Børge
Brende fikk til i Johannesburg, er blitt holdt fram som et slikt
eksempel. Ser miljøvernminister Børge Brende flere
fordeler nå ved at Norge står utenfor
EU, nettopp for å kunne påvirke og spille
en annen rolle internasjonalt, enn han kanskje gjorde tidligere?

 Etter min mening er det ingen tvil
om at av de store internasjonale aktørene er det EU som
er den sterkeste og viktigste pådriver
for høyere miljøstandarder, også i
utviklingspolitisk sammenheng. Det opplevde vi i Johannesburg, hvor
EU presset bl.a. USA, Russland og også Kina.
Men det er også riktig at Norge, bl.a. gjennom
utviklingsministerens innsats og mitt eget engasjement på miljøsiden,
støttet opp om det som da var EUs engasjement, og også på et
par områder fremhevet sterkt viktige
spørsmål for Norge.

Det jeg merker i min hverdag, er at veldig
mange av de sakene vi får på bordet når
det gjelder miljøpolitikk, er fastlagt i EU, og på en
del områder må vi faktisk
nå strekke oss for å møte EUs
krav. Det gjelder både vanndirektivet, hvor Norge
må investere mange milliarder kroner fremover, og avløpsdirektivet,
hvor vi ikke er i mål. EUs miljøpolitikk
og Norges miljøpolitikk har nærmet seg hverandre
kraftig.

 Det blir oppfølgingsspørsmål – Odd Roger
Enoksen.

 Mitt oppfølgingsspørsmål går
til statsministeren.

Kristelig Folkeparti var
motstander av norsk EU-medlemskap da det var seks medlemsland. De
var motstandere også da det var 15 medlemsland,
og jeg registrerer at Kristelig Folkeparti, i alle
fall statsministeren, nå er kommet i tvil når
det kan bli 25 medlemsland. Den tvilen gjelder ikke Senterpartiet,
og det forundrer meg noe at det alene har fått statsministeren
til å komme i tvil. Det er jo ikke antall medlemsland
som er avgjørende for om Norge bør bli
medlem eller ikke, det er utviklingen i EU. Den utviklingen
går sakte, men sikkert i retning av Europas forente stater,
med mer og mer felles politikk, felles bank, felles grunnlov, forslag
om en president, felles regjering og mer og mer felles politikk,
hvor de store landene får større innflytelse på bekostning
av de små landene.

I tillegg til dette vil vi fortsatt måtte
gi fra oss kontrollen med de viktige fiskeressursene våre
ved et eventuelt EU-medlemskap. Mitt spørsmål
til statsministeren er: Ser ikke statsministeren at de
grunnene vi hadde for å si nei i 1994, i minst like
stor grad er til stede i dag?

 Nei-argumentene er de samme som i 1994, og
derfor har jeg heller ikke endret standpunkt.
Men jeg er faktisk blant dem som har sett at det er både
fordeler og ulemper ved de ulike tilknytningsformene, og som har
vært villig til å avveie dem mot hverandre. Det
er mulig at Enoksen ikke ser det slik og aldri
vil se det slik, og aldri være villig
til å gå inn i en debatt om det er slik. Det får være
hans sak.

Jeg er såpass trygg på mine
holdninger i dette spørsmålet at jeg er fullt
ut villig til å gå inn i nye debatter og avveie
fordeler og ulemper. Kristelig Folkepartis standpunkt
ligger fast. Sem-erklæringen, hvor vi var enige om at grunnlaget
er borte hvis ett parti tar opp medlemskapsspørsmålet
for alvor, ligger fast.

Men vi må kunne ta innover oss og være
villige til å vurdere i en ny runde at EU forandrer
seg fra å være en vesteuropeisk
til å bli en mye bredere europeisk organisasjon, selv om
den foreløpig ikke er alleuropeisk.

Når det gjelder utviklingen i EU,
tror jeg vi skal være litt forsiktige med å forutse
den. Når organisasjonen blir så bred, kan det
hende at integrasjonen ikke vil kunne gå så dypt
som det Enoksen nå gav inntrykk av.

 Vi går til siste hovedspørsmål.

 Jeg har et spørsmål til statsministeren.

Noe av det folk synes er minst akseptabelt,
er at folk behandles forskjellig, avhengig av om man er høy eller lav.
Dømmes man for trygdemisbruk i Norge, får man
en streng straff. Sånn må det være, for
hvis vi skal holde disse velferdsordningene oppe, må man
sørge for at misbruk ikke blir tolerert. Det
er den eneste muligheten vi har til å holde ordningene
oppe.

I det siste har det kommet opp en annen sak,
der en avgått statsråd har, for å si
det sånn, gjort en liknende feil, som kanskje formelt sett ikke
er en feil, slik som trygdemisbruk er, men som jeg tror i folks øyne
og i moralsk forstand er like alvorlig. Jeg har behov
for å spørre statsministeren om han deler det
synet at det bør være et ledende prinsipp
at hvis man begår den samme type feil, skal man
behandles likt.

 På det generelle spørsmålet
er svaret et klart ja. Det skal være lik behandling
for like tilfeller. Men for meg å gå ytterligere inn
i den konkrete saken Karin Andersen nå tok opp, finner
jeg ikke riktig.

Når det gjelder spørsmålet
om etterlønn, behandlet administrasjonen
på Statsministerens kontor den saken. Jeg fant det også riktig,
siden det dreide seg om en statsråd fra en tidligere regjering,
og jeg har tatt administrasjonens vurdering til etterretning.

Utover det har Økokrim, i henhold til en pressemelding,
innledet etterforskning ved alle
sider av den såkalte Tønne-saken, som altså har
flere aspekter enn dette ene punktet. Siden dette nå er
under etterforskning, finner jeg det ikke riktig fra Stortingets
talerstol å kommentere det nærmere.

 Jeg takker for svaret og forstår at
statsministeren ikke kan gå inn i den konkrete
saken. Men jeg tror det er viktig for både regjering
og storting nå å se på og sørge
for at prinsipper i slike saker blir fulgt, at det blir likhet for
høy og lav, uansett hvem man er.

Det er slik at noen er i den situasjon
at de kan vedta sine egne ordninger. Det kan
jo vitterlig ikke de som er avhengig av sosiale ordninger eller
velferdsordninger som vi vedtar. Da har jeg lyst til å utfordre
statsministeren en gang til, mer på prinsippene. Jeg synes
at statsministeren kan være litt mer konkret.
Mener han at det i lys av denne saken er behov for å gå gjennom alle
ordninger tilsvarende denne, som gjør at man samordner
reglene, slik at de blir like for dem som mottar trygdeytelser?

 Som jeg sa i mitt første
svar, er jeg enig i det grunnleggende prinsipp at det skal være
likhet for høy og lav når det gjelder slike spørsmål
og reaksjonen mot eventuelle overtredelser. Jeg mener
jo at nettopp Økokrims etterforskning
er et uttrykk for at det her er likhet. De har satt i gang etterforskning ved alle
sider av denne saken overfor en tidligere statsråd. Det
viser at de i så måte ikke
har gjort forskjell – om det er en som kommer fra en såkalt
høy stilling, eller en som skulle ha en annen.

Jeg er også overbevist om
at det vil bli foretatt nødvendig gjennomgang av alle
ordninger i den grad det skulle være behov for
det. Det er vel praktiseringen av ordningene kanskje mer enn ordningene
det er behov for å gjennomgå.

Når det gjelder ordninger for politikere,
enten i regjering eller i storting, blir jo de stadig
gjennomgått, noe vi også vet at det
er tatt initiativ til her på Stortinget.

 Tiden for den muntlige spørretimen
er nå omme. Vi går over til den ordinære
spørretimen.





                    
                    
                    

 Det blir noen endringer
i den oppsatte spørsmålslisten, og presidenten
viser i den sammenheng til den oversikt som er omdelt på representantenes
plasser.

De foreslåtte endringer i dagens spørretime
foreslås godkjent. – Det anses vedtatt.

Endringene var som følger:

Spørsmål 18, fra representanten
Karita Bekkemellem Orheim til utdannings- og forskningsministeren,
er trukket tilbake.

Spørsmål 24, fra representanten
Geir-Ketil Hansen til forsvarsministeren, er trukket tilbake.

Spørsmål 25, fra representanten
Marit Nybakk til forsvarsministeren, utsettes til neste spørretime,
da statsråden er bortreist.





                    
                    








        

Spørsmål 1


    
        

Spørsmål 2


    
        

Spørsmål 3


    
        

Spørsmål 4


    
        

Spørsmål 5


    
        

Spørsmål 6


    
        

Spørsmål 7


    
        

Spørsmål 8


    
        

Spørsmål 9


    
        

Spørsmål 10


    
        

Spørsmål 11


    
        

Spørsmål 12


    
        

Spørsmål 13


    
        

Spørsmål 14


    
        

Spørsmål 15


    
        

Spørsmål 16


    
        

Spørsmål 17


    
        

Spørsmål 18


    
        

Spørsmål 19


    
        

Spørsmål 20


    
        

Spørsmål 21


    
        

Spørsmål 22


    
        

Spørsmål 23


    
        

Spørsmål 24


    
        

Spørsmål 25


    
        

Spørsmål 26


    



                    

 Dette spørsmålet
er trukket tilbake.





                

 Dette spørsmålet
er trukket tilbake.





                

 Dette spørsmålet
er utsatt til neste spørretime.





                

 Det foreligger ikke
noe referat.





                    
                    
                    

