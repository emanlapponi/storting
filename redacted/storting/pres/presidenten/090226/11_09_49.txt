 Representanten Hans Olav Syversen har tatt opp det forslaget han refererte til.
               

 Det private forslaget vi skal diskutere og stemme over i dag, handler substansielt
                  om vi skal nedsette et utvalg som skal se på de dynamiske effektene av redusert
                  skatt på arbeid og formue. Finansministeren har i brev til komiteen redegjort for
                  at det allerede er nedsatt en arbeidsgruppe med deltakere fra Finansdepartementet
                  og SSB, som saksordføreren gjorde rede for, som skal se på de ulike dynamiske
                  effektene som har budsjettrelevans, altså en bredere tilnærming til dynamiske
                  effekter. Regjeringspartiene mener derfor et nytt utvalg er unødvendig, og stemmer
                  derfor imot Høyres forslag. 

Vi er også uenig i Høyres utgangspunkt. Opposisjonen synes å ha større tro på
                  dynamiske skatteeffekter enn det vi i regjeringspartiene har. Dette er en sak hvor
                  vi finner et ideologisk skille mellom høyre- og venstresiden. I merknadene finner
                  vi riktignok mer moderate formuleringer enn tidligere debatter har vært preget av,
                  og det er bra. Det er nok å gå tilbake til referatet fra stortingsmøtet den 20.
                  juni, i debatten om revidert budsjett. Den debatten var ikke særlig oppklarende
                  for velgerne, om noen av dem skulle være opptatt av hva som ligger i det lite
                  folkelige begrepet «dynamisk skattepolitikk». Den debatten bar preg av hva jeg vil
                  kalle en klassisk skinndebatt. 

Betyr dynamisk skattepolitikk at én krone gitt i skattelette gir minst det samme
                  tilbake i form av økte skatteinntekter? Betyr det at én krone gitt i skattelette
                  gir ingen gevinst i økte skatteinntekter, men kun 100 pst. tap? Eller betyr det at
                  en viss andel av krona tilfaller staten i skatteinntekt? 

Mitt inntrykk er at vi nå kan samle oss om det siste alternativet, i motsetning
                  til tidligere hvor enkelte på høyresiden har hevdet at man kan få det samme eller
                  mer igjen fra staten enn skattelettelsen har kostet. 

Foranledningen for debatten den gang, og trolig også dette Høyre-forslaget, var en
                  rapport lagt fram av SSB som viste at lavere skatt kan utløse økt arbeidstilbud,
                  først og fremst dersom det går til de lavtlønte. Denne effekten bidrar til litt
                  mer enn 20 pst. av skattelettelsen, men kommer tilbake til staten igjen i form av
                  økte skatteinntekter. Dermed blir kostnaden ved skattelettelsen lavere enn 100
                  pst. De øvrige inntektsøkningene som beskrives av SSB, knytter seg i stor grad til
                  at folk får økt kjøpekraft. Dette var selvfølgelig finansministeren i debatten på
                  forsommeren enig i, like selvfølgelig som at undertegnede i Dagens Næringsliv ikke
                  benektet at det finnes dynamiske effekter av lavere skatt. Men tilsvarende
                  effekter vil jo oppstå også dersom vi økte bevilgningene til veibygging slik at
                  næringslivet fikk bedre rammebetingelser, til barnehager eller til kommunene uten
                  å stramme inn på andre områder. 

Skattelettelser kan ha to effekter, én kjøpekraftseffekt som gir økte
                  skatteinntekter fordi folk får mer penger mellom hendene, og én effekt som skyldes
                  at økonomien fungerer bedre gjennom f.eks. et økt arbeidstilbud. Dersom vi øker
                  offentlige utgifter uten å ta hensyn til hvordan dette finansieres, vil også
                  virkningen av dette gi staten økte skatte- og avgiftsinntekter. For det første vil
                  økt kjøpekraft føre til økte momsinntekter, avgiftsinntekter og andre inntekter
                  fra arbeidsgiveravgift. Og dersom utgiftene går til tiltak for å bedre økonomiens
                  virkemåte, altså økt arbeidstilbud fordi vi fjerner kontantstøtten f.eks. eller
                  bygger nok barnehager, vil vi også få varige inntektsøkninger som følge av dette.
                  Men vi på venstresiden har likevel vært forsiktige med å snakke om en dynamisk
                  utgiftspolitikk. 

Jeg synes det ville være ryddig om høyresiden var mer tydelig på den
                  selvfølgelighet at skattelettelser også gir inntektstap for staten, som vil gå ut
                  over vår mulighet til å satse enda mer på skole, enda mer på sykehus eller enda
                  mer på veier. 

Så til det vi egentlig snakker om i dag – om vi skal nedsette er utvalg. Enkelte
                  framstiller det som at et slikt utvalg skal komme med det endelige svaret på
                  dynamisk skattepolitikk. Jeg er glad for at opposisjonen har stor tro på norske
                  forskere, selv om man i visse debatter her i salen skulle tro at det knapt forskes
                  i dette landet. Men skattens effekt på den økonomiske aktiviteten er en av de mest
                  diskuterte, analyserte innen økonomien de siste 20–30 årene. Resultatet av
                  analysene er veldig klare i sin uklarhet: Det er usikkert akkurat hvordan lavere
                  skatt påvirker arbeidsinnsatsen fordi dette er komplisert, for det er så utrolig
                  mange andre forhold som påvirker dette. For skatt er bare én faktor som er viktig
                  for arbeidstilbudet blant lavtlønte. Tilgang på barnehageplasser har f.eks. meget
                  stor betydning for muligheten til å være yrkesaktiv for småbarnsforeldre, mens
                  kontantstøtten virker negativt på arbeidstilbudet. Og noen jobber jo maksimalt av
                  sin kapasitet i utgangspunktet, og de vil kanskje ha økt fritid i stedet for at de
                  vil jobbe mer. For å vurdere effekten på arbeidstilbudet kan vi ikke bare studere
                  skatt isolert. 

Et annet eksempel: SSBs analyser ville kanskje fått et annet resultat om
                  skattelettelsene hadde vært gitt i dag, og undersøkelsen av dette hadde vært gjort
                  i dag, for i dag er situasjonen annerledes på arbeidsmarkedet. Årsaken til den
                  situasjonen vi har i dag, er nemlig stor etterspørselssvikt i den globale
                  økonomien, ikke det norske skattenivået. 

Jeg tror vi politikere lurer oss selv hvis vi tror at økonomisk forskning skal gi
                  et objektivt og entydig svar på det optimale skattenivået. Skattenivået må
                  fastlegges gjennom en avveining mellom ønskene om hvor mye den enkelte skal
                  beholde til eget privat forbruk og de behov fellesskapet har for finansiering av
                  barnehager, trygder, sosiale ytelser, sykehus og veier. 

En kommer derfor ikke utenom det som er hovedtrekket både ved markedsøkonomi og
                  offentlig økonomi. Det er en sammenheng mellom hva en betaler og hva en får igjen,
                  enten det gjelder kjøp av private varer og tjenester eller i form av ytelser eller
                  tjenester fra det offentlige. 

 Som vi i Fremskrittspartiet i komitébehandlingen og i merknads form har gitt
                  uttrykk for, støtter vi fullt ut forslaget fra Høyre. 

Vi i Fremskrittspartiet er for så vidt allerede overbevist om at det er positive
                  dynamiske effekter ved redusert skatt på arbeid og formue, noe som bekreftes i
                  flere internasjonale studier som har sett nærmere på skatteendringer i ulike land. 

For et land som Norge, som har et høyt skattenivå og høyt kostnadsnivå i
                  internasjonal sammenheng, vil skattereduksjon utvilsomt resultere i at norsk
                  næringsliv blir mer konkurransedyktig. Vi vil få mer økonomisk vekst, flere
                  arbeidsplasser og dermed også økte skatteinntekter. 

Et skatte- og avgiftssystem skal oppmuntre til arbeid og investeringer. Men for å
                  få en objektiv viten og få bekreftet dette i norske fagmiljøer og eventuelt i
                  norsk forskning hadde det derfor vært på sin plass med en bredere faglig vurdering
                  av dette – et utvalg med representanter fra flere ulike fagmiljøer. Det blir lite
                  ambisiøst å henvise til at Regjeringen har nedsatt en arbeidsgruppe kun bestående
                  av representanter fra Finansdepartementet og Statistisk sentralbyrå som skal se på
                  arbeidstilbudsendringer og etterspørselsendringer, og eventuelt andre dynamiske
                  effekter. 

Jeg vil også minne om alle innspill i høringsrunden komiteen hadde. Samtlige
                  organisasjoner støttet forslaget. Jeg vil spesielt nevne Skattebetalerforeningen,
                  som i sitt høringsbrev bl.a. viser til følgende: 

Undersøkelser viser at mange vil jobbe mer hvis marginalskatten var lavere.
                     

Statistisk sentralbyrås modell tar ikke hensyn til alle effekter. 

Debatten – som flere innledere har bekreftet – preges ofte av påstander, men
                        begrenset objektiv viten, og at en nærmere utredning dermed kan bidra til en
                        mer konstruktiv debatt. 

Finansnæringens Hovedorganisasjon støtter forslaget og viser til at forslaget må
                  ses på bakgrunn av at Norge har et relativt høyt skattenivå i internasjonal
                  sammenheng, og dette høye skattenivået medfører store skattekiler, som vrir
                  ressursbruken vekk fra det mest økonomisk effektive. 

Også HSH støtter forslaget fullt ut og nevner bl.a. at den internasjonale
                  nedgangskonjunkturen og de utfordringer dette innebærer for sysselsettingen og
                  verdiskapingen, gjør at timingen for et slikt utvalg er veldig god. Derfor hadde
                  jeg håpet at regjeringspartiene i denne sak hadde strukket ut en hånd til en
                  samlet opposisjon, bestående av Fremskrittspartiet, Høyre, Kristelig Folkeparti og
                  Venstre. 

 La meg først takke saksordføreren for en utmerket jobb og – ikke minst – for en
                  balansert fremstilling når det gjelder dette skattespørsmålet. 

Det som var bakgrunnen for at vi fremmet forslaget, var selvsagt at vi ønsket å
                  stimulere økonomien og næringslivet. I de krisetidene vi nå står oppe i, vises det
                  tydeligere enn noen gang at for at det skal bli vekst, for at vi skal få flere
                  arbeidsplasser, må bedriftene holdes i gang. Det er selve grunnlaget for
                  velferdssamfunnet. Et slikt siktemål har jo også de tiltakspakkene som vi
                  diskuterer i andre saker, nemlig at bedriftene må få forbedret vilkårene når det
                  gjelder kostnadssiden, det å skaffe kapital og det å satse på fremtiden. 

Det synes nå, i den tiden vi er inne i, å være en gryende forståelse hos
                  regjeringspartiene for at arbeidsplasser er synonymt med bedrifter, som igjen er
                  synonymt med eiere. Jeg synes det var en bra start på det innlegget i den forrige
                  saken som representanten Holmås hadde. Han snakket om at det er nødvendig med
                  kapital for å få til omstillinger og skape nye arbeidsplasser. Og da må det være
                  interessant å diskutere hvordan hele dette komplekset – eiere, arbeidsplasser og
                  bedrifter – reagerer på skatteendringer. Er det positivt, eller er det negativt?
                  Jeg tror at for hver dag som går med denne krisen, vil dette representantforslaget
                  bli stadig mer aktuelt. 

Forslaget har sitt utgangspunkt i den SSB-rapporten som flere nå har snakket om.
                  Jeg mener at den viser at Høyre har hatt rett hele tiden, og at de rød-grønne har
                  tatt feil med hensyn til hvordan skattepolitikken virker dynamisk. Det er altså
                  ikke slik at enhver krone i skattelettelse er en bortkastet krone når det gjelder
                  velferden. Så kan man godt diskutere hvor den grensen går, og hvordan dette virker
                  – det var det meningen at dette utvalget skulle se på. Men det er bra at man nå er
                  enige om at skattelettelse til en viss grad bidrar til arbeidsdeltakelse, vekst og
                  utvikling i samfunnet. Også finansministeren har pekt på at dette har en
                  betydning. Hun sa det i revidertdebatten i fjor, og sier det også i sitt brev til
                  komiteen. 

Skattedebatten i Norge de siste årene har blitt ført med en nokså høy ideologisk
                  fane fra de rød-grønne partiene. Vi hørte representanten Aasen si i sitt innlegg
                  tidligere her i dag at utgangspunktet – hun begynte innlegget sitt med det – er
                  ideologi når det gjelder nivået på skatten, og hvordan skatten skal brukes. Og jeg
                  satt og tenkte på da jeg hørte hennes innlegg, at jeg egentlig ikke skjønner – hun
                  må sikkert ha vært enig i at departementet nedsatte denne litt smalere gruppen –
                  hvorfor man i det hele tatt skal utrede dette. Det forstår jeg ikke – hvis man
                  mener at dette ideologisk ikke har noe for seg, og at det er feil. Det synes jeg
                  er en ganske interessant diskusjon. Men jeg må si at jeg er glad for at jeg
                  gjennom andre saker, om f.eks. krisepakkene, oppfatter at autopiloten for at
                  enhver skattelettelse er noe som går ned i lommene til de rike, er interessant å
                  følge med på. 

Når det gjelder akkurat dette utvalget, synes jeg at hvis vi er enige om at dette
                  er et viktig tema å diskutere, burde man kunne utvide det. Det er som
                  representanten Lundteigen sa i den debatten vi hadde tidligere i formiddag, i en
                  litt annen sammenheng, at det er en fare med ensrettede faglige miljøer. Jeg mener
                  ikke at SSB og Finansdepartementets ekspertise kanskje er altfor ensrettede, men
                  kanskje er de mer ensrettede enn om de hadde blitt mikset med noen utenfra, og som
                  så det på en annen måte. 

Så er jeg – avslutningsvis – helt enig med statsråden, som vel sier i sitt brev
                  til komiteen at det haster med å gjøre noe med denne saken. Jeg oppfatter at det
                  er en av årsakene til at man avviser å ta med andre. Jeg er helt enig i at det
                  haster. Jeg tror at den kunnskapen som vi skal ha om skattelettelser, må vi få
                  raskt, fordi vi nå er i en situasjon hvor vi skal bruke den. Derfor er det synd at
                  forslaget ikke får flertall. Men kanskje kan i hvert fall debatten bidra til at
                  dette er et tema vi ikke slipper. 

Vidar Bjørnstad hadde her overtatt presidentplassen.
               

 Det blir replikkordskifte. Presidenten vil foreslå at antallet replikker begrenses
                  til inntil tre – og anser det vedtatt. 

 Årsaken til at jeg valgte å ta replikk, var representanten Flåttens undring. Først
                  tok han opp dette at jeg startet med ideologi i mitt innlegg. Jeg vil jo hevde at
                  også Høyres standpunkt i denne saken i høyeste grad handler om ideologi. 

Når det gjelder denne arbeidsgruppen, merker jeg meg at det kan tyde på at Flåtten
                  ikke har lest hele det brevet fra finansministeren Kristin Halvorsen som komiteen
                  har fått, hvor det står at denne arbeidsgruppen ikke bare skal se på dynamiske
                  effekter av skatteendringer for arbeidstilbudet – «også andre sider (…) som virker
                  inn på arbeidstilbudet, bør hensyntas og synliggjøres». Jeg lurer på hvorfor ikke
                  Høyre har det med i sitt forslag. For er ikke representanten Flåtten enig i at det
                  er mange andre forhold i samfunnet som påvirker arbeidstilbudet – f.eks.
                  kontantstøtte, barnepass, barnehagetilbud og andre ting – og som vil frigjøre
                  arbeidskraft? 

 Jeg er ikke overrasket over at representanten Aasen snakker om ideologi når det
                  gjelder skatt. Det jeg er overrasket over, er som regel resultatene. 

Jo da, jeg har lest brevet fra finansministeren. Jeg ser at man tenker å ta inn
                  veldig mange andre ting i disse vurderingene. Jeg tror at man skulle rendyrket det
                  mer på skatt, for det har vært sentralt og viktig i den norske økonomiske debatten
                  i den senere tid. Nettopp det taler for at man burde trekke inn annen kompetanse,
                  kanskje utenfra, og få friske øyne – uten at jeg skal si at øynene i departementet
                  og i SSB er trette – som har et nytt syn, til å se på dette. 

Dette er en meget viktig debatt. Jeg synes at representanten Aasen løper litt unna
                  det hun sier, for hvis hun egentlig mener det som hun innledet med, er det
                  egentlig ikke nødvendig med noen arbeidsgruppe, heller ikke i departementet. 

 Flere har ikke bedt om ordet til replikk. 

 Jeg er fornøyd med at siste taler, representanten Flåtten, går opp nye stier på
                  vegne av Høyre. Han sier at det er et litt ensrettet miljø i Statistisk
                  sentralbyrå og i Finansdepartementet, og at det kan hende at det er behov for
                  friske øyne – noen er kanskje litt trette. Det synes jeg er en beskrivelse som vi
                  skal ta med oss alle sammen. Jeg er glad for at det utvikler seg en forståelse her
                  i denne salen, og at en vil invitere flere miljøer med. 

Denne saken gjelder ikke bedriftsbeskatning. Den gjelder beskatning av
                  privatpersoner. Jeg synes at når en skal diskutere dynamisk skatt for
                  privatpersoner, bør en ha et historisk perspektiv på det. Fram til 1881 var det
                  for privatpersoner ingen skatt på inntekt og ingen skatt på formue. Det var skatt
                  på eiendom – den gang kalt matrikkelskyldskatt. I 1881 fikk vi en ny skattelov,
                  hvor inntektsskatt og formuesskatt kom inn, og det hang nøye sammen med
                  evneprinsippet. I mange år levde inntekts- og formuesskatten sammen med
                  matrikkelskyldskatten. Etter hvert ble matrikkelskyldskatten tilnærmet tatt ut –
                  ja, helt tatt ut – men den kom etter hvert igjen i form av et annet uttrykk,
                  nemlig eiendomsskatt. 

Det som er det aller viktigste i denne innstillinga, er at det fra
                  regjeringspartiene opereres med tre sentrale ord som en ikke finner fra en samlet
                  opposisjon. Ordene fra regjeringspartiene er «skatt etter evne».
                  Opposisjonspartiene – alle opposisjonspartiene – har ikke med hovedpremisset for
                  inntektsbeskatning av personer, nemlig «skatt etter evne». Dette er ideologi. Det
                  er en klar forskjell på hvilke prinsipper som skal legges til grunn for beskatning
                  av privatpersoner. 

Regjeringspartiene sier i en merknad at 

«marginalskattesatsene på arbeid påvirker arbeidstilbudet, først og fremst for
                     de laveste inntektene». 

Altså: Regjeringspartiene sier at marginalskattesatsene påvirker arbeidstilbudet
                  for alle, men først og fremst for dem med lavest inntekt. Når opposisjonen her
                  prøver å si at de ikke er klar over det, er det altså å slå inn åpne dører. 

Det som opposisjonen sier i innstillinga, er at 

«marginalskattesatsene på arbeid påvirker arbeidstilbudet. Det er også
                     alminnelig antatt at dette gjelder for alle inntektsintervaller, men at
                     påvirkningen er sterkest når det gjelder de laveste inntektsintervallene». 

Det er egentlig ikke noen stor forskjell mellom de to forståelsene av
                  marginalskattens virkning. 

Men så sier opposisjonen: 

«På dette grunnlag er det sterkt ønskelig at det offentlige søker å hente inn
                     nødvendige skatteinntekter gjennom et bredt skattegrunnlag kombinert med lave
                     marginalskattesatser.» 

Da begynner vi å nærme oss kjernen i diskusjonen om såkalt dynamisk
                  skattepolitikk. For slik som det sitatet er å forstå, må jo det føre til en
                  flatere beskatning, altså mindre forskjell mellom marginalskattesatsene for høye
                  inntekter og lave inntekter. For at en så skal ta inn noe av det skattebortfallet,
                  legger en vekt på et bredt skattegrunnlag. Det kan tyde på at en ønsker å ha
                  mindre fradrag for reiseutgifter, kostnader i forbindelse med diabetes e.l. Sett
                  fra regjeringspartienes og min side er det sterkt negativt i fordelingspolitisk
                  sammenheng. Vi er nødt til å kombinere marginalskatteprosentpolitikken vår med
                  nødvendige fradrag for det som helt åpenbart er ekstrakostnader for befolkningen,
                  knyttet til arbeid, diabetes e.l. 

Dagens økonomiske situasjon, med sterkt økende inntektsforskjeller, gir fra
                  Regjeringas side sjølsagt også behov for at det bør legges mer vekt på
                  evneprinsippet i inntektsbeskatningen for å kunne utjamne og gi jamnbyrdige
                  forhold. I praksis vil det først og fremst bety lavere skatt på lave inntekter. 

Når opposisjonen ønsker å nedsette et utvalg for å se på de dynamiske effektene på
                  kort og lang sikt ved redusert skatt på arbeid og formue, er det interessant at de
                  ikke nevner eiendomsskatt. Hvorfor tas ikke eiendomsskatt med i vurderinga av
                  skattepolitikkens virkeområde? 

Dette er i bunn og grunn en skinndebatt. Det som er debattens kjerne, er
                  spørsmålet om vi skal ha inntektsskatt etter evne eller ikke. Høyre har lange
                  historiske linjer hvor en ikke har stått som en forsvarer, en pådriver eller en
                  tilhenger av skatt etter evne. Fremskrittspartiet står for skattelette for alle.
                  Det som er mest interessant, er hva Kristelig Folkeparti og Venstre, som tidligere
                  i sin historie har vært enig med Senterpartiet om skatt etter evne, står for. Nå
                  har en ingen merknad på sjølstendig grunn hvor en påpeker det. Det synes jeg er
                  trist at en ikke har. 

Derfor synes jeg at det å nedsette en kommisjon egentlig er å bruke tid og krefter
                  på noe som er godt avklart. Finansdepartementet har nå en rekke påtrengende
                  utfordringer som en bør bruke sine folk til å få en løsning på, og ikke bruke sine
                  fagfolk til å diskutere eller utrede noe som vi altså har debattert lenge, og som
                  har sin kjerne i om en er for eller imot skatt etter evne på den inntekt som en
                  har å skatte av. 

 Det blir replikkordskifte. 

 Det saken dreier seg om, er jo hvorvidt det skal settes ned et faglig utvalg som
                  er bredere enn den gruppen som arbeider i Finansdepartementet. 

Jeg forstod på representanten Lundteigen at han innledningsvis var enig både med
                  seg selv og med meg, når han henviste til det han tidligere har sagt i dag om et
                  ensrettet faglig miljø, at det var behov for friske øyne, osv. Og så går han over
                  til stort sett å snakke om hva Høyre egentlig mener om de forskjellige
                  skattetyper, om skatt etter evne, osv. 

Jeg har lyst til å vende tilbake til utgangspunktet her. Synes han ikke – særlig
                  med henvisning til at han til slutt sier at Finansdepartementet har mer enn nok å
                  gjøre – det da vil være fornuftig at man fylte på den arbeidsgruppen, slik at det
                  ble et utvalg som nettopp kunne utrede dette som er viktig, og som Lundteigen i
                  innledningen også var opptatt av? 

 Jeg er grunnleggende enig i og glad for det som representanten Flåtten har sagt og
                  sier om et breiere økonomisk politisk miljø. Jeg er grunnleggende enig i det
                  representanten sier om friske øyne, se problemstillingene fra en ny vinkel. 

Det jeg prøvde å si, var at dette området – når det gjelder den såkalte effekten
                  av en dynamisk skattepolitikk – er et område som både i norsk økonomisk debatt og
                  i internasjonal politisk og økonomisk debatt har vært veldig mye drøftet, og hvor
                  en etter min vurdering har en god avklaring på hvordan det fungerer. Problemet er
                  altså etter vår vurdering avklart. En bør da konsentrere sin innsats om de behov
                  som er mer påtrengende. Det var essensen i mitt innlegg. 

 Så da mener representanten Lundteigen at det også er unødvendig med arbeidsgruppen
                  i Finansdepartementet? 

 Nei. Jeg regner med at det er en rekke arbeidsgrupper i Finansdepartementet, men
                  på dette området mener jeg altså at det er bortkastet tid å få
                  Finansdepartementets folk inn i en større gruppe på dette området, for jeg ser
                  ikke hva som er det nye som kan komme opp. Det har heller ikke representanten
                  Flåtten bidratt med i denne debatten. Hva er det for slags problemstillinger som
                  er nye, som ikke tidligere er vurdert, og som kan medvirke til at vi kan komme til
                  et nytt resultat i forhold til det som er presist beskrevet i innstillinga? 

 Flere har ikke bedt om ordet til replikk. 

 Vi har skatt av flere forskjellige grunner. Det ene er at vi har skatt fordi vi
                  mener at skatt er en god, fornuftig og fin måte å finansiere fellesskapet på. Det
                  andre: Vi mener at skatt er viktig for å sørge for en mer rettferdig fordeling
                  mellom folk, fordi vi vet at noen tjener mer enn andre, noen tjener sinnssykt mye
                  mer enn andre, og de bør også – som Per Olaf Lundteigen var inne på – bidra mer
                  til fellesskapet. Vi har skatt også for å bidra til en mer rettferdig fordeling
                  når folk har opparbeidet seg formuer bl.a. gjennom å ha gunstige skattesubsidier,
                  eller på andre måter har skaffet seg store verdier. For å sørge for en rettferdig
                  fordeling mellom generasjonene er det fornuftig med skatt for å utjevne disse
                  formuene. Den tredje grunnen til å gjøre dette er at vi er opptatt av miljø. Vi
                  vet at et fritt marked helt uregulert bidrar til å sørge for at miljøet ødelegges
                  fordi man ikke betaler bl.a. for de enorme klimautslippene som påfører folk over
                  hele verden skader. Det er tre gode grunner for skatt, som vi er for. Vi sier ikke
                  at folk skal betale skatt med glede, men de skal betale skatt med forståelse. Da
                  er det viktig å ha et skattesystem som bidrar på alle disse tre forskjellige
                  områdene. 

Så er spørsmålet: Skal vi ha en diskusjon om dette, skal vi ha en arbeidsgruppe
                  eller skal vi ha et bredt utvalg som ser på de dynamiske effektene? Da vil jeg si
                  at et slikt bredt sammensatt utvalg er helt unødvendig, hvis en ikke også legger
                  føringer for hva det er som er poenget med det utvalget. Mitt poeng – jeg håper
                  det også er finansministerens poeng, når hun har en arbeidsgruppe i
                  Finansdepartementet som jobber med dette – er bl.a. at man må basere seg på de
                  analysene som blir gjort av Statistisk sentralbyrå med hensyn til å vise til
                  enkelte punkter som jeg vil komme inn på i løpet av innlegget mitt. 

Jeg hadde tenkt å gå igjennom fem punkter i forhold til å ta – skal vi si – et
                  oppgjør med dynamiske effekter av en dynamisk skattepolitikk, men jeg går inn på
                  noen elementer som jeg synes kommer for lite fram når høyresiden preker om dette. 

Det ene er at dynamiske effekter er forstått som at én krone mindre i inntekter
                  for staten betyr minst én krone mer i inntekter for fellesskapet sett under ett –
                  eller for samfunnet og næringslivet og alt mulig sett under ett. Den påstanden har
                  på mange måter tatt livet av seg selv to ganger opp gjennom historien i USA. Den
                  ene gangen så til de grader under Reagans periode, der han hadde store tanker om
                  at dette ville bidra til kjempestore inntekter for fellesskapet. Det spilte
                  fallitt. Den andre gangen var under Bush-regjeringens periode, hvor hele tanken
                  var at man skulle få fart på økonomien med kjempestore skatteletter, og så skulle
                  dette skape vekst og velstand. Vi ser hva det har skapt i USA, det har vært et av
                  bidragene til finanskrisen, bl.a. fordi Bush ikke sørget for å finansiere de
                  utgiftene han hadde. En uansvarlig skattepolitikk som tar utgangspunkt i at man
                  tror at det blir mer penger til staten ved å senke skattene, bidrar til
                  kjempestore underskudd, som vi har sett i USA. Bush ønsket å finansiere
                  krigføringen sin i resten av verden gjennom å senke skattene i USA. Det har altså
                  spilt fallitt og bidratt til den krisen vi har hatt, på grunn av at man har levd
                  på penger man ikke hadde. Dette vet jo finanskomiteen. Vi var på tur i USA, og noe
                  av det som flest folk der var bekymret for, var ubalansen i amerikansk økonomi,
                  basert på en tankegang om at hvis man bare senket skattene nok, ble det nok vekst
                  i økonomien til at alt gikk bra. Det gjorde det ikke. 

Det andre momentet jeg vil ta opp, er at skatt brukt av oss her i dette hus, eller
                  av kommunepolitikere og fylkestingspolitikere rundt omkring i landet, avgjør
                  hvorvidt det er fornuftig å hente inn den skatten eller ikke. Man kan se på de
                  positive arbeidsincentivene og se at mer arbeid kan bli utført hvis man senker
                  skattene. Men hvis man bruker disse pengene man tar inn i skatt, til å gjøre ting
                  som i hvert fall ikke bidrar til å øke arbeidstilbudet – sørge for å få flere folk
                  i jobb – betyr det snarere tvert imot at man saboterer hele den positive effekten
                  av en eventuell skattelette. 

Det beste eksempelet er jo kontantstøtten, som Marianne Aasen var inne på i sitt
                  glitrende innlegg. Argumentet om at man henter inn skattepenger for å bruke dem på
                  holde folk unna jobb, må man lenger ut på landet med, hvis man skal argumentere
                  for skattelette og si at det er bedre. Nei, la oss istedenfor å avskaffe ordninger
                  finansiert over statsbudsjettet som er negative for en mest mulig effektiv bruk av
                  pengene i økonomien, heller hente inn skatt for å gjøre ting som er kjempebra. Det
                  å hente inn penger i skatt og bruke dem på barnehager, på utdanning, på å sørge
                  for at elever i videregående skole fullfører videregående skole, på å sørge for
                  nok lærerressurser, så elever får med seg alt de trenger – tidlig innsats i skolen
                  – bruke penger på jernbane for å løse klimautfordringene og bruke dem på
                  forskning, er kjempebra måter å investere fellesskapets penger på, som er bedre
                  for samfunnet enn hvis vi lot være å ta dem inn i skatt. La oss heller fokusere på
                  det. La oss bruke penger fornuftig på samfunnsmessig fornuftige investeringer. 

Det tredje momentet er alternativet til skatt. Det er høyresiden aldri inne på.
                  Hvis man kutter i helsetilbudet, og sier nei, la folk heller få mer skattelette
                  for å finansiere sitt eget helsetilbud, får man en mer ineffektiv bruk av
                  samfunnets ressurser. Det finnes ikke et menneske på kloden – jo, det finnes noen
                  mennesker på kloden, men det finnes ikke et oppegående menneske – som ikke mener
                  at den amerikanske måten å finansiere helsevesenet på er en katastrofe. Alle som
                  var på NHOs årskonferanse, fikk akkurat det bildet. Det å bruke konkurranse på
                  feil måte ved å privatisere alt – hele finansieringen av helsevesenet – skaper en
                  ineffektiv bruk av samfunnets ressurser. Hvis man blir syk og trenger advokater
                  for å finne ut hvilket sykehus som bruker pengene på en riktig måte, og hvem som
                  egentlig skal ha ansvaret for å finansiere dette, sier det seg selv at man har et
                  mye mer ineffektivt system enn hvis man betaler skatt til fellesskapet, og lar
                  fellesskapet finansiere utgiftene. 

Et eksempel vi har, som Joseph Stiglitz har tatt opp, er privat finansiering av
                  pensjon. Privat finansiering av pensjon, både kostnader til megler,
                  forvaltningskostnader og kostnader til markedsføring – alt dette – bidrar til å
                  gjøre det mer ineffektivt enn om vi hadde tatt det over skatteseddelen. Det må man
                  ha med seg når man sier at det lureste i verden er skattelette, slik Høyre og
                  Fremskrittspartiet ofte gjør. 

Så til det fjerde momentet. Hvis Høyre har sett lyset, Venstre har sett lyset –
                  Kristelig Folkeparti har i hvert fall sett lyset – og Fremskrittspartiet har sett
                  lyset når det gjelder hva som er riktig i forhold til den dynamiske
                  skattepolitikken: Hvorfor førte man ikke den politikken i forrige fireårsperiode?
                  Det var jo ikke slik at de folkene som hadde de laveste inntektene, var dem som
                  fikk de største skattelettene. Tvert imot var det aksjeeierne, de som hentet ut
                  utbytte på aksjer, som fikk de største skattelettene – i realiteten mellom 20 og
                  25 milliarder kr i skattelette i forrige periode. De pengene burde jo i stedet ha
                  gått til dem som hadde lave inntekter, og som ville vært der man hadde fått mest
                  positiv effekt av skattelette – sette ned skattene for folkene med de laveste
                  inntektene, ikke for de folkene som hadde de høyeste inntektene. Toppskatten ble
                  redusert, og ble foreslått enda mer redusert, da vi overtok i 2005. Det er jo
                  stikk i strid med en fornuftig skattepolitikk, som skal være mest mulig dynamisk.
                  Man burde økt skattene for dem som hadde de høyeste inntektene, og senket dem for
                  dem som hadde de laveste inntektene, hvis man var opptatt av en mest mulig
                  dynamisk effekt av skattepolitikken. Økte miljøavgifter for å finansiere lavere
                  skatter for folk med lave inntekter er også veldig fornuftig. Jeg hører ikke
                  akkurat brølet fra høyresiden om å gjøre det. 

Det femte og siste punktet mitt er hva vi bør gjøre. Jo, i tiden som kommer bør vi
                  sørge for å øke skattene for de folkene som har de høyeste inntektene og de
                  største formuene, vi bør øke skattene på forurensning, vi bør øke skattene på de
                  delene av ulønnsomt næringsliv som har store skattesubsidier, og så bør vi sørge
                  for å bruke de pengene på å senke skattene for dem som har lave inntekter, og
                  bruke pengene til å sørge for å finansiere fornuftige fellesskapssinvesteringer.
                  Det er den beste og mest fornuftige måten å drive politikk på. Har man ikke dét
                  utgangspunktet, kan man sette ned så mange utvalg man bare vil. Det hjelper ikke
                  noe å ha noen teoretiske utvalg som sier at dette hadde hatt positive effekter her
                  og der, hvis man ikke sier hva som er målsettingen med å foreta endringer. 

 Det blir replikkordskifte. 

 La meg først korrigere et par forhold. 

Det meste av det som ble gitt i skattelette i forrige periode, gikk til folk med
                  lave og vanlige lønnsinntekter, og det gikk til å trygge arbeidsplasser. 

Det andre er at skattelettelse ikke er noe mål. Det er et virkemiddel. Det er et
                  virkemiddel for å skape trygghet for familien. Det er et virkemiddel for å trygge
                  arbeidsplasser. 

Jeg registrerer – og det er jo kanskje ikke overraskende – at representanten
                  Holmås og jeg er grunnleggende uenige i synet på skattepolitikk, og at Holmås har
                  en grunnleggende mistro til folks egen evne til å skape trygghet. Det er vi uenige
                  om, og det kommer vi til å diskutere fra nå av og frem til valget – og sikkert
                  etter det også. 

Men det som forundrer meg, er at SV, som ellers er et parti som er opptatt av
                  kunnskap, vegrer seg for å få kunnskap. Dette er ikke en debatt som går bare i
                  Norge. Den går i Sverige, den går i Danmark, og den går i alle europeiske land.
                  Det dreier seg ikke om noen teoretiske modeller, men det dreier seg om å få inn
                  faktisk erfaring om hva som har skjedd i forbindelse med skattereduksjoner.
                  Hvorfor vil ikke Sosialistisk Venstreparti ha den kunnskapen som vi ønsker å
                  innhente gjennom dette utvalget? 

 Det er klart at Høyre har behov for å skjønnmale hva de holdt på med i forrige
                  periode. Men det er jo sånn at forskjellene økte som følge av de skatteendringene
                  som Jan Tore Sanner var med på å gjennomføre. Det er bare å gå inn og se på
                  Statistisk sentralbyrås inntektsfordelingstabeller, så ser man veldig tydelig hva
                  Jan Tore Sanners parti og de andre høyrepartiene holdt på med i forrige periode. 

Jeg er ikke enig i den politikken, for jeg mener at det er ganske viktig å ha
                  rettferdig fordeling. Det er faktisk ett av målene for politikken. Det andre jeg
                  er opptatt av, er å sørge for nettopp trygghet og rettferdighet. Hvis høyresiden
                  hadde vært opptatt av det, burde de ha bidratt i større grad enn det de gjør, til
                  nettopp å være pådrivere for å øke miljøavgiftene, for å øke inntektsbeskatningen
                  for dem med de høyeste inntektene, de største formuene, de største arvene og i
                  stedet gitt dette ut i skattelette til folk som har lave inntekter og lite penger.
                  Men det er ikke det Høyre foreslår. Det er ikke det Høyre gjør i praktisk
                  politikk, og det føler jeg at de faktisk bør dømmes etter ved valget til høsten.
               

 Jeg føler vel at det er et visst oppdemmet behov hos representanten Holmås.
                  Dessverre bidrar jeg til at han får tilfredsstilt det ved å ta replikk. 

Jeg må jo si det var mye sterk kost i innlegget fra representanten Holmås, bl.a.
                  påstanden om disse ordningene som «holder folk unna» arbeidslivet, slik jeg hørte
                  representanten Holmås si. 

Jeg skal ikke gå så veldig mye inn på det. Jeg vil bare spørre: Når får vi se
                  konsekvensen av det? Når vil denne regjeringen foreslå et kutt i den samlede
                  foreldrepermisjonen? 

 Nå snakket jeg først og fremst om kontantstøtten. 

Jeg mener at kontantstøtten er et virkemiddel som er målrettet for å holde folk
                  hjemme, istedenfor å la dem bidra i arbeidslivet og bidra til den felles
                  verdiskapingen i samfunnet. Jeg mener også at den treffer veldig skjevt. Det vet
                  vi jo, alvorlig talt! Vi vet jo at kontantstøtten nå treffer mye skjevere enn den
                  brede permisjonsordningen som vi gradvis har utbygd fra vår side. At vi har
                  gjennomført en økning i fødselspermisjonen for fedre, bidrar til et mer likestilt
                  arbeidsliv. En statsråd i en tidligere sentrumsregjering har ledet arbeidet i
                  Likelønnskommisjonen og har sagt veldig klart at hvis fedre tar en større andel av
                  permisjonen, vil også det bidra til en mer lik fordeling. Lik fordeling er vi for.
                  Målrettede tiltak for å holde folk borte fra arbeidslivet, tiltak som
                  kontantstøtten, som bidrar skjevt, er vi imot. 

 Jeg vil følge opp det siste, for representanten Holmås kom til å si at
                  kontantstøtten så å si utelukkende og ukritisk er et virkemiddel for å «holde folk
                  unna jobb». 

Jeg tror nok det er mange småbarnsforeldre som opplever det representanten Holmås
                  her gav uttrykk for, som ganske sårende, hvis han ikke får anledning til å
                  korrigere dette, noe jeg nå i min store raushet vil gi ham. Jeg har i disse dager
                  – om jeg skal være litt personlig – den store gleden av å følge en datter som har
                  fått tvillinger. Han prøver å antyde at dette ikke krever noe arbeid. Jeg vil
                  gjerne få lov til å si at det er noe representanten Holmås har noe å lære om. Jeg
                  kunne tenkt meg å spørre ham om når han har tenkt å skaffe seg lærdom på dette
                  feltet. Det skal jeg ikke gjøre, men jeg vil gjerne be ham korrigere dette
                  utsagnet sitt litt. 

 Jeg vil gjerne svare på spørsmålet fra Lars Sponheim om når jeg har tenkt å gjøre
                  noe med det. Jeg vil svare: Så fort som mulig! 

Men bortsett fra det, er det klart at jeg, som har fem småsøsken, vet utmerket
                  godt at det følger mye arbeid med å ha barn. Det er helt klart – bare for å være
                  raus tilbake og nyansere debatten – at en god del av det vi gjør når vi
                  finansierer fellesskapet, trekker inn penger fra folk og sier at vi skal gjøre en
                  del prioriteringer i fellesskap som er rene velferdsgoder, er ikke det tiltak som
                  er utelukkende rettet mot å sørge for at vi skal få flest mulig mennesker i jobb.
                  Det er klart at man kan se på kontantstøtteordningen som en valgfrihetsordning,
                  men jeg mener det er en veldig dårlig valgfrihetsordning, og jeg mener at den
                  bidrar til å holde folk utenfor arbeidslivet som ellers ville være der, fordi man
                  taper mye penger på å gå i arbeid ved at man må betale en barnehageplass, som er
                  blitt billigere under vår regjering. Men man må betale en barnehageplass, og man
                  mister penger i kontantstøtte. Det mener jeg er negativt for samfunnet som helhet,
                  og jeg vil heller bruke det på bredere ordninger for alle. 

 Replikkordskiftet er avsluttet. 

 Jeg vil også få gi mitt besyv med i dette, som har blitt mer en skattedebatt enn
                  en debatt om det som det avgrensede temaet i dette forslaget i og for seg
                  inviterer til. Men jeg vil også gjerne få gi noen refleksjoner. 

Representanten Lundteigen kommer med en visitt til ikke minst Venstre og Kristelig
                  Folkeparti, fordi han sier at vi på et vis har brutt skatt etter evne-prinsippet.
                  Jeg kan ikke se at det på noe punkt er tilfellet verken i denne innstillingen
                  eller i noen alternative skatteforslag – og jeg har heller ikke sett at Kristelig
                  Folkeparti har vært med på noe som f.eks. vil fjerne marginalskatten, eller gjøre
                  det slik at de som tjener mye eller har mye, skal bidra mer i skattesystemet enn
                  andre. Det er jo det skatt etter evne-prinsippet handler om – bidra til en
                  fordeling. 

Jeg kan i og for seg også stille spørsmål til representanten Lundteigen om i
                  hvilken grad f.eks. formuesskatt på det å eie produksjonsmidler er uttrykk for
                  skatt etter evne-prinsippet på en god måte. Det er mange, som ellers har lave
                  inntekter, som i disse dager har fått en skatteskjerping av den rød-grønne
                  regjeringen for sitt eierskap til produksjonsmidler, og som ikke opplever i særlig
                  grad at det er et skatt etter evne-prinsipp som råder. Men så har jo også
                  Senterpartiet en annen politikk i sitt program enn det de får lov til i det
                  rød-grønne fellesskapet. 

Så har jeg også lyst til å replisere til representanten Holmås, som går løs på den
                  forrige regjeringen. Det tydeligste av det jeg var med på i den forrige regjering
                  på dette området – utover det representanten Sanner pekte på, nemlig at det var
                  bunnfradrag, altså skattelette, til dem med de laveste inntektene, hvor de største
                  inntektsskattprovenyene ble brukt – var å bruke over 6 milliarder kr til å fjerne
                  en investeringsavgift som riktignok var vedtatt av Stortinget før, men som da
                  måtte finansieres. Jeg er ikke i tvil om at det har bidratt til betydelig
                  stimulans til vekst i norsk økonomi, bl.a. det vi så i årene 2003 og framover når
                  det gjaldt økt investeringsvilje og -lyst og avbyråkratisering i det norske
                  samfunn. Det var det største enkeltgrep som ble gjort innenfor hele skatte- og
                  avgiftssystemet. Det siste var en skattereform som ble vedtatt her i Stortinget i
                  2005 – så vidt jeg husker riktignok ikke med SVs stemmer, men SV ble jo en del av
                  det gjennom Soria Moria-forliket – hvor en valgte å videreføre et system som gir
                  en parallell marginalbeskatning på kapitalinntekt og arbeidsinntekt og gjør at
                  samme inntekt av arbeid ikke skal straffes hardere enn samme inntekt av kapital.
                  Det gav grunnlag for å fjerne delingsmodellen. Det var etter mitt skjønn et viktig
                  bidrag, også til skatt etter evne. 

Så vil jeg gjerne få lov til å ta tak i det representanten Marianne Aasen gav
                  uttrykk for, noe jeg tror er ganske rett. Hun sa: Vi har ulik tro på de dynamiske
                  effekter. Det er selvsagt helt rett, og det er litt av problemet. Jeg setter mange
                  streker under 

tro

, for det er altfor mye «tro» om hva
                  dynamiske effekter er. Det gjør at vi kan vedlikeholde stillingskrigen i norsk
                  skattepolitikk – som vi gjør hele tiden. Jeg tror på dynamiske effekter. Jeg vet
                  ikke hvor store de er. Jeg tror ikke én krone kan veksles mot én krone, men jeg
                  tror én krone i skattelette, brukt på rett måte, kan veksles mot ganske store
                  effekter, som totalt sett i økonomien kanskje kan gi en effekt på én krone eller
                  mer, i hvert fall over flere år. Men dette vet vi lite om, det har representanten
                  Aasen rett i. Det er mye tro, og vi trenger å samordne viten og skaffe oss mer
                  viten om hva dette kan bidra til. Det er selvsagt stor faglig usikkerhet, og
                  derfor bør vi veiledes i størst mulig faglig bredde når det gjelder råd til
                  politiske beslutninger om skattepolitikk. 

Det jeg har lært om økonomi opp gjennom årene, er at faget ikke minst handler om å
                  styre atferd. Hvordan bidrar ulike økonomiske tiltak, også skattepolitikk, til å
                  styre folks atferd? Det er en stor del av økonomifaget, og jeg har ikke sett at
                  noen har distansert seg fra det. Det er jo dypest sett det dynamiske effekter
                  handler om. Hvordan kan man styre atferd? Og: Hvordan kan man styre atferd i en
                  positiv retning gjennom å bruke skatt og andre sider av den økonomiske politikken? 

Jeg har et ønske om å bruke økonomisk politikk, og ikke minst kraften som ligger i
                  vårt totale skattesystem – da tenker jeg på skatter og avgifter – til å styre en
                  atferd i en riktig retning. Jeg er enig i at man bør ha et mål om hva man vil med
                  dynamiske effekter – for å kunne bruke det mer effektivt, bruke de delene som har
                  den største effekten, som vi dessverre vet for lite om. 

For Venstre er det helt åpenbart at den atferden vi ønsker å styre, også gjennom
                  skattesystemet, først og fremst er en raskere fart mot lavutslippssamfunnet – en
                  grønnere økonomi. Det bør vi kunne bruke skatte- og avgiftssystemet til på en
                  bedre måte. Det betyr at det må bli mindre lønnsomt å gjøre det som er skadelig
                  for den grønne økonomien, men det betyr også at vi må akseptere at noen må kunne
                  tjene på at vi skal bli grønne. Her har etter mitt skjønn SVs argumentasjon – og
                  SVs representant – et problem ved ikke å si at skal den grønne økonomien ha en
                  effekt, må det være noen som tjener penger på å gå i den grønne retningen, på å gå
                  foran i retning et lavutslippssamfunn. De må få lov til å tjene penger på det, og
                  de må gjerne få lov til å bli rike hvis de gir store bidrag til å skaffe oss et
                  lavutslippssamfunn. Vi må også kunne glede oss over deres suksess i den grønne
                  økonomien. Jeg skulle gjerne ønsket at en ekte sosialist kunne stå her oppe og si
                  det. 

Det andre viktige bidraget vi må styre, er hvordan vi skal få mer nyskaping og mer
                  innovasjon inn i norsk verdiskaping gjennom skattesystemet. Etter mitt skjønn
                  trenger vi også å bruke skattesystemet i en dynamisk retning for å få mer
                  maktspredning av eierskapet i norske bedrifter, og vi trenger også de dynamiske
                  effekter som mye av debatten om inntektsskatt handler om – hvordan skal en utløse
                  arbeidslinja i enda større grad, ta vekk skattekilene, kanskje først og fremst på
                  de laveste inntekter, som gjør det interessant å levere arbeidskraft inn i det
                  norske arbeidsmarkedet. Vi har noen gode eksempler på det – det er jo ikke slik at
                  alle er imot dynamiske effekter. Og vi utreder dette. 

For vel ti år siden fikk Venstre gjennomslag her i salen for å nedsette en grønn
                  skattekommisjon, ledet av arbeiderpartimannen Bernt H. Lund. Det var en
                  innstilling som etter mitt skjønn har lagt viktige premisser i årene etterpå når
                  det gjelder den grønne skattepolitikken. Mye er gjennomført, mye er ennå ikke
                  gjennomført, fordi man ikke ønsker de kraftigste dynamiske effektene, bl.a. med
                  hensyn til hvilke bedrifter vi skal ha i Norge osv. Men det er ingen tvil om at
                  det var en utredning om dynamiske effekter i norsk økonomi, og om hvordan man skal
                  styre en viktig atferd. 

En annen viktig del av norsk skattesystem som har virket i norsk økonomi de siste
                  årene, og som etter mitt skjønn har store dynamiske effekter, er
                  SkatteFUNN-ordningen. Vi vet at det var en ordning Arbeiderpartiet var imot. De
                  ville ha en tilskuddsordning slik at man kunne ha kontroll på bevilgningene
                  innenfor finanspolitikken, som førte til at alle Finansdepartementets byråkrater
                  kunne sove bedre, vel vitende om at det ikke rant penger ut av statskassen som man
                  ikke hele tiden kunne ha en finger på. Men ordningen fikk nå sin plass i norsk
                  skattepolitikk, og den har fungert. Ingen skal si om SkatteFUNN-ordningen at den
                  ikke har fungert fantastisk dynamisk – ja, så dynamisk at jeg tror det faktisk har
                  blitt en del grå hår blant Finansdepartementets byråkrater med tanke på hvor mye
                  penger som helt automatisk har gått ut av statskassen – og dermed gitt seg store
                  utslag i forsknings- og utviklingsarbeid. 

Her er det etter mitt skjønn fullt av eksempler på dynamiske effekter i norsk
                  skattepolitikk som er i bruk, og som man vel kan si er at alle egentlig er for,
                  etter at Regjeringen i sin krisepakke faktisk valgte å stimulere og forbedre
                  SkatteFUNN-ordningen, sannsynligvis for å ta ut noen av disse positive
                  atferdsstyrende dynamiske effekter. 

Så kan det være en debatt om hvorvidt det er bra nok at finansministerens eget
                  byråkrati og egne underliggende etater setter seg ned og gjør et stykke arbeid
                  her. Jeg har tillit til at de kan gjøre veldig mye spennende, men jeg tror at på
                  et felt som dette, kreves det også bidrag utenfra. Jeg registrerer at det ikke
                  blir flertall for ønsket om en NOU, som jo har en egen status i norsk
                  samfunnsdebatt fordi det gir en plattform som alle aksepterer, iallfall hvis det
                  gjøres et godt arbeid. Men finansministeren står jo fritt til å utvide sitt arbeid
                  med å la ulike forskningsmiljøer få komme med sine innspill. Det er lov å sette et
                  fornuftig arbeid til ulike forskningsmiljøer og uavhengige miljøer og la dem komme
                  med gode innspill, og på den måten legge til grunn en samordning av kunnskap og en
                  kunnskapsbasis for videre skattedebatt. Det vil iallfall være, om ikke en
                  oppfølging av det som er mindretallets ønske i dagens debatt, et bidrag til å
                  kunne gi en mer kunnskapsbasert debatt i framtiden om hvor store de dynamiske
                  effektene er. De er nok svært varierende, tror jeg. 

 Mitt og Regjeringens syn i denne saken er godt dekt av innleggene fra Marianne
                  Aasen, Per Olaf Lundteigen og Heikki Holmås, som har påpekt mange viktige
                  spørsmål. Jeg har bare noen kommentarer i tillegg. 

For det første er det jo en fascinerende, besnærende tanke det som noen framlegger
                  som dynamisk skattepolitikk, nemlig at hvis en gir ut én milliard i skattelette,
                  får en mer enn én milliard igjen. Det var slik Reagan og Bush lagde økonomisk
                  politikk. Det har spilt fallitt, det virker ikke. 

Fra den forståelsen noen har hatt, at det finnes noen slags tryllerier i dette, er
                  komiteen nå kommet til rimelig enighet om at dynamisk skattepolitikk handler om
                  hvorvidt en får en ekstra effekt i form av f.eks. bedring i arbeidstilbudet ved å
                  gi en skattelette som gjør at en får noen kroner igjen av den milliarden. Det er
                  en veldig viktig, opplysende del av denne debatten, for dette simsalabim er da på
                  en måte drept – og så diskuterer vi hva slags virkninger ulike former for
                  skatteendringer egentlig har utover de rent provenyberegningsmessige virkningene. 

Vi i Finansdepartementet og i Regjeringen har jo vært opptatt av å få et best
                  mulig beslutningsgrunnlag for de beslutningene som skal tas. Det er derfor det er
                  en arbeidsgruppe fra Finansdepartementet og Statistisk sentralbyrå som ser på om
                  det finnes noen ekstra effekter som vi ikke har vært like oppmerksomme på før. Det
                  er derfor jeg synes at dette er et fornuftig arbeid, og det skal legges fram i
                  forbindelse med statsbudsjettet for 2010, dvs. til høsten. Det betyr at Stortinget
                  får all verdens mulighet til å gå inn og se på hva nå dette materialet er: Er man
                  fornøyd med det som er kommet fram, eller er det eventuelt behov for noe
                  ytterligere utover det? 

Forslaget fra opposisjonen her er jo derfor et rent utsettelsesforslag. En
                  kommisjon, eller et utvalg, vil jo ikke på noe vis ha mulighet til å komme med
                  noen innstilling før den tid. Hvis man nedsetter en kommisjon eller et utvalg, vil
                  det ta tid å få nedsatt det, de skal ha tid til å arbeide, og en innstilling skal
                  på høring. Da snakker vi om noe som ligger langt fram i tid. Slik sett er det
                  kanskje politisk fristende, men jeg har nå tenkt å kvittere ut det vi har satt i
                  gang, uansett. 

Så vil jeg ha meg frabedt, egentlig, at man snakker unyansert om embetsverket i
                  Finansdepartementet på den måten som jeg synes representanten Sponheim hadde
                  tendenser til. Det er utrolig viktig at en har et oppegående og kompetent
                  fagmiljø, som nettopp kan ha den fagbakgrunn som gjør at Stortinget og politikerne
                  vet hva de gjør, og hva som er kostnadene ved det man gjør. Da skal vi være
                  utrolig fornøyd alle sammen med at vi har så kompetente folk, som nettopp er med
                  på å belyse det, og som av seg selv kommer med ideer om hvordan en kan forbedre
                  disse tingene. 

Vi kommer tilbake i statsbudsjettet for 2010 og legger fram synspunktene til denne
                  arbeidsgruppen fra Finansdepartementet og Statistisk sentralbyrå. Jeg er glad for
                  at myten om den dynamiske skattepolitikken, nemlig at en krone blir mer enn en
                  krone, er drept. At man skulle få 

noe

 igjen for en krone
                  brukt på skatt, skulle egentlig bare mangle. Det vi så langt vet, er jo at
                  skattelette rettet inn mot lavinntektsgruppene – og lavinntektsgrupper er ofte
                  deltidsarbeidende grupper – har betydning for arbeidstilbudet. 

Så er det mange ting på budsjettets utgiftsside som også kan ha stor betydning for
                  arbeidstilbudet. Kontantstøtten er vel det beste eksemplet i denne debatten.
                  Kontantstøtte er betaling for ikke å bruke en barnehageplass. Det handler ikke om
                  noe annet. Det er det eneste kjennetegnet i forhold til om man får kontantstøtte
                  eller ikke. Man kan jobbe fullt, ta imot kontantstøtte og bruke det til en
                  dagmamma – eller man kan i grunnen gjøre alt mulig, bare man ikke bruker en
                  barnehageplass. Det henger jo også i veldig stor grad sammen med yrkesaktivitet.
                  Hvis man begynte å beregne de dynamiske effektene av kontantstøtte, er ikke det
                  bare de direkte bevilgningene på budsjettets utgiftsside, men det har også stor
                  betydning i forhold til mindre deltakelse i arbeidslivet, og dermed mindre
                  skatteinntekter i neste runde. 

Kunnskap har aldri gjort noen noe vondt. Vi legger fram det arbeidsgruppen kommer
                  med i budsjettet for 2010, og så regner jeg med at debatten går videre derfra. Men
                  den dynamiske skattepolitikken som politisk forføreri, nemlig at en krone i
                  skattelette gir mer enn en krone igjen, er drept. 

 Det blir replikkordskifte. 

 Det er et underlig utsagn fra finansministeren at diskusjonen om de dynamiske
                  virkningene av skattelette nå skulle være drept fordi ingen har sagt at
                  matematikken tilsier at én krone i skattelette motsvarer én krone på den andre
                  siden. 

Jeg må si at når finansministeren bruker sitt innlegg som et politisk innlegg mot
                  skattelettelser, mens hun samtidig skriver til komiteen at hun ser på dynamiske
                  virkninger som relevante, at hun mener at arbeidet er viktig, og at det ikke må
                  forsinkes, må hun kommentere dette litt nærmere. For hennes partnere her,
                  regjeringspartiene, har sagt at de også er i tvil om det egentlig bør være et
                  utvalg, altså en gruppe, i departementet. 

Jeg synes dette spriker, og jeg vil gjerne vite hva man egentlig har tenkt å
                  gjøre, og om regjeringspartiene står samlet om det som hun skriver. 

 Nå synes jeg representanten Flåtten brakte litt forvirring tilbake i debatten, for
                  det virker fremdeles som om Flåtten mener at definisjonen av dynamisk
                  skattepolitikk er at en krone gitt i skattelette gir mer enn en krone tilbake
                  igjen. Det finnes det altså ingen belegg for, og undersøkelsen fra Statistisk
                  sentralbyrå – som det ofte vises til i denne debatten – sier at av en krone
                  snakker vi kanskje om 20 øre i dynamisk effekt, og det er noe helt annet. 

Det kan jo ikke komme overraskende på representanten Flåtten at jeg svarer
                  politisk. Jeg er leder i Sosialistisk Venstreparti, og jeg er finansminister i en
                  rød-grønn regjering, slik at høyresidens svar, at skattelette løser all verdens
                  problemer, er aldri mitt svar. Men vi ønsker å ha et mest mulig effektivt
                  skattesystem, og det er bakgrunnen for at vi ønsker å ha kunnskap om dette. Det er
                  jo ikke det samme som å si at vi skal bruke store deler av fellesskapets verdier
                  til ytterligere skattelette. Vi ønsker å innrette skattepolitikken på en slik måte
                  at den er så effektiv som mulig. Det er bakgrunnen for dette viktige og vesentlige
                  arbeidet. 

 Hvis jeg har ordlagt meg slik at finansministeren er såret på vegne av sitt
                  embetsverk, vil jeg gjerne få trekke det tilbake, for det er få som har stått så
                  ofte i denne salen og skrytt av det dyktige embetsverket i Finansdepartementet som
                  det jeg har gjort. I så fall burde hun nok heller rette kritikken mot noen av sine
                  egne representanter, som åpenbart er mer skeptiske til det samme embetsverket. 

Men jeg har gjennom mange år hatt såpass mange møter med – og hørt såpass mange
                  synspunkter fra – det samme embetsverket, at jeg vet at de er forferdelig opptatt
                  av å passe på de finanspolitiske rammer, heldigvis. Det skal vi være glad for. De
                  er opptatt av de kortsiktige budsjettvirkninger, og det er bra og riktig. Men det
                  er nødvendig i samfunnsdebatten om disse spørsmålene at det viktige ærendet
                  kombineres med noen langsiktige, uavhengige synspunkter som en kan bruke til å
                  prøve opp mot det som må være Finansdepartementets alltid våkne evne til å passe
                  på selve finanspolitikken. 

Derfor vil jeg gjerne utfordre finansministeren til å supplere dette arbeidet med
                  et par uavhengige rapporter f.eks. fra miljøet ved Universitetet i Oslo og fra
                  Handelshøyskolen i tiden fram til statsbudsjettet skal legges fram, som kan gi oss
                  faglige oppfatninger om dynamiske effekter og hvor store de måtte være. 

 Jeg vet ikke hvor langt vi skal dra denne debatten om embetsverket og politisk
                  ledelse. Men det vi skal være veldig glad for – det gjelder både for posisjon og
                  opposisjon – er at vi har så mange dyktige fagfolk som kan belyse spørsmål, og som
                  har viktige faglige innspill i forhold til at fellesskapets ressurser skal
                  forvaltes så godt som mulig. Så er jo det et grunnlag for politiske beslutninger.
                  Det gjør f.eks. at man har handlingsrom for i det hele tatt å ha noe å fordele i
                  budsjettrunder, at man faktisk bevisstgjøres på når man deler ut kroner, og når
                  man ikke gjør det. Så der er det viktig å ha best mulig faglig grunnlag og å få
                  best mulig faglige råd, samtidig som man er seg veldig bevisst hvilke politiske
                  valg man tar og ikke tar. Det er jo vår jobb, eller opposisjonens jobb når de
                  sitter i regjering. 

Jeg ser ingen grunn til å prioritere noen ytterligere utgreiinger av dette
                  spørsmålet nå. Nå foreslår jeg at denne jobben gjøres og legges fram i budsjettet
                  for 2010. Vi ser på hva som er resultatet, og så kan dette i tilfelle bli et tema
                  igjen til høsten. 

 Så vidt eg forstår, er finansministeren einig i at det er visse dynamiske
                  skatteeffektar ved å redusere og auke skattane. Då meiner eg sjølvsagt ikkje det
                  at ein får meir enn ei krone igjen, men effekt på den måten at dersom ein f.eks.
                  pålegg innbyggjarane å betale 1 milliard kr meir i skatt, vil det forsvinne nokre
                  pengar på vegen slik at staten ikkje får inn 1 milliard kr, men kanskje berre 800
                  mill. kr. 

Det første spørsmålet mitt er då: Kan finansministeren bekrefte at det er visse
                  dynamiske effektar, altså at dersom ein pålegg skattytarane 1 milliard kr i auka
                  skatt, vil ikkje staten få inn så mykje, men noko mindre? 

Det neste spørsmålet er: Er det ein tanke at ein også innarbeider ein slik
                  dynamisk effekt i framtidige statsbudsjett? 

 Nei, det er å snu problemstillingen helt på hodet. At skatteskjerpelser en
                  eventuelt innfører, nødvendigvis skulle medføre et tap som betyr at man har en
                  viss prosent som går bort, og at man ikke oppnår det provenyet som er, vil jeg
                  ikke være med på som en generell påstand. Tvert imot tror jeg at for samfunnet som
                  sådant, for arbeidsfolks ønske, vilje og evne, er f.eks. prinsippet om å betale
                  skatt etter evne et veldig viktig og vesentlig prinsipp. 

Men det vi diskuterer her – det som er utgangspunktet i den undersøkelsen som
                  Statistisk sentralbyrå har gjennomført, og som det vises til i debatten – er om
                  enkelte former for skattelette kan gi en effekt utover effekten av selve
                  skatteletten, f.eks. at flere ønsker å arbeide mer. For eksempel vet vi at
                  skattelette i bunnen som treffer alle de kvinnene rundt omkring som jobber i
                  deltidsstillinger, vil være med på å oppmuntre dem til å øke sin stillingsbrøk. Og
                  det er en viktig effekt. 

 Replikkordskiftet er dermed omme. 

De talere som heretter får ordet, har en taletid på inntil 3 minutter. 

 Som saksordfører føler jeg et visst behov for å si noen ord knyttet til den
                  debatten vi har hatt. 

Når det argumenteres fra flertallets side, høres det altså plutselig ut som om det
                  å sette ned et utvalg, ikke har noen mening. Det argumenterer man med på den ene
                  siden. På den annen side viser man til at årsaken til at man nærmest ikke går med
                  på forslaget, er at det vil forsinke det arbeidet som allerede er i gang i regi av
                  SSB og Finansdepartementet. Så det kunne i hvert fall vært en fordel om man var
                  enig om hva som er årsaken til at man faktisk avviser forslaget. 

Så til representanten Lundteigen. Det at Kristelig Folkeparti ikke er med på en
                  flertallsmerknad som «snakker om» skatt etter evne, betyr ikke at vi har forlatt
                  vårt tradisjonelle standpunkt. Men jeg synes også den samlede komitémerknaden sier
                  noe om hva skattesystemets funksjon skal være, og skatt etter evne føler jeg
                  ligger ganske innbakt i det. Så regner jeg med at det skulle være utkvittert. 

Så må jeg faktisk ha to ord om innlegget til Heikki Holmås. Egentlig er det ganske
                  rystende å høre – og det minner meg jo om hvorfor det heldigvis er politiske
                  skillelinjer i dette landet – hvordan man ser på familiepolitikken i SV. Han sier,
                  selv om det modifiseres, at de som velger å være hjemme og ta seg av sine egne
                  barn, holder seg borte fra arbeidslivet og nærmest framstår som uproduktive i
                  samfunnet. Jeg synes faktisk det er ganske rystende å høre på slike utlegninger.
                  Hvis jeg var i posisjon, ville jeg kanskje være litt mer bekymret for at vi i det
                  norske arbeidsliv har en situasjon hvor 500 000–600 000 personer som er i
                  arbeidsfør alder, ikke deltar i arbeidslivet, istedenfor å plukke fram
                  kontantstøtten som det som gjør at norsk arbeidsliv ikke får tilfang til den
                  arbeidskraften man behøver. Jeg synes kanskje det hadde vært litt mer interessant.
                  Det er i hvert fall en helt annen utfordring enn det «klippe, klippe» vi til
                  stadighet hører når det gjelder kontantstøtten. Men som sagt: Det er av og til
                  greit å bli minnet om hvorfor man er i det partiet man er i, og ikke i et annet.
               

 La meg bare få slutte meg fullt og helt til det representanten Syversen gav
                  uttrykk for. Jeg er enig i at det er et merkelig syn på hvem som er produktive i
                  dette samfunn, og hvem som bidrar til å bygge det gode samfunn. 

La meg også understreke at Høyre, hr. Lundteigen, er tilhenger av at man skal
                  betale etter evne. Vi har aldri foreslått at man skal fjerne toppskatten i Norge.
                  Vi ønsker at færre skal betale toppskatt, men vi har ikke gått inn for å fjerne
                  den. Vi er også tilhenger av at alle skal bidra. 

Men denne debatten reiser i grunnen to spørsmål. Det ene gjelder synet på
                  skattepolitikk, og det er åpenbart at her vil høyresiden og venstresiden ha
                  forskjellig ståsted. Men la meg bare gi uttrykk for at jeg er grunnleggende uenig
                  i synet på hva som er velferdsgevinst. For det er åpenbart at venstresiden har det
                  syn at det bare er kroner som tas inn til den offentlige kassen, som bidrar til
                  velferd. Da nestlederen i Arbeiderpartiet, Helga Pedersen, la frem
                  Arbeiderpartiets stortingsvalgprogram, sa hun at alternativet til en rød-grønn
                  regjering er «en mørkeblå greie» som vil rane fellesskapets midler. Vi hører også
                  her finansministeren uttale at skattelettelser er penger som staten liksom deler
                  ut. Da sier man indirekte at de verdiene som skapes, i utgangspunktet er statens,
                  de er samfunnets. Jeg ser stikk motsatt på det. I utgangspunktet er det personene
                  i Norge som skaper verdier, og så bidrar vi til fellesskapet. Så er det slik at
                  når vi får beholde litt mer av våre egne penger, er det også en velferdsgevinst.
                  Og så er det i tillegg slik at en fornuftig skattepolitikk kan bidra til vekst i
                  økonomien, som gjør at også samfunnet og fellesskapet kommer bedre ut. Det er der
                  jeg mener det er viktig at man, uavhengig av synet på skattepolitikken, bør være
                  interessert i å innhente kunnskap. 

Jeg registrerer at finansministeren har en klokkertro på miljøene i departementet
                  og Statistisk sentralbyrå. Jeg er også imponert over deres dyktighet, men det er
                  ikke den eneste sannhet. Vi har andre fagmiljøer i Norge som også har noe å bidra
                  med i denne diskusjonen. Det foregår en veldig interessant diskusjon i andre
                  europeiske land, sist nå i Danmark, som har foreslått betydelige skattelettelser
                  for 2010 – 26 milliarder kr. Og de gjør det ikke fordi de skal rane fellesskapets
                  kasse, men fordi de mener at dette kan bidra til økt velferd, mer velstand, bidra
                  til at man jobber seg ut av krisen – ja, man har tro på de dynamiske effektene.
                  Hele poenget med vårt forslag er jo at vi skal hente inn kunnskap. Jeg står ikke
                  her og hevder at fasiten er i det danske finansdepartementet eller i aktuelle
                  utenlandske kunnskapsmiljøer, men vi må innhente kunnskapen, vi må bruke den og se
                  hvordan vi kan ha en fornuftig skattepolitikk som bidrar til mer verdiskaping og
                  mer velferd i det norske samfunnet. 

Gunn Olsen hadde her overtatt presidentplassen. 

 Jeg skal være enig i at i næringsbeskatningen står en overfor ganske mange
                  krevende sammenhenger i forhold til hvordan skattlegging virker dynamisk inn på
                  utøvelsen – og stimulansen – av et framtidsrettet næringsliv. 

Men det denne diskusjonen går på, er personbeskatningen. Vi har i debatten nå fått
                  avklart at skatt etter evne har en større oppslutning i salen enn det innstillinga
                  viser. Jeg vil si at slik både Kristelig Folkepartis og Venstres talspersoner har
                  uttrykt seg, er det vel mer en glipp eller en inkurie at ikke skatt etter evne er
                  eksplisitt uttrykt fra de to partiene. Det er noe jeg tror på. 

Vi har også fått klarlagt at egentlig er Høyre også tilhenger av skatt etter evne.
                  De har uttrykt seg noe mer uklart, det er uklart i hvilken grad det er en glipp at
                  en ikke har tatt det med, men det som er klart, er at Høyres skattepolitiske
                  talsmann og Høyres finanspolitiske talsmann står ved at en skal ha en egen
                  toppskatt, en ekstra skattlegging av dem som har høye inntekter. 

Det som likevel står fast, er at partiet Høyre ønsker en flatere skatt, en mindre
                  avstand mellom laveste og høyeste skattesats. Det står fortsatt fast etter denne
                  debatten. Det viser at det er den endring Høyre vil gjennomføre, slik at det blir
                  mindre av evneprinsippet i beskatningen enn det vi har i dag, noe
                  regjeringspartiene svarer med å si at i den situasjonen vi nå står i, er behovet
                  heller å øke det spennet først og fremst for å få mer arbeidsevne fram i
                  arbeidslivet, fra dem som har deltidsjobb, fra dem som har lave inntekter – i det
                  hele tatt en stimulans til dem som er mest verdig trengende. 

 Jeg oppfatter at vi egentlig har hatt en ganske redelig og åpen debatt om hva en
                  slik dynamisk skattepolitikk faktisk dreier seg om. Den dreier seg om, for å si
                  det veldig enkelt – den biten har vi egentlig ikke gått inn i – at hvis jeg tjener
                  100 kr timen, hvis jeg verdsetter fritiden min til la oss si 90 kr timen og
                  betaler 28 pst. skatt av de 100 kr, er det faktisk slik at jeg velger å ha fri i
                  stedet for å jobbe. Det kan være én måte å se dette på. 

Det som er poenget da, er at ved å senke skattene særlig for folk som har lave
                  inntekter, får du mer igjen for å jobbe. Det er ikke noe oppsiktsvekkende at hvis
                  et menneske tjener 500 kr timen, har vedkommende ganske sterke incentiver til å
                  jobbe uansett. Du tjener bra med penger på å jobbe. Det betyr at hvis fritiden din
                  er verd 100 kr da også, jobber du uansett om du betaler 10 pst., 20 pst., 30 pst.,
                  40 pst. eller 50 pst. skatt. Det er jo det det dreier seg om når vi snakker om de
                  dynamiske effektene av å sette ned skatten for noen grupper. 

Vi fra venstresiden har sagt at ja, det skjønner vi. Slik er det. Høyresiden må
                  være med på å si at ja, det er helt åpenbart at de positive effektene av
                  skattelette er størst for folk som har lave inntekter. Da har vi bare påpekt det
                  veldig enkle at da høyresiden fikk styre selv, var det faktisk slik at
                  marginalskatten ble satt mest ned for dem som hadde de aller høyeste inntektene,
                  og ikke for dem som hadde lave inntekter – jeg ser Jan Tore Sanner skriver som en
                  gal, og det betyr vel antakeligvis at han vil si noe etterpå. Da vil jeg bare si
                  at selv om du øker minstefradraget, eller øker det samlede bunnfradraget, gir ikke
                  det noen lavere marginalskatt for veldig mange av dem som har lave inntekter, men
                  det gjør noe for akkurat de folkene som er i dette veldig lille intervallet. Så
                  det er ikke noe godt argument å si at høyresiden gav store skatteletter til folk
                  med lave inntekter, for det er faktisk ikke riktig i forhold til de store
                  skattelettene de gav til folk som hadde aksjeutbytte. 

Jeg hadde forventet av Kristelig Folkeparti og Høyre den samme redeligheten når
                  det gjelder kontantstøtten. Det føler jeg ikke vi har fått. Hvis man ikke
                  innrømmer at kontantstøtten, slik den funker, har dokumenterte, negative effekter,
                  hvis man ikke ser at det finnes andre og bedre måter å gjennomføre mer fritid for
                  barnefamilier på, som f.eks. gjennom å bruke en permisjonsordning, utvide
                  fødselspermisjonen, hvis man ikke ser at det er en bedre måte å sørge for at unger
                  får være sammen med foreldrene sine på, har man på en måte misforstått noe
                  grunnleggende. Det er klart at når en innvandrerdame på østkanten i Oslo kan få
                  utbetalt penger av staten, kontantstøtte fra Kristelig Folkeparti, Høyre og alle
                  de andre som var for dette, koster det mer for henne plutselig å begynne å betale
                  for barnehage og få en dårlig betalt jobb ved siden av. Hvis man ikke ser det, er
                  man ikke redelig i debatten. 

 Jeg tror kanskje ikke Holmås og jeg vil bli enige om hva som egentlig skjedde i
                  forrige periode, men hvis man ser på tallene, vil Holmås se at de største pengene
                  ble brukt til å redusere skatten for folk med lave og vanlige lønnsinntekter og
                  for å trygge arbeidsplassene. 

Hvis representanten Holmås derimot går inn og ser på hva som er skjedd i denne
                  perioden, og ser på hvem som har fått størst skattelette av finansminister Kristin
                  Halvorsen og dama som jobber i kassa på Rimi, vil representanten Holmås se at det
                  er personer med statsrådslønn som har fått de største skattelettelsene, og ikke
                  personer som jobber i kassa på Rimi. Det er effekten av statsbudsjettet for 2006 –
                  det var betydelige skattelettelser til dem med de høyeste inntektene. 

Så til representanten Holmås’ innlegg, hvor han gjør et stort poeng ut av
                  skattelettelser på aksjeutbytte. Da er det åpenbart at Holmås har glemt at det jo
                  var den borgerlige regjeringen som gjeninnførte skatt på aksjeutbytte gjennom
                  skattereformen, slik at man fikk samme marginalskatt på de høyeste inntektene og
                  på kapitalbeskatningen. Det som gjenstår ubesvart fra regjeringspartiene, er
                  hvorfor man motsetter seg kunnskap fra andre miljøer enn SSB og
                  Finansdepartementet. Jeg mener det kunne vært interessant å få frem, men det er
                  åpenbart at det ønsker man ikke fra regjeringspartienes side. 

 Jeg føler ærlig talt at representanten Holmås ikke sitter på
                  redelighetsdefinisjonen akkurat i denne saken. Jeg trakk fram hva jeg mener er et
                  problem med SVs familiepolitikk, nemlig at man faktisk ser det slik at de som er
                  hjemme med sine barn, er en slags utgiftspost i samfunnsregnskapet, og at man ved
                  å holde seg borte fra arbeidsmarkedet ikke bidrar på den måten SV synes er
                  passende. Og det forbeholder jeg meg retten til å kritisere. Det er et syn på
                  familien som står så langt fra det jeg og mitt parti står for – og jeg tror også
                  det Senterpartiet står for – og jeg synes det er oppsiktsvekkende at man gjentar
                  det gang etter gang. 

 Til det siste først: For meg er det vanskelig å forstå at det veldig enkle poenget
                  representanten Holmås har framført når det gjelder kontantstøttens virkning på
                  arbeidstilbudet, oppfattes som å trampe på folk som er hjemme og tar seg av sine
                  egne barn. Det er helt uforståelig for meg at man kan dra det så langt. Det enkle
                  regnestykket for henne som sitter ved kjøkkenbordet og har rett til kontantstøtte,
                  men som lurer på om hun skal ta seg en jobb, er som følger: Først må man ut med
                  det det koster å bruke en barnehageplass, så mister man kontantstøtten. Summen av
                  det er 5 000–6 000 kr i måneden, og så begynner man å tjene penger. Det er det vi
                  diskuterer her. Det handler ikke om verdien av å være sammen med sine egne barn.
                  Jeg har full respekt for folk som velger annerledes enn det jeg selv gjorde da jeg
                  hadde små barn. Spørsmålet er jo hvordan man skal innrette samfunnets politikk –
                  den offentlige politikken – i forhold til dette. Det var det ene. 

Den andre grunnen til at jeg tok ordet, er at jeg noen ganger blir nesten målløs
                  over frekkheten fra Høyre. Det er helt riktig at vi overtok en skattereform da vi
                  kom inn i regjeringskontorene i 2005. Det dreide seg om budsjettet for 2006. Der
                  var det, av de grunnene som representanten Sanner var inne på, en kraftig
                  skattelette på toppen av lønnsinntektene, fordi man ønsket å harmonisere
                  marginalskatt på kapital og marginalskatt på inntekt. Det jeg og den rød-grønne
                  regjeringen gjorde med det, var å omtrent halvere den for de høytlønnede gruppene.
                  Og at Høyre da ikke har skam i livet, men legger det fram slik at det skulle være
                  et initiativ fra den rød-grønne regjeringen – når vi gjorde så godt vi kunne
                  gjennom endringene i toppskatten og gjennom endringer i formuesskatten for å få
                  til en mer rettferdig fordeling – synes jeg faktisk går langt ut over det som er
                  et saklig innlegg i debatten. 

Det som nå er den største ulikheten mellom opposisjonen og posisjonen, i tillegg
                  til diskusjonen om skattenivå, er synet på kapital og kapitalinntekter – ikke bare
                  når det gjelder utbytte, men også formue og arveavgift. Det er klart at forslaget
                  fra Høyre om å fjerne formuesskatten er en gavepakke til de absolutt rikeste
                  menneskene i Norge. Det ville gjøre at mange som har betydelige økonomiske
                  verdier, ville ende som nullskatteytere. Det er det samme som står i Høyres eget
                  debatthefte om dette spørsmålet, og jeg mener at særlig i disse krisetider må man
                  sørge for at man betaler skatt etter evne, slik at folk ser at de som har god
                  økonomi, er med på å bidra til felleskassen. 

 Jeg vil gjerne svare representanten Sanner på hvorfor vi går imot å nedsette et
                  utvalg. Jeg vil da oppsummere dagens debatt med å si at det er satt ned et utvalg
                  allerede. De som sitter i det utvalget, jobber med budsjettet og den
                  LOTTE-modellen som er helt avgjørende for statsbudsjettarbeidet. Derfor er det en
                  veldig relevant gruppe med tanke på hva som er dynamiske effekter på et
                  statsbudsjett. Vi skal se på alle ulike typer dynamiske effekter, ikke bare to
                  forhold, skatt på arbeid og skatt på formue, som opposisjonen foreslår. Dermed er
                  det mye bredere anlagt enn det snevre opplegget som opposisjonen går inn for.
                  Dessuten skal de levere dette resultatet til høsten, slik at vi kan bruke det i
                  forbindelse med arbeidet med statsbudsjettet for 2010. Det er flere grunner til at
                  dette skjer, og jeg synes også det er en ideologisk mye renere tilnærming enn det
                  som kommer fra høyresiden, som utelukkende snakker om dynamiske effekter på skatt.
                  De er ikke opptatt av avgift i forslaget sitt. De nevner ikke eiendom, og dermed
                  er det en veldig snever tilnærming, også fordi vi nå har fått fram i debatten at
                  det fins mange andre forhold i samfunnet som påvirker tilgangen på arbeidskraft,
                  enn bare skatt på arbeid og på formue. 

 Representanten Jan Tore Sanner har hatt ordet to ganger tidligere og får ordet til
                  en kort merknad, begrenset til 1 minutt. 

 Først til finansministeren: Jeg skjønner godt at hun blir provosert, men det er
                  først og fremst fordi det er en øm tå. Det er selvsagt riktig at den rød-grønne
                  regjeringen økte skattene i forhold til sentrum–Høyre-regjeringens forslag, men
                  realiteten i det budsjettet som finansministeren og den rød-grønne regjeringen la
                  fram, var at personer med de høyeste inntektene fikk lavere skatt enn det de hadde
                  i 2005 og betydelig større skattelettelser enn personer med de laveste inntektene. 

Så er det ikke slik som det blir sagt, at vi har motsatt oss at avgifter skal være
                  en del av en slik utredning. Tvert imot, i vår merknad står det at også avgifter
                  skal med. Vårt poeng er i og for seg ikke hvilke elementer man putter inn i dette,
                  men hvilke fagmiljøer man benytter. Det er helt utmerket at det er en
                  arbeidsgruppe i skjæringspunktet mellom Finansdepartementet og SSB, men vi ønsker
                  også andre fagmiljøer med, og vi ønsker at man skal lytte til internasjonal
                  erfaring i forhold til effektene av dynamisk skattepolitikk. 

 Det som representanten Sanner sier, er feil. Det er riktig at skattereformen, som
                  skulle harmonisere marginalskatt på arbeid og marginalskatt på kapital, betydde at
                  marginalskatten på arbeid gikk ned. Men inntektene består av flere ting, så summen
                  av det som ble gjort når det gjelder arbeidsinntekt, formuesskatt,
                  kapitalbeskatning ellers, er at gjennom vår regjeringsperiode har de med de
                  høyeste inntektene betalt betydelig mer skatt enn det de gjorde under den forrige
                  regjeringen. 

 Flere har ikke bedt om ordet til sak nr. 3. 

(Votering, se side 2201) 





                    

 Under debatten har Hans Olav Syversen sett fram eit forslag på vegner av
                  Framstegspartiet, Høgre, Kristeleg Folkeparti og Venstre. Forslaget lyder: 

«Stortinget ber Regjeringen om å sette ned et faglig basert utvalg som vurderer
                     de dynamiske effektene på kort og lang sikt ved redusert skatt på arbeid og
                     formue. Utvalget skal se både på nasjonale og internasjonale erfaringer.» 

Det blir votert alternativt mellom dette forslaget og tilrådinga frå komiteen.
               

Komiteen hadde tilrådd: 

Dokument nr. 8:2 (2008–2009) – representantforslag fra stortingsrepresentantene Jan
               Tore Sanner, Svein Flåtten, Per-Kristian Foss, Elisabeth Røbekk Nørve og Gunnar
               Gundersen om å sette ned et faglig basert utvalg som vurderer de dynamiske effektene
               ved redusert skatt på arbeid og formue – bifalles ikke. 

Votering:

Ved alternativ votering mellom tilrådinga frå komiteen og forslaget frå
                  Framstegspartiet, Høgre, Kristeleg Folkeparti og Venstre blei tilrådinga vedteken
                  med 51 mot 45 røyster.

(Voteringsutskrift kl. 19.35.40)


                    
                    

