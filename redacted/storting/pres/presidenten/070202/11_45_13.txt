 Presidenten er litt usikker på om presidenten kan godkjenne at Børge Brende er en «angrende synder». Vi bruker færrest mulige karakteristikker i denne sal.




 Folks nærmiljø er viktig for trivsel og helse. Et godt nærmiljø forutsetter at det stilles krav til støyutslipp. Kristelig Folkeparti mener det må arbeides målbevisst for å redusere støyplagen og for at støybegrensning tas med i samfunnsplanleggingen. Vi trenger tydelige mål for å kunne lage en god plan for å få ting gjort. Men mål og planer er ingenting verdt uten handling. Derfor er målene viktige, sånn at vi kan vurdere hvorvidt vi oppnår noe i det hele tatt.




Kristelig Folkeparti var i desember medforslagsstiller til et forslag der vi bad Regjeringen våren 2007 legge fram en handlingsplan for å oppfylle løftet i Soria Moria-erklæringen om å redusere støyplagene med 25 pst. innen 2010. Dette forslaget ble nedstemt uten nærmere begrunnelse fra stortingsflertallet. Samtidig har vi i dag hørt at Regjeringen arbeider med en vurdering av det nasjonale støymålet og ambisjonsnivået for innendørs støy i forskriften om avgrensning av forurensning. Så vidt jeg skjønner, vil Regjeringen drøfte denne målsettingen, som det også ble sagt i sted, i meldingen om rikets miljøtilstand til våren. Kristelig Folkeparti er tilfreds med at denne saken kommer til Stortinget i forbindelse med denne meldingen. Det store spenningsmomentet blir om Regjeringen holder fast på målet i Soria Moria-erklæringen, eller om det også på dette punkt viser seg å være urealistisk.




Kristelig Folkeparti vil studere evalueringen og Regjeringens vurderinger nøye når meldingen kommer til våren. I utgangspunktet ønsker Kristelig Folkeparti å opprettholde målet om å redusere støyplagen med 25 pst. i forhold til 1999. Allerede nå vil vi signalisere vilje til å iverksette tiltak som kan redusere folks støyplager. Det er viktig å sikre bestemmelser som tar med støy som vurderingskriterium i samfunnsplanleggingen. Videre må vi være villige til å iverksette avbøtende tiltak, det være seg støydemping i trafikkerte områder eller å ta i bruk ny teknologi for bildekk og veibaner. Vi står imidlertid overfor store utfordringer. Økt befolkning og flere tettbygde områder vil gjøre innbyggerne i større grad plaget av støy.




I Kristelig Folkeparti er vi villige til å satse på kollektivtrafikk i byene. Hvis vi på denne måten kan redusere bruken av privatbil, vil det også kunne redusere støyen fra veitrafikken. Derfor ble vi mektig skuffet over kuttet som Regjeringen kom med på posten for belønningsordningen for kollektivtrafikk i storbyene i budsjettet for 2007. Vi velger å tro at dette var et glipp fra samferdselsministerens side, og at kuttet blir rettet opp i revidert nasjonalbudsjett. Vi er oppmerksom på at det meste av støyen kommer fra samferdselssektoren, og at de mest kostnadskrevende tiltak må komme nettopp på denne sektoren.




Samtidig er det viktig å se på andre lokale støykilder og arbeidsmiljø. Flere peker nå på at støyen er en plage i f.eks. barnehager. Det er slitsomt for både barn og voksne. Det handler selvfølgelig om arbeidsmåter, men det handler også om fysisk tilrettelegging av barnehager og lekemiljø.




Kristelig Folkeparti vil stå fast på at vi trenger konkrete mål for å arbeide med støyforurensningen. Målene må bestemme omfanget av de tiltak som er nødvendige. Så må vi politikere være villige til å finne de ressursene som trengs for å nå målene.




 For min egen del vil jeg si at jeg synes dette har vært en konstruktiv debatt så langt. Det er uten tvil et viktig område, som fortjener større oppmerksomhet i den offentlige debatten enn det det har hatt. Jeg deler også den virkelighetsforståelsen som miljøvernministeren presenterer for Stortinget, og ser fram til å få anledning til å komme nøyere inn på dette allerede i forbindelse med behandlingen av meldingen om rikets miljøtilstand til våren.




Det er godt mulig at representanten Brende har vært mer offensiv i media sammenliknet med hva han er her i salen. Jeg legger imidlertid vekt på at han her i hvert fall har vist en svært konstruktiv holdning til dette spørsmålet, og det tror jeg er rett, også fordi de tiltakene som skal iverksettes, i stor grad er bevilgningsspørsmål, ressursspørsmål, pengespørsmål. Da er man avhengig av å ha viljen til å prioritere. Så langt kan det ikke være noen tvil om at det er få partier her i salen som har prioritert tilstrekkelig midler til dette området til å nå enten det ene eller det andre målet.




Jeg skal ikke konkludere nå i forhold til måldiskusjonen, men det at man har realistiske mål, tror jeg er svært viktig. Tord Lien trakk parallellen til klimadebatten. Det er en parallell som jeg på sett og vis deler oppfatningen av. Konkurransen om hvem som var dyktigst på klimapolitikk, startet i 1989. Den gangen tror jeg det var Senterpartiet som vant med de høyeste ambisjonene for kutt – den gangen innen år 2000. Alle som sitter i denne salen, kjenner historien om hvordan det har gått, og hvordan utviklingen har gått innenfor skiftende regjeringer og skiftende stortingsflertall.




Det viktigste er de faktiske tiltakene som man er i stand til å iverksette, og som krever både planlegging og vilje til å prioritere. Jeg tror Marianne Marthinsen var inne på noe viktig da hun trakk fram Oslo og de tette befolkningsområdene med høg trafikkbelastning. Det er åpenbart at vi bør ta tak i de områdene som har høgest belastning, først, og de områdene som angår de fleste menneskene. Det er også naturlig at dette er et tema som bør omhandles i Regjeringens storbymelding, som er varslet framlagt i løpet av et par måneder.




Så vet også jeg – og jeg deler den oppfatningen som mange har – at privatbilismen er et stort problem i forhold til støy, og at vi er nødt til å gjøre noe både i forbindelse med bruk av privatbil og ikke minst med vegsystemenes utforming. Men jeg er ikke av den oppfatning at dette er noe som er fort gjort, og jeg er heller ikke av den oppfatning at vi kan ha som forutsetning i denne salen at bruken av privatbil skal endre seg drastisk i løpet av få år. Sjøl om vi satser offensivt på kollektivtrafikk, sjøl om vi satser offensivt på jernbane, og det skal vi gjøre, tror jeg vi er nødt til å erkjenne at dette kommer til å være en utfordring som vi er nødt til å ta tak i framover.




Så skal jeg avslutte med å si at den framtidige samfunnsplanleggingen blir ikke minst avgjørende her. Én ting er de problemene vi har opparbeidet oss i dag. Men vi må i hvert fall for alt i verden prøve å unngå at vi forsterker de problemene i framtiden ved at vi planlegger veiløsninger, boområder og bostandarder som er dårligere enn de burde ha vært. Med litt kunnskap om hvordan dette ser ut rundt omkring i Norge, er det etter mitt skjønn fremdeles et stykke igjen der til man kan si at alle nye boområder, alle nye trafikkløsninger og alle nye veiløsninger ikke skaffer oss nye problemer der vi er nødt til å gå inn og ha en ambisjon om å rydde opp i etterkant.




 Jeg tror vi skal erkjenne at støy som miljøproblem er for lite fokusert. Jeg tror også vi skal slå fast at det er gjort for lite for å komme dette problemet til livs eller for å redusere det. Det er et ansvar som mange foregående regjeringer skal dele på.




Bondevik II-regjeringen satte i gang et samarbeid mellom Miljøverndepartementet, Samferdselsdepartementet og Helse- og omsorgsdepartementet for å få på bordet en handlingsplan for bekjempelse av støy. Den rød-grønne regjeringen fulgte opp med en klar målsetting i Soria Moria-erklæringen om at støyplagene skulle reduseres med 25 pst. i forhold til 1999-nivået innen 2010. På denne bakgrunn er det skuffende at resultatet av arbeidet i departementene synes å være tre ulike alternativ som legger opp til svekkelse av det nasjonale støymålet, istedenfor at vi får en oppskrift for hvordan dette kunne innfris. Jeg registrerer at dette er en problematisk sak for Regjeringen, for den bebudede framleggingen av et forslag i statsbudsjettet uteble, og vi må nå vente til våren i forbindelse med stortingsmeldingen om rikets miljøtilstand for å få Regjeringens utkvittering på hvordan vi går videre for å nå de målene en har satt seg.




Jeg synes det har blitt godt dokumentert i dagens debatt at omfanget av støyproblemet er betydelig, både knyttet til dem som har støy som et problem i forbindelse med sin bolig, og til dem som plages av støy fra veitrafikken. Veitrafikken er den desidert viktigste støykilden en har, og det er jo dokumentert senest denne uken gjennom tall fra Statistisk sentralbyrå. Nettopp denne identifiseringen av hva som er den største kilden, må være viktig som utgangspunkt for de tiltak som skal settes i verk. Likeledes at en stor del av støyplagene er knyttet til tettbygde strøk. Jo større tettsted jo mer støy. De fire største tettstedene er utsatt for mer enn 36 pst. av støyplagene. Også det er en viktig observasjon når en skal identifisere de tiltak som må til.




Mange har i dag vært inne på mulige tiltak knyttet til støysvake motorer, støysvake bildekk, støysvak asfalt osv., og det er nevnt tiltak knyttet til tunneler, fasadetiltak, forskning osv. Så vi vet en hel del om hva som må gjøres for å få redusert dette betydelige miljøproblemet.




Men en nøkkel vil være å se på begrensning av bilbruken i byene og satse på kollektivtrafikk, nettopp fordi så mye av problemet er knyttet til trafikk og til de store befolkningskonsentrasjonene. Det er på denne bakgrunn, som representanten Sahl sa, underlig at Regjeringen valgte å redusere belønningsordningen for kollektivtrafikk i storbyområdene med 43 mill. kr i årets budsjett. Dette er et tiltak som har vist seg å være meget virkningsfullt, og som har ført til at flere tar kollektivtransport i storbyene. En burde forsterke denne suksessen, ikke sette krokfot på den, slik Regjeringens opplegg er.




På den andre siden er det positivt at Regjeringen har fulgt opp mange av de jernbaneprosjektene som forrige regjering satte i gang, og la fram det som en uten tvil kan slå fast er et godt jernbanebudsjett.




Jeg håper dagens debatt kan medvirke til økt fokusering på støyproblemene og bidra til økt trykk på å få de løsningene som trengs. Jeg håper også at resultatet blir at Regjeringen vedstår seg sine mål og ikke reduserer ambisjonen om 25 pst. reduksjon.




Jeg forstod miljøvernministeren slik i dag at det hun hadde fått fram av materiale, tyder på at denne Soria Moria-målsettingen ikke lenger var realistisk. Det er jo det samme vi har sett når det gjelder ambisjonen om å få renset utslippene på Kårstø innen 2009. Den målsettingen tålte heller ikke møtet med virkeligheten. Det kunne være interessant å høre om statsråden har identifisert andre miljømål i Soria Moria-erklæringen som det ikke er mulig å nå, for det ville det være av interesse for Stortinget å få greie på.




Nå snakket Langeland om høy sigarføring. Han er jo inspirert av det som skjer på Cuba, så vi må forstå bildet i den konteksten. Han spør om Stortinget vil være med på tøffe tiltak. Det vet jeg ikke, for vi har jo ikke sett tiltakene ennå. Det er jo det som er litt av problemet. Og så har det jo på mange måter vært en spesiell uke, hvor miljøvernministeren kommer med et klart måltall når det gjelder klimakutt, men ikke får oppbakking i egne rekker. I dag er hun villig til å gi slipp på et klart måltall, men får beskjed fra Hallgeir H. Langeland om at det er det altfor tidlig å gjøre.




 Jeg har først lyst til å gi kompliment til interpellanten – og det ligger ikke noe snev av ironi i det. Jeg synes jo at man ser et voksende engasjement fra Brende, som kan begynne å minne litt om Willoch. Han står mer og mer for det som SV har stått for i alle år, og er i ferd med å synliggjøre en alternativ politikk som vi ikke har noen problemer med å støtte opp om.




I forbindelse med denne interpellasjonen oppdaget jeg til min store overraskelse et blad som heter Kvinner og Klær, som jeg går ut fra at presidenten ved leilighet har lest, der hele forsiden i dag er preget av miljøtema: «LEV grønt spesial», heter det; «Enkle tips for en grønnere hverdag»; «Gro Harlem Brundtland: Tre miljøtiltak du må klare»; «Test deg selv: Hvor miljøvennlig er du?»; «Siri Kalvig: Vi får mer ekstremvær». De første 40 sidene omtrent er fylt med tiltak som har med miljøvern å gjøre.




Da jeg gikk for å kjøpe dette bladet, viste det seg å være utsolgt, noe som var høyst uvanlig når det gjelder Kvinner og Klær. Da jeg gikk inn til slutt i en 7-Eleven-forretning som hadde det, snakket Johan Golden på Kanal 24 om at Golfstrømmen holder på å snu.




Det siste nummeret av LO-Aktuelt har til sammenligning to artikler om miljøvern. Det er jo bra, for LO-Aktuelt har generelt aldri – i hvert fall i veldig liten grad – brukt å ha noe om miljøvern. Det vi ser, er altså en opposisjon som presser Regjeringen i forhold til mer miljøverntiltak, og det er udelt positivt.




Et interessant fenomen som begynner å gjøre seg gjeldende, er at man merker et engasjement i befolkningen rundt disse spørsmålene. Det gjelder naturligvis støy, men også en rekke andre faktorer. Jeg tror at miljøvernministeren ved å nevne et konkret mål, traff en nerve i befolkningen som man som politiker skal ta inn over seg, fordi det oppleves at vi som politikere halter etter de behovene befolkningen har for å ivareta sin egen framtid.




Jeg, som har sittet i sosialkomiteen i åtte år, synes det er tankevekkende at vi har et miljøvernbudsjett som er på rundt 3 milliarder kr, som altså er mye mindre enn bare de årvisse variasjonene i sykepengeutbetalinger i Norge. Det er klart at det ikke er kommet av seg selv. Jeg har ikke noe behov for å kritisere tidligere regjeringer, men det er jo summen av ulike regjeringers manglende tiltak som gir det. Vi har tidligere hatt en miljøvernminister og statsminister som har vært kalt verdens miljøvernminister, men hun klarte jo aldri på hjemmebane å løfte dette feltet på en skikkelig og troverdig måte. Gro Harlem Brundtland har en mye større status på verdensbasis for de tiltakene hun bebudet var nødvendige, enn på hjemmebane for de tiltakene hun klarte å gjennomføre, og det er realiteten.




Med utgangspunkt i de utfordringene vi ser at vi står overfor i befolkningen i dag, vil vi om få år – ikke ut ifra kunnskap, ikke ut ifra forståelse, men ut ifra ren populisme – oppleve at Fremskrittspartiet kommer til å begynne å snakke om dette, fordi de ser at her er det velgerskarer å hente. Mitt tips er at om ett til to år begynner Fremskrittspartiet forsiktig å si at dette er menneskeskapt. Om tre til fire år begynner de å etterlyse tiltak på dette området. Og hvis ikke vi som regjering og som storting begynner å levere, kan Fremskrittspartiet begynne å vokse seg stort på miljøvern, for det er klart at det fortsatt er altfor stor avstand mellom retorikk og tiltak på dette området.




 Denne debatten har utviklet seg til å bli en generell debatt om rikets miljøtilstand, og det viser jo hvilket engasjement det er rundt miljøspørsmål akkurat i disse dager. Jeg er enig med representanten Ballo i at det er svært positivt, og det gir også drahjelp til Regjeringen og miljøvernministeren når man nå skal utforme en offensiv miljøpolitikk, også på støyområdet, fremover.




Så må jeg si til representanten Langeland at jeg med hånden på hjertet ikke synes jeg har noe å skjemmes over når det gjelder Bondevik II-regjeringens innsats på miljøområdet. Vi har gode resultater å vise til – og det tror jeg også var den generelle vurderingen da den regjeringen satt. Vi inngikk bl.a. viktige klimapolitiske kompromiss med SV, hvor representanten Langeland opptrådte meget konstruktivt – den gang. Og jeg håper virkelig at representanten Langeland kan si det samme i 2009, at han ikke har noe å skjemmes over når det gjelder Stoltenberg II-regjeringens miljøinnsats. Det vil jo avgjøres nå, i årene som kommer, om miljøvernministeren får gjennomslag bl.a. for sin ambisiøse klimamålsetting, eller om statsministeren lykkes i å «ta ned» miljøvernministeren på dette området og gå for en differensiert målsetting hvor man regner seg til at Norge ikke skal ta sin forpliktelse på lik linje med det vi burde gjøre.




Det er klart at det er lett å si i dag at Høyre skal gi støtte til de tiltak som kommer opp på støyområdet, spesielt når vi ikke har sett dem. Men vi vil iallfall strekke oss langt fremover for å være en pådriver og spille konstruktivt når det gjelder å få gjennomført de støytiltak som er nødvendige, for dette er et av de få gjenværende virkelig store miljøproblemene vi har i Norge som altså er nasjonale og ikke globale.




Det er nå store forventninger til de tiltak som statsråden kommer med i meldingen om rikets miljøtilstand. Vi må iallfall ikke der bare fokusere på støy ved kilden, som jeg hørte antydninger om. Man må fortsette med støyskjermer, fasader og tunneler. Dessuten er de gamle skjermene i ferd med å forfalle og miste effekt. Det er også et paradoks at bevilgningene til støyskjermer var høyere for 10–15 år siden enn hva de er i dag. Ofte er det de svakeste og minst ressurssterke i samfunnet som rammes mest av støy.




Jeg vil avslutte med et spørsmål til miljøvernministeren, med utgangspunkt i det Langeland sa. Langeland sa at Regjeringen står fast ved støymålet, at støyplagene skal reduseres med 25 pst. innen 2010. Står Regjeringen fast ved dette støymålet? Det er et enkelt spørsmål.




 La meg få begynne med å si at begrepet «angrende synder» er helt akseptabelt i mine kretser, og i veldig mange av mine tidligere jobber har jeg møtt mange av dem. Derfor vil jeg så absolutt ta imot det ønsket som jeg føler ligger under Børge Brendes engasjement i dag, et ønske om å styrke arbeidet mot støy.




Jeg har lyst til å understreke noe som jeg opplever at det er bred enighet om i salen, at både regjering og storting ønsker å ta støyplagene som folk utsettes for, på alvor, og at vi vil styrke arbeidet mot støy.




I den handlingsplanen som vi nå utarbeider, konkretiserer vi innsatsen. Og som det er nevnt her, er det veitrafikken som er den dominerende kilden til støyplager i Norge, og den står altså for bortimot 80 pst. av de samlede støyplagene.




Støysvake veidekker og støysvake bildekk er aktuelle tiltak vi ser nærmere på. De støysvake veidekkene er pr. i dag ikke ferdig utviklet til bruk under norske forhold. Det er også stor usikkerhet knyttet til støyegenskapene ved ulike typer bildekk på norske veier. De nærmeste årene er altså forsknings- og utviklingsarbeidet svært viktig for nettopp å sikre grunnlaget for en langsiktig satsing på dette feltet.




Regjeringen tar som nevnt sikte på å redegjøre nærmere for både evalueringen av støymålet og handlingsplanen mot støy i en stortingsmelding om Regjeringens miljøvernpolitikk og rikets miljøtilstand. Der vil vi også komme tilbake til det som var Børge Brendes anliggende knyttet til støymålet. Når vi tar en evaluering av støymålet, vil vi altså komme tilbake til det i meldingen om Regjeringens miljøvernpolitikk og rikets miljøtilstand.




 Dermed er debatten i sak nr. 2 omme.





                    
                    
                    

