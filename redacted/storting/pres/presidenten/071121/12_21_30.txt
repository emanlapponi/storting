 Presidenten gjer merksam på at no
skal representanten stille sitt spørsmål.

 Unnskyld, president!

Da stiller jeg spørsmålet: «I
høst har bjørn angrepet mennesker i grensetraktene
to ganger, ett angrep ble fatalt. Samtidig observeres
det stadig oftere både ulv og bjørn
i områder hvor det ikke ifølge
rovdyrforliket skal finnes bjørn og ulv. En undersøkelse
offentliggjort i Nationen 29. oktober i år viser
at et klart flertall ikke ønsker en
firedobling av bjørnestammen.

Mener statsråden at det
er realistisk å nå bestandsmålet for
bjørn uten alvorlige konsekvenser for utmarksnæringene
og livskvaliteten for utmarksbefolkningen?»

  Jeg synes det hadde vært interessant å høre
om hovedoppgaven til representanten Tord Lien og blitt
bedre kjent med ham. Jeg håper det kan bli anledning
til å komme tilbake til det senere. Representanten og jeg
kommer til å ha mye med hverandre å gjøre
framover. Da er det alltid interessant å vite
litt mer om bakgrunn. La nå det være.

Målsettingen for rovviltpolitikken
er at vi på sikt skal nå de fastsatte bestandsmålene
for alle de fire rovviltartene, samtidig som
vi har et mål om at politikken skal gjennomføres
med et lavest mulig konfliktnivå.

Som jeg redegjorde for i spørretimen
den 24. oktober i år, baseres dagens rovviltforvaltning
på prinsippet om at rovvilt og utmarksbasert beitenæring
skal gis ulik prioritet i forskjellige deler av landet og i forskjellige
deler av den enkelte rovviltregion. Bruken av økonomiske
og juridiske virkemidler skal anvendes forskjellig i de ulike områdene,
avhengig av om rovdyr eller beitebruk er prioritert.

Miljøvernmyndighetene benytter virkemidler
som skadefelling og lisensfelling for å redusere skadeomfanget
og konfliktnivået. Terskelen for fellingstillatelse på bjørner
som opptrer nærgående, f.eks. ved at de oppholder seg
nær bebyggelse og ikke lar seg skremme vekk,
er i dag lav, og slik vil det fortsatt være. La meg gjenta
dette én gang til, siden det er et så sentralt
spørsmål for en del mennesker som har opplevd
dette på nært hold: Det er altså en lav – og
det skal være en lav – terskel
for fellingstillatelse for bjørn når den opptrer
nærgående. Da skal den skremmes vekk. Menneskene
har selvsagt prioritet.

Bestandsmålet for bjørn på 15 årlige
ynglinger er dessverre langt fra nådd.
For å kontrollere tilveksten i den oppbyggingsfasen vi
nå er inne i, kan det likevel iverksettes
lisensfelling av bjørn. Fire bjørner
ble felt under årets lisensfelling. Lisensfelling der alminnelige
jegere slipper til, er et viktig ledd i alminneliggjøringen
av rovdyrenes tilstedeværelse i norsk natur. Jeg har registrert
at et stort antall jegere i år har benyttet seg av muligheten
til å registrere seg som
lisensjegere. Over tid kan dette føre til at oppfatningen
av rovdyrene som en verdifull ressurs blir styrket og dermed bidra
til å senke konfliktnivået.

Den siste tids møte mellom
mennesker og bjørn har satt økt fokus på betydningen
av kunnskap om de store rovdyrene. Det er naturlig at disse hendelsene
skaper frykt blant befolkningen som lever i områder
med mye bjørn, herunder i områder som representanten Lien
representerer. Jeg vil derfor i tiden som kommer, legge stor vekt
på gode informasjonstiltak og ikke
minst formidling av kunnskap om hvordan vi kan leve trygt
med rovdyr.

Mitt inntrykk er at det forvaltningsregimet
som nå er etablert innen rovdyrforvaltningen,
fungerer godt. I tillegg er satsingen på forebyggende og
konfliktdempende tiltak økt vesentlig under den nåværende
regjering. En ytterligere økning på 9 mill. kr
er foreslått til dette formålet for 2008.

Med dette som utgangspunkt er det min oppfatning
at det vil være mulig å nå bestandsmålene
for de fire store rovviltartene, inkludert bjørn,
samtidig som hensynet til beitenæring og til livskvalitet
for lokalbefolkningen fullt ut innfris.

  Det kunne vært fristende å spørre
statsråden om hvorvidt kunnskapsformidling, hvordan man
skal leve med bjørnen, også vil
involvere hvordan sauen lærer seg å leve
med bjørnen. Det skal statsråden få slippe å svare
på.

Nationen melder i dag at «de dokumenterte
skadene etter bjørn er tredoblet fra i fjor» – tredoblet
fra i fjor. Likevel mener statsråden
og Regjeringen at bjørnebestanden i Norge bør
firedobles. Er dette tapsnivået – for dette handler ikke bare
om livskvaliteten til folk flest, men også om
en trussel mot en hel næring – noe som bekymrer statsråden?

  Dette er et område hvor det er reelle
konflikter, og det er en viktig oppgave for politiske myndigheter å håndtere
dette slik at vi reduserer konfliktene så mye som overhodet
mulig. Det er mitt mål, og basis for Regjeringens politikk
er det rovviltforliket som Stortinget inngikk. Jeg er selvfølgelig
klar over at Fremskrittspartiet ikke
var med på det forliket, men det var likevel
et bredt forlik, som omfattet store deler av Stortinget. Og det
må ligge til grunn. Hensikten med dette forliket er å forene
to ting: vår internasjonale forpliktelse når det
gjelder å ta vare på vår del
av naturarven – vi skal verne natur, vi skal verne på mange
andre områder også, men
det å verne de store rovdyrene er en del av vår
forpliktelse – samtidig som vi skal legge til rette for
bruk av utmark til beiteområde. Og vi skal selvfølgelig,
så langt det overhodet er mulig, gi folk i utkantområder
den absolutte trygghet for at de kan leve et liv med full
livskvalitet.

  La meg skryte litt av Regjeringen. Det kan tyde
på at forvaltningen av jerv og gaupe nærmer seg
et anstendig og fornuftig nivå.

Vi i Fremskrittspartiet
er helt klare på at man også må bidra
til å ta vare på de store rovdyrene.
Statsråden sier at man ønsker å redusere
konfliktnivået, og der er jo litt av kjernen. Én
av måtene man kunne ha redusert konfliktnivået
på og samtidig vernet de store rovdyrene, er å ha
en felles nordisk forvaltning og en felles nordisk byrdefordeling
når det gjelder rovdyrpolitikken. For det er slik at verken
ulv eller bjørn som art er – eller
er i nærheten av å være – truet.
Det er slik at vi i Norge har bestander som kanskje ikke
er livskraftige, men artene som sådanne er ikke
truet. Bjørnøy åpnet i teorien for en
felles nordisk forvaltning. Vil også Erik Solheim åpne
for en felles nordisk forvaltning og byrdefordeling?

  Først vil jeg si at jeg er veldig
glad for at representanten Lien så tydelig sier at også Fremskrittspartiet ønsker
at vi skal ta vare på de fire store
rovdyrartene i Norge, og ha dem i vår natur. Det gir jo
grunnlag for en ytterligere dialog om hva som er den rette
måten å få det til på.

Så vil jeg også si
at det er faktisk nå slik at vi har nådd bestandsmålet – eller
ynglingmålet – bl.a. for jerv. Det gir grunnlag
for uttak når man har nådd dette målet.
Det er ikke slik at vi skal overoppfylle målet;
vi skal nå opp til målet, og så skal
vi stabilisere oss på det.

Når det gjelder forholdet til Sverige,
er vi selvsagt kjempeinteressert i samarbeid
med svenskene, i informasjonsutveksling med dem. Men det er én
fundamental forskjell mellom Norge og Sverige.
Det er at Norge har bredt baserte utmarksnæringer
i distriktene, noe som Sverige ikke har – i
hvert fall ikke på den samme måten.

Og hvis jeg skal komme med et stikk til slutt,
så er det vel ikke Fremskrittspartiets fortjeneste
først og fremst at vi i Norge har så sentrale
utmarksnæringer som vi har.





                

