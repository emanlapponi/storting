 Ærede medrepresentanter!

Tidligere stortingsrepresentant
og statsråd Einar Hole Moxnes døde 20.
januar, 84 år gammel.

Moxnes vokste opp på Alstahaug i Nordland
og i Bjugn i Sør-Trøndelag. Han tok landbruksutdannelse
og gikk ett år på Statens småbrukslærerskole,
før han begynte som herredsagronom i Åfjord og
Stoksund i 1951. Her begynte også hans politiske
karriere. Han ble valgt til ordfører i 1955 og hadde dette
vervet til 1966. I tidsrommet fra 1958 til 1966 var han også medlem
av fylkesutvalget i Sør-Trøndelag. De første
fem årene var han formann.

Moxnes møtte første
gang på Stortinget som vararepresentant i 1959.
Fra 1965 til 1968 møtte han fast for Per Borten. I 1968
overtok han som fiskeriminister. Han ble fast innvalgt på Stortinget
i 1969, men på grunn av statsrådsvervet møtte
han ikke som representant før i 1971. Etter
avstemningen om norsk medlemskap i EF i 1972
ble Moxnes landbruksminister i regjeringen Korvald.

Moxnes ble utnevnt til fylkesmann
i Sør-Trøndelag i 1974 og tjenestegjorde i tolv år.
I åtte av disse årene var han også styremedlem
i Statoil. Han har i tillegg hatt en rekke offentlige verv og tillitsverv
i ulike organisasjoner.

Moxnes var stillfarende og tilbakeholden av
natur. Han var den rolige, sindige politiker som det ble lyttet
til i parti, storting og regjering, og som vant tillit og aktelse
i de mange møter med velgerne rundt om i landet.

Da Moxnes tok over som fiskeriminister, var
det stor uro i fiskerinæringen, ikke minst på grunn
av sviktende priser på de fleste fiskeprodukter. Fiskere
i nord og sør i landet målbar i starten skepsis
til utnevnelsen av en agronom til fiskeriminister. Denne skepsisen
fortok seg imidlertid raskt da Moxnes møtte fiskerne på hjemmebane. Han
klarte raskt å etablere et godt og konstruktivt
samarbeid med fiskerinæringens organisasjoner.
Det viste seg at han var i stand til å sette i verk ekstraordinære
tiltak for å løse akutte problemer,
samtidig som han fikk gjennomført tiltak av mer langsiktig
karakter. Som fiskeriminister la Moxnes fram forslag om styrking
og omorganisering av fiskeriforskningen, oppbygging av høyere
fiskeriundervisning og rettledningstjeneste for fiskerinæringen.
Moxnes vil bli husket som en svært dyktig og respektert
fiskeriminister.

Moxnes hadde kunstneriske evner, som kom til
uttrykk i maling og treskjæring, noe han fikk god tid til
da han gikk av som fylkesmann 65 år gammel. Han trivdes
særdeles godt ved høvelbenken.

Alle som lærte Moxnes å kjenne,
ble fylt av respekt for det trygge, gode mennesket – en
lun, vennesæl person som alle måtte
bli glad i og ha tillit til.

Vi er takknemlig for den
betydelige samfunnsinnsats som Einar
Hole Moxnes har nedlagt – og lyser fred over hans minne.

Representantene påhørte stående
presidentens minnetale.

Valg av settepresidenter

 Presidenten vil foreslå at det velges
to settepresidenter for Stortingets møter i inneværende
uke – og anser det som vedtatt.

Presidenten vil foreslå Sigvald Oppebøen
Hansen og Gunn Olsen. – Andre forslag foreligger
ikke, og Sigvald Oppebøen Hansen og Gunn Olsen anses enstemmig
valgt som settepresidenter for inneværende ukes møter.





                    
                    
                    

