 Presidenten har registrert at alle partier har hatt hovedinnlegg, og vil foreslå at de talere som heretter får ordet, får en taletid på inntil 3 minutter.




– Det anses vedtatt.




 Hjertelig takk for det!




Jeg forstod på næringsministeren tidligere at verktøykassen nå er byttet ut med et smykkeskrin, men på justisministeren virker det som om det ennå kan være litt forvirring på det punktet.




Hovedsaken her er at det er 200 000 virksomheter i Norge som har fem eller færre ansatte. Det viser at norsk næringsliv domineres av små virksomheter, og en stor andel av disse er familieeide. En framtidsrettet næringspolitikk vil stimulere til gründervirksomhet, gi gode, stabile rammevilkår for eksisterende bedrifter og resultere i økt sysselsetting, økt vekst og verdiskapingsevne for landet, og vil dermed også bidra til å sikre offentlig og privat velferd.




Jeg er skuffet over regjeringspartiene. De snakker pent om små bedrifter. De innser at dagens regelverk ikke er optimalt – i likhet med statsråden – men de ser ikke behovet for å utrede eventuelle forbedringer. Det er dette som er sakens kjerne: Et forenklet regelverk for små aksjeselskaper vil virke positivt inn på verdiskapingen og på velferden, og det vil føre til økt grad av knoppskyting og etablering av nye bedrifter samt øke incentivet for at gründere har mulighet til å gå fra idé til bedrift.




Det er problematisk at svært mange ser det som langt enklere å være ansatt enn å være selvstendig næringsdrivende. Når en ser at 160 000 selvstendig næringsdrivende og deltakere i ansvarlige selskaper ikke har noen sosiale rettigheter ved arbeidsledighet, permittering, avvikling av bedriften, pass av syke barn eller hvis barnepasser er syk – de har heller ikke rett til sykepenger fra folketrygden før etter 16 fraværsdager, og da kun 65 pst. av sykepengegrunnlaget – er det lett å se at mange potensielle gründere vegrer seg.




Bedrede muligheter for å opprette et aksjeselskap gjør at flere med kreativitet og pågangsmot vil ha en tryggere base for å påta seg arbeid og ansvar som ligger i å starte og drive en bedrift. Det er fordi aksjonærer som arbeider i et aksjeselskap, mottar lønn og har rett til sosiale ytelser på linje med andre ansatte. En forenkling av regelverket for små aksjeselskaper vil medføre at flere aksjeselskaper etableres, og vil bidra til å styrke grunnlaget for verdiskaping. Flere gründere vil tørre å starte opp. Enkeltpersonforetak og ansvarlige selskaper som velger å omdanne seg til aksjeselskap, vil stå overfor lavere personlig risiko, og dermed vil de også få økte incentiver til å ekspandere og skape nye arbeidsplasser.




Jeg er forbauset over Regjeringens tafatthet. Det vil ikke koste den noe å utrede forslaget fra en samlet opposisjon, men når Regjeringen har økt skattene med 10,7 milliarder kr i forhold til sentrum–Høyre-regjeringens budsjettforslag for 2006, er det tydelig at bedriftsetableringer og gründerstimulans ikke står på agendaen. Da nytter det lite å vise til de svært gledelige tallene for gründeretableringer som saksordføreren gjorde. De er et produkt av den forrige regjeringens kontinuerlige forbedringer av næringslivets rammevilkår generelt.




 En enklere hverdag med mindre skjemavelde står øverst på kravlisten fra mange bedriftsledere. Det gjelder sjølsagt i særlig grad for dem som driver i det små. Gevinsten for disse bedriftene og for samfunnet som helhet ville ha vært stor hvis det hadde vært slik at mer av regelverket hadde vært lagt opp nettopp for å passe til de små og bitte små bedriftenes situasjon, og som hadde det som utgangpunkt. Dette er derfor svært positivt, og jeg har lyst til å gi honnør til forslagsstillerne som har bidratt til at justiskomiteen og Stortinget har satt denne problemstillingen på dagsordenen.




Dette er en svært viktig debatt. Vi vet at små og veldig små selskaper utgjør en avgjørende del av næringsstrukturen i Norge. Her har vi ikke råd til å mislykkes.




Det har til dels vært ganske tøff ordbruk i denne debatten. Det er det etter mitt skjønn ingen grunn til. Det er ikke mer enn drøye åtte måneder siden denne samlede opposisjonen sjøl satt i regjering og hadde alle muligheter i verden til å gjennomføre de samme forslagene. Videre er det det å si at de forslagene som fremmes, heller ikke blir avvist. Det er i hvert fall ikke min virkelighetsforståelse. Tvert imot signaliseres det fra Arbeiderpartiet og SV i justiskomiteen at man kommer til å bringe en rekke elementer i disse forslagene inn for videre oppfølging. Senterpartiet ville ha vært en del av dette flertallet hvis vi hadde sittet i komiteen. Vi kommer aktivt til å følge opp de positive signalene som både komiteen og justisministeren har gitt i denne debatten. Jeg oppfatter dette som konstruktivt. Jeg oppfatter det på mange punkter som imøtekommende, og jeg oppfatter det absolutt ikke som om denne debatten på noe slags vis signaliserer at vi fører en lite attraktiv næringspolitikk.




Senterpartiet mener at det er viktig med en forenkling av regelverket, og at dette gjøres gjeldende for alle små selskaper uavhengig av foretaksform. Vi har hatt nok regelendringer som er til størst fordel for aksjeselskap, og som dermed har ført til at mange personlig eide foretak har blitt omgjort til AS. Her er det nok å nevne skattereformen, som gav de største fordelene for aksjeselskap. Jeg synes også det haster med å innføre unntak i en rekke lover og forskrifter for små selskaper, på linje med det vi har hatt i våre naboland, og jeg mener at dette må det arbeides kontinuerlig med, uavhengig av en eventuell revidering av aksjeloven.




Så handler dette til slutt om holdningene i hverdagen til alle fra det offentlige som møter næringslivet, enten man har sin plass i Stortinget, i departementene eller i en kommune. Det offentlige skal være fleksibelt, og det offentlige virkemiddelapparatet må styrkes, slik at en mye oftere kan svare ja. Det kommer denne regjeringen til å sørge for.




 Jeg forstår på forrige taler at Senterpartiet er mer positivt innstilt til dette forslaget enn det innstillingen gir uttrykk for.




For en intetanende leser av innstillingen – det er mulig at norsk næringsliv, og særlig småbedriftene, av og til er intetanende – får man det inntrykk at dette forslaget, som dreier seg om praktiske realiteter i næringslivet, møtes med mange sider jus i svaret fra justisministeren og med problematisering av et økt byråkrati. Særlig bruker justisministeren mye tid i sitt svar til komiteen, og også her i dag, til å snakke om problemene med å ha tre selskapsklasser. Jeg tror faktisk ikke at det er det norsk næringsliv er opptatt av der de sitter ute i sin daglige dont. Det kan være at de må telle til tre for å finne hvor de skal registrere seg når de gjør det, men når de først er i gang, er det selvfølgelig en fordel at en har et lettere regelverk å forholde seg til. Jeg må si at det er paradoksalt at en regjering som sier at den har fokus på aktiv næringspolitikk, ikke benytter seg av en mulighet som dette til å gå inn i de praktiske realitetene.




Egentlig tok jeg ordet for å bemerke en passasje som justisministeren har i sitt svar til komiteen, hvor han berører Finansdepartementets område, og sier at de gjør noen ting. Det er jo riktig. Det er saker på høring. Blant annet er det et høringsnotat fra Finansdepartementet som går på noe av det som ligger i forslaget her, nemlig dette med endrede terminer for momsinnbetalinger. Det foreslås i høringsnotatet at man skal flytte på sommerferieterminen, som er veldig vanskelig for mange regnskapsførere, som jo er de som ofte har småbedriftene. Den skal man flytte fra 10. august og litt utover, selv om det er et lite proveny med dette. Men på den andre siden, og mye, mye viktigere, foreslås det også i høringsnotatet at man skal flytte på den første terminen for innbetaling av etterskuddsskatt for aksjeselskaper. Det betyr at man flytter den så langt frem at bedriftene ikke har innlevert selvangivelsen. Ja, en god del av dem vet ikke om de har tjent eller tapt penger. Det har et proveny på 200 mill. kr for norsk næringsliv.




 Regjeringa og regjeringspartia si haldning i denne saka er skuffande, ikkje berre for oss som ønskjer å gje betre rammevilkår til næringslivet, men ho er skuffande for leiarar i kvardagsbedriftene, som heilt klårt ønskjer seg ei forenkla rapporteringsplikt, og som synest det ville vera eit godt tiltak dersom taket for å innrapportera moms vart redusert til berre ein gong i året. Det er òg skuffande for alle dei unge som vurderer å starta si eiga bedrift, men aksjekapitalkravet på 100 000 kr står fram som eit uoverstigeleg hinder, og kostnadene ved å melda seg inn i Brønnøysundregisteret står fram som ei grind som er veldig vanskeleg å koma gjennom.




Me er skuffa over Regjeringa si passive og uinteresserte haldning til dette initiativet. Fleirtalsregjeringa har jo oppmoda opposisjonspartia om å koma med konstruktive innspel. Dette er eit eksempel på eit slikt konstruktivt innspel. Men responsen frå regjering og regjeringsparti er dessverre bedrøveleg.




 Eg kan forsikra om at den raud-grøne regjeringa er oppteken av å få på plass og debattera rammevilkåra for næringslivet, og det viser vel òg denne debatten i dag.




For ca. eit år sidan hadde eg eit etablerarkurs for kvinner i regi av Sogn og Fjordane Arbeidarparti, med 20–25 deltakarar. Den største bøygen var problemet med å kombinera yrkeskarrieren som gründer med barneomsorg når dei nett hadde fått eit barn. Det var det som kom fram der. Akkurat dette poenget har vi teke med oss og fått inn i Soria Moria-erklæringa. Vi er i gang med å sjå på vilkåra for å sikra gründerar ved å etablera gode sosiale ordningar.




Sidan vi no har hatt ein liten pause sidan debatten i stad, passa det godt å ta kontakt nettopp med kvinnenettverk for nyetablerarar i heimfylket. Ja, eg er sikker på at vi er på rett veg no når vi utviklar ein rein nasjonal handlingsplan for kvinnelege entreprenørar og opprettar finansieringsordningar som særleg stimulerer til innovasjon og entreprenørskap blant kvinner.




Oppfyllinga av dei kommunale næringsfonda som vi òg har fått på plass, er eit godt eksempel på aktiv næringspolitikk. Her får kommunane midlar som dei deler ut att nettopp til små gründerar i kommunane sine.




Eit anna eksempel som eg òg brukte i stad, er auka midlar til SIVA, Innovasjon Norge og forsking. Det er ei styrking av det breie verkemiddelapparatet som kjem alle gründerane til gode.




Det vil koma viktige politiske endringar ved gjennomgangen av aksjelova og eigarskapsmeldinga som kjem til hausten. Men i den typen debatt vi har hatt i dag, synest eg vi skal fokusera konstruktivt og halda oss for gode til karakteristikkar som «desse sosialistane» og «Regjeringa sitt sanne ansikt». Dette all den tid fleirtalet av representantane bak Dokument nr. 8-forslaget faktisk har vore i regjering dei siste fire åra, og dei kunne ha rydda opp i alle desse tinga om det brann.




Når det gjeld dei andre endringane som det er gjort framlegg om, bl.a. bruk av aksjeselskap i primærnæringa, er dette mogleg alt pr. i dag. Revisjonsplikt/rapporteringsplikt, forenkling av registreringsdokument og kostnader ved selskapsregistrering og momsinnbetaling har eg alt kommentert, og desse forslaga kan ein ikkje sjå på som avviste.




Fleirtalet ønskjer ikkje endå ei aksjelov. Vi ser ikkje på det som ei forenkling, tvert om. Og Høgre si «hot line» til NHO har visst gått heilt i stå i det siste, for NHO har gitt uttrykkeleg beskjed om at dei ønskjer ikkje endå ei aksjelov!




 Jeg har bare lyst til å si at å måle Regjeringas vellykkethet i forhold til næringspolitikk ut fra om man støtter dette Dokument nr. 8-forslaget eller ei, det tror jeg er en utrolig dårlig måte å gjøre det på, rett og slett.




Det første er jo selvfølgelig den begrensning som ligger i selve forslaget, å ta utgangspunkt i små aksjeselskaper. Hvorfor skal man stoppe der når det gjelder de endringer vi ønsker å gjennomføre? Ville det ikke være riktig nå at vi fikk gjennomført endringer i forhold til næringslovgiving for små selskaper som faktisk hadde bredere virkefelt enn små aksjeselskaper, og ikke låse det fast i en juridisk diskusjon om vi trenger to eller tre selskapsformer? Jeg synes det er forslagsstillerne som skaper den avsporingen som helt åpenbart kommer i en slik debatt. Da må jeg be om all mulig respekt for at vi både i innstillingen og også i mitt innlegg og i svarbrevet gir signaler om hva Regjeringa jobber med, i forhold til flere av de elementene som også forslagsstillerne tar opp, og som er viktige for alle småbedrifter, altså at man nå ønsker å se på revisjonsplikten, og at Finansdepartementet jobber med det. Det må være bra! At den forrige regjeringa ikke gjorde det, og ikke leverte i forhold til det, får være en historisk debatt, men det må jo være positivt at den nåværende regjering sier ja, det tar vi, det jobber vi med – allerede nedsatt. At man ønsker å se på bestemmelsene i allmennaksjeloven § 6-14 som gjelder forholdet mellom styret og daglig leder osv., må jo være positivt, og ikke minst at man tar opp på generell basis spørsmålet om oppgaveplikter i skatte- og avgiftslovgivningen, det som kanskje er særlig tungt i forhold til dem som driver små virksomheter. Så jeg vil med all respekt si at jeg syns at man skal være noe varsom med å måle vellyktheten i næringspolitikken ut fra om man støtter dette forslaget fullt ut, eller om man ikke gjør det. Det er jo i så fall underlig hvis det store sesamet skulle være hvor mange gode ideer man faktisk kommer på, like etter at man har kommet ut av regjeringskontorene.




Så til spørsmålet om f.eks. aksjekapital. Det er jo ikke noen opplagt sak å sette ned her nærmest på et sent kveldsmøte, for de aktørene som ofte roper om enkle regler, er de samme aktørene som sier at de trenger noe tyngde i aksjekapitalen i det øyeblikket de ønsker å ikle seg det «smykket» det måtte være å bli kalt et aksjeselskap for bl.a. å oppnå kredittverdighet. I det øyeblikket man skusler bort den kapitalen, ja, så ville vi få mange ute i næringslivet som ville reagere på at man ikke hadde noe kapital å hente fordi aksjekapitalen var så lav, noe som ville forverre muligheten til å finansiere smågründere bl.a. Dette er det altså ingen enkel løsning på etter mine begreper. Derfor mener jeg at de signaler og den beskrivelse av Regjeringas arbeid som nå er gitt, viser nettopp at helt uavhengig av om man har en sosialistisk legning eller ikke i bunnen, er vi alle interessert i nettopp å få opp et enklere regelverk som skal gagne alle – og da mener jeg alle.




 Når en rekke fra regjeringspartiene stiller spørsmål om hvorfor ikke den forrige regjeringen har gjort dette og hint, kan det kanskje være grunn til å minne om hva den forrige regjeringen måtte sette i gang med da den tok over. Den tok over i en situasjon hvor vi hadde økende arbeidsledighet, hvor forholdene for norsk næringsliv var for nedadgående. Det kostet ganske mye tid og ganske mye penger og krefter å få den næringspolitikken som Stoltenberg-regjeringen da forlot – eller måtte gå av for å slippe å fortsette med, for å si det sånn – på rett kjøl.




Så sier justisministeren at han håper ikke at Regjeringens og regjeringspartienes reaksjon på dette Dokument nr. 8-forslaget skal være målet på næringspolitikken som denne regjeringen fører. Nei, det kunne være interessant å ta en næringspolitisk debatt. Hva er det denne regjeringen egentlig vil måles på når det gjelder næringspolitikk? Er det hvordan man utøver eierskap i Statoil, er det hvordan man reduserte avskrivningssatsene for maskiner i industrien, eller er det hvordan man reduserte forskningsinnsatsen i det siste statsbudsjettet?




Vi tar gjerne en debatt om næringspolitikk, men da håper jeg også at man er villig til å diskutere hva som er positive forslag og positive incitamenter for norsk næringsliv.




 Det var en bemerkning fra justisministeren som fikk meg til å ta ordet. Han sier at det er forslagsstillerne som stenger tenkningen bak forslaget inne i selskapsjuridisk tenkning. Slik leser ikke jeg forslaget. Og om så var, at man var så tungnem at man gjorde det, så ville jo kreative, intelligente mennesker med et kreativt, intelligent embetsverk frigjøre denne innestengtheten og sørge for at det blomstret skikkelig med den kreativiteten som skulle være på plass på alle livets praktiske områder.




Så sannheten er jo at det vi ser her, er at praktiske hensyn i næringspolitikken butter mot juridisk tenkning. Det er en interessant spenning. Det er en fruktbar spenning. Den må vi gjerne ta. Men jeg er faktisk enig med justisministeren i at helt uavhengig av den spenningen går det an å gjennomføre en rekke praktiske tiltak dersom man har energi, styrke og vilje til å gjøre det.




Representanten Syversen har vist til en serie slike tiltak som ble gjort av de partiene som satt i regjering tidligere. Initiativet som er fremmet her, inviterer til å fortsette denne debatten. Jeg oppfatter i hvert fall, med stor glede, representanten Borten Moes innlegg som et svar på det. Jeg oppfatter også en del av merknadene fra flertallet i komiteen som en invitasjon til å holde på trykket. Og det trykket synes jeg man skal holde. Så synes jeg man skal være så tøff at man holder trykket på en slik måte at man lar livet få en sjanse og ser hvordan jusen kan reformeres for å sørge for at drivkraften i det som er ryggraden i norsk næringsliv, små bedrifter, det at folk setter sin store ære i å skape en jobb både for seg selv og andre, får styrke og trykk.




Det er ikke alltid at en blir inspirert på en kveld når varmen er trykkende og det er enda varmere inne i stortingssalen enn ute, men statsråd Storberget klarte det.




 Statsråden har helt rett når han sier at det ikke er denne saken alene som danner et bilde av Regjeringens næringspolitikk. Men denne saken er med på å danne et bilde av næringspolitikken for de minste selskapene. Det å prøve å få Regjeringen med på å være litt mer næringsvennlig overfor de aller minste selskapene, og i det minste være med på å utrede noen av opposisjonens forslag, måtte jo være et første skritt.




Men når statsråden trekker opp næringspolitikk og de positive tingene som har kommet, synes jeg egentlig representanten Syversens innlegg var meget godt. For avskrivningssatser for maskiner var jo SVs hovedsak. Den forsvant jo. Formuesskatten skulle i utgangspunktet ned, eller aller helst fjernes. Den går jo opp. De 10,7 milliarder kr i forskjell på skatter mellom sentrum–Høyre-regjeringens siste forslag og denne regjeringens framlegg, er jo slående. Det er ikke med på å bedre rammevilkårene for bedriftene – tvert imot. Når man i tillegg kan trekke inn eierskap f.eks. i Statoil, viser det at denne regjeringen dessverre ikke har kontroll på egen næringspolitikk. Den er med på å danne et bilde av en næringspolitikk som dessverre er med på å kue bedrifter, ikke å legge til rette for økt gründervirksomhet, som er det vi egentlig burde ha diskutert i denne saken.




 Flere har ikke bedt om ordet til sak nr. 9.

(Votering, se side 2677)





                    

 Under debatten har Thore A. Nistad
satt fram et forslag på vegne av Fremskrittspartiet
og Høyre. Forslaget lyder:

«I

Stortinget ber Regjeringen etablere
et forenklet regelverk for små aksjeselskap. Følgende
elementer bør blant annet inngå i en vurdering
for å styrke rammevilkårene for små aksjeselskap:

Størrelse
på aksjekapitalen

Krav til revisjonsplikt

Forenklet rapportering til styret

Laveste hensiktsmessige antallet momsinnbetalinger

Bruk av aksjeselskaper i primærnæringen

Forenkling av registerdokumenter

Kostnad ved selskapsregistrering.

II

Stortinget ber Regjeringen fremme forslag om
forenkling og forbedring
av regelverket for små aksjeselskap.»

Det vil bli votert alternativt mellom
dette forslaget og innstillingen fra komiteen.

Komiteen hadde innstilt:

Dokument nr. 8:60 (2005-2006) – forslag
frå stortingsrepresentantane Jan Tore Sanner,
Ulf Leirstein, Hans Olav Syversen og Lars Sponheim om å opprette
eit forenkla regelverk for små aksjeselskap – vert å leggje
ved protokollen.

Votering:

Ved alternativ votering mellom komiteens innstilling og
forslaget fra Fremskrittspartiet og Høyre
ble innstillingen bifalt med 58 mot 48 stemmer.

(Voteringsutskrift kl. 18.57.53)


                    
                    

