 Den innkalte vararepresentant fra Oppland fylke,
Synnøve Brenden 

Klemetrud

, har
tatt sete. Se senere korrigering, side 2632

Fra representantene Sverre 

Myrli 

og
Jan Arild 

Ellingsen 

foreligger
det søknad om permisjon i tiden fra og med 12. juni
til og med 16. juni, begge for å delta i møter
i regi av NATO-parlamentarikerforsamlingen i Armenia og Georgia.

Etter forslag fra presidenten ble enstemmig
besluttet:

1.	Søknadene behandles straks
og innvilges.

2.	Følgende vararepresentanter innkalles for å møte
i permisjonstiden:
For Akershus fylke: Gorm 

Kjernli

For Nordland fylke: Torill Ø. 

Hanssen

 Gorm Kjernli og Torill Ø. Hanssen
er til stede og vil ta sete.

Valg av settepresidenter

 Presidenten vil foreslå at det velges
to settepresidenter for Stortingets møter i inneværende
uke – og anser det som vedtatt.

Presidenten vil forslå Sigvald Oppebøen
Hansen og Gunn Olsen.

– Andre forslag foreligger
ikke, og Sigvald Oppebøen Hansen og Gunn Olsen anses enstemmig
valgt som settepresidenter for Stortingets møter i inneværende
uke.

Endring av ukeprogrammet

 Med hjemmel i forretningsordenens § 26
fjerde ledd vil presidenten foreslå at det oppsatte ukeprogram
for inneværende uke endres, slik at det i dag, mandag 12.
juni, settes referatmøte i Odelstinget
kl. 18.00.

– Ingen innvendinger er kommet mot
presidentens forslag, og det anses vedtatt.





                    
                    
                    

 Etter ønske fra forsvarskomiteen vil presidenten foreslå at debatten blir begrenset til 70 minutter, og at taletiden fordeles slik:




Arbeiderpartiet 20 minutter, Fremskrittspartiet 15 minutter, Høyre 10 minutter, Sosialistisk Venstreparti 10 minutter, Kristelig Folkeparti 5 minutter, Senterpartiet 5 minutter og Venstre 5 minutter.




Videre vil presidenten foreslå at det blir gitt anledning til replikkordskifte på inntil tre replikker med svar etter innlegg fra medlemmer av Regjeringen og etter innlegg av hovedtalerne for hver partigruppe innenfor den fordelte taletid.




Videre blir det foreslått at de som måtte tegne seg på talerlisten utover den fordelte taletid, får en taletid på inntil 3 minutter.




– Dette anses vedtatt.




 

(ordfører for saken):

 Stortinget skal nå behandle stortingsmeldingen om økonomistyringen i Forsvaret. Dette er jo et tema som i siste del av forrige stortingsperiode fikk meget stor oppmerksomhet på grunn av de store budsjettoverskridelsene som var i Forsvaret.




I denne stortingsmeldingen gir Regjeringen en informasjon om utviklingen av den økonomiske styringen i Forsvaret. Meldingen omfatter hovedsakelig de deler av Forsvaret som fikk vesentlige anmerkninger i Riksrevisjonens revisjon av både 2003- og 2004-regnskapene i forhold til Forsvarets militære organisasjon. Meldingen beskriver økonomiske forutsetninger for Forsvarets militære organisasjon samt status på forbedringstiltak som er blitt iverksatt. Videre beskriver meldingen hvilke tiltak som er iverksatt for å gjenvinne kontroll med økonomistyringen i de deler av Forsvarets militære organisasjon hvor styringen har sviktet, spesielt i 2004.




Det er grunn til å være tilfreds med at en rekke av tiltakene allerede har gitt betydelig positiv effekt, og at tiltakene følges nøye opp, blir evaluert og videreutviklet. Til tross for disse forbedringene vil vi nok fortsatt stå overfor enkelte utfordringer. Derfor er det viktig fortsatt å fokusere sterkt på økonomistyringen i den videre omstillingen i Forsvaret. Dette er også noe som poengteres i meldingen.




Jeg finner grunn til å berømme de som har sitt virke i Forsvaret, for det arbeidet som er gjort i den siste tiden for å få styring på økonomien, og for på en konstruktiv måte å jobbe med tunge og vanskelige omstillinger.




Jeg vil i denne sammenheng si at det er gledelig at en samlet komite i innstillingen sier at der det er mulig og hensiktsmessig, skal det prioriteres å effektivisere internt i Forsvarets militære organisasjon i stedet for å sette deler av Forsvarets virksomhet ut til eksterne aktører. Dette forteller klart at Stortinget har tillit til og tro på kompetansen til fagfolkene som er i Forsvaret nå, og på mulighetene for den framtidige rekrutteringen til Forsvaret.




Komiteen har merket seg at Regjeringen i hovedsak vil videreføre moderniseringen av Forsvaret i henhold til langtidsplanen for 2005–2008, og at det skal foretas en gjennomgang av erfaringene med nedbemanning, privatisering og anbud, offentlig privat partnerskap samt horisontal samhandling i Forsvaret. Dette er en helt nødvendig prosess som må gjennomføres for å kunne stake ut den framtidige kursen for Forsvaret. Jeg føler meg helt sikker på at dette er noe Forsvarets ansatte og deres organisasjoner vil bidra til på en god og konstruktiv måte.




Program Golf har vært Forsvarets felles satsing på et nytt styringssystem for økonomi, personell og logistikk. Systemet er et vesentlig verktøy for å nå målene for omstillingen av Forsvaret, og for å få felles og integrerte prosesser på tvers av alle forsvarsgrener og avdelinger. Flertallet – alle unntatt Fremskrittspartiet – støtter Regjeringens beslutning om å videreføre utviklingen av programmet basert på den opprinnelige strategien om et enhetlig IT-system.




Flertallet er tilfreds med at Regjeringen på egnet måte vil komme tilbake til Stortinget når endelig beslutningsdokumentasjon for og kostnadene ved LOS-prosjektet, som programmet nå heter, er utarbeidet og kvalitetssikret. Jeg regner med at Fremskrittspartiet selv redegjør for sitt syn der de står med egne merknader.




En samlet komite har også merket seg at Forsvaret arbeider målbevisst for å forbedre rutiner og prosesser for å unngå inkassoer, og at målsettingen er at fakturaer skal være betalt ved forfall. Dette er en meget viktig målsetting som har stor betydning for offentlige instansers omdømme i forhold til sine samarbeidspartnere. Komiteen legger til grunn at næringsdrivende i framtiden skal slippe å gå til inkasso for å få sitt rettmessige oppgjør for leverte varer og tjenester.




Gjennom media har det også vært mye fokus på den utstrakte bruken av konsulenttjenester i Forsvaret. Det er meget positivt at Regjeringen har iverksatt en langt mer restriktiv praksis med hensyn til hvilke oppgaver konsulenter skal løse i forsvarssektoren. En samlet komite uttrykker også tilfredshet med at forsvarsministeren har igangsatt ekstern gransking av om det har forekommet uregelmessigheter eller straffbare forhold knyttet til bruken av konsulenttjenester i Forsvaret.




Stortinget har gjentatte ganger påpekt at det ikke er tilfredsstillende kontroll med Forsvarets materiell. Det pågår nå en fullstendig gjennomgang av materiellforvaltningen i Forsvaret, herunder rutiner, kompetanse og avvikshåndtering. Dette arbeidet skal bidra til en bedre og mer effektiv materiellforvaltning. Komiteen legger til grunn at Stortinget vil bli orientert om resultatet av dette.




Det er også grunn til å merke seg de iverksatte tiltak for å sikre en bedre styring og kontroll med avhending. Dette er noe som har engasjert mange rundt i landet, og det har vært etterspurt en bedre kontroll med slike salg. En samlet komite legger til grunn at salg av Forsvarets eiendommer skjer i henhold til avhendingsinstruksen, og at det tas hensyn til fellesskapets behov for visse typer eiendommer av stor kulturhistorisk betydning, til naturvern og til allmennhetens muligheter for friluftsliv.




Horisontal samhandel er et område som har skapt mye debatt fordi dette også gjelder økonomistyring. Horisontal samhandel praktiseres i forsvarssektoren for å øke aktørenes kostnadsbevissthet og derigjennom sikre mest mulig rasjonell drift. Vi vet alle at dette ikke har fungert etter hensikten i alle sammenhenger, og at det her er et betydelig forbedringspotensial. Derfor er det positivt at også dette er et område som er satt under lupen for å få fjernet negative virkninger som følge av uhensiktsmessig praktisering.




Jeg har i dette innlegget listet opp mange forhold som nå blir gjennomgått og ryddet opp i. Det viser med all tydelighet at Regjeringen og Forsvaret har vært raske og effektive i sitt arbeid med å iverksette tiltak for å bedre økonomistyringen i Forsvaret. Dette var også noe som Arbeiderpartiet lovet før valget sist høst, og det er også nedfelt i Soria Moria-erklæringen.




Moderniseringen av Forsvaret må nok gå videre, og det må forventes fortsatt betydelige omstillingstiltak. Slike prosesser vil som regel være smertefulle både for enkeltmennesker og for samfunnet rundt, men med en god og oversiktlig økonomistyring i bunnen vil forutsigbarheten være større og prosessene mindre smertefulle.




Jeg tror at vi med dette er kommet godt i gang med å bygge et mer robust og framtidsrettet forsvar, og jeg er glad for at det er så stor grad av enighet om tiltakene.




Eirin Faldet hadde her overtatt presidentplassen.




 St.meld. nr. 10 for 2005-2006, Om økonomisk styring i Forsvaret, kan være gledelig lesning for mange. For mange kan det synes som om Forsvaret har fått orden på sin økonomi i forhold til i tidligere år, og dette er selvfølgelig bra. Men de som vil lese mer og undersøke hva dette har kostet, vil få seg overraskelser, og dette er overraskelser av negativ art når man ser på hva Forsvaret har redusert sin aktivitet med.




Det som har vært positivt, er kontrollen med bruken av bevilgede midler. Dette kunne synes å være mangelvare i tidligere budsjetter, men nå har Forsvarets virksomhet, som jeg skal komme tilbake til, holdt seg innenfor de tildelte budsjettrammer for 2005 under samtlige kapitler. For de to årene 2003 og 2004 var det for øvrig feil og mangler, og regnskapet for 2003 ble heller ikke godkjent. Slik kan det ikke være. Etter Fremskrittspartiets syn mister da Forsvaret sin troverdighet, og et forsvar som sliter med troverdigheten ute i befolkningen, har et kjempeproblem.




I tillegg har Forsvaret foretatt en rekke merkelige disponeringer og tatt avgjørelser som store deler av befolkningen ikke forstår. Det gjør heller ikke Fremskrittspartiet. Forsvaret skylder bl.a. på sitt dataopplegg, som bl.a. resulterte i feilutbetalinger av lønn. Dette kan ikke godtas, mener vi. De ansatte som ikke fikk riktig lønn til riktig tid – og det var forholdsvis mange – ble frustrerte, og det la, etter det jeg hørte, en demper på deres arbeidsinnsats og motivasjon. Samtidig vil Fremskrittspartiet her i dag berømme og rose alle de sivilt og militært ansatte i Forsvaret som har holdt ut og gjort en fabelaktig jobb, tross alle de utfordringer og bekymringer de har hatt den senere tid. Igjen: Dette står det stor respekt av.




Det er ellers klart at den omstillingen vi har hatt i Forsvaret, har tatt mye krefter og ressurser. Det å kvitte seg med 5 000 årsverk og å redusere en stor og tungvint bygningsmasse, med et redusert budsjett, har skapt mange utfordringer. Fremskrittspartiet har sett på denne utfordringen med stor interesse. Vi mener det har gått for raskt, og at det ikke har vært riktig å skjære ned budsjettet. Skal vi ha en militær aktivitet og bl.a. nærvær i våre nordområder, koster dette penger. De andre partiene har først bestemt hvor mye penger de vil bruke, og så trodd at man får et godt nok forsvar. Derfor har bl.a. den militære øvelseskapasiteten blitt redusert. Fremskrittspartiet ønsker et budsjett som står i forhold til den militære aktivitet vi forventer å kunne ha, spesielt i våre nærområder.




Norge er et spesielt land å beskytte på grunn av dets form og dets grenser, og det må også tas hensyn til å ivareta våre interesser i våre havområder. Her står kanskje vår oljeaktivitet i spissen, men fisket er bl.a. også sårbart. Derfor var det en gledens dag forrige torsdag, hvor bl.a. deler av forsvarskomiteen var med på innseilingen til Oslo av den første av fem nye fregatter, nemlig KNM «Fridtjof Nansen». Dette koster, men i motsetning til regjeringspartiet SV mener Fremskrittspartiet at dette må vi ta oss råd til, og ha budsjetter deretter. Det blir spennende å følge debatten videre og se hva Regjeringen gjør.




Program Golf, nå omdøpt til LOS, har vært Forsvarets satsing på nytt styringssystem for økonomi, personell og logistikk. Program Golf har bestått av flere prosjekter for å få etablert et felles integrert forvaltningssystem i Forsvaret. Fremskrittspartiet har registrert at det endelige omfanget av logistikkløsningen og kostnader forbundet med den ikke er avklart. Dette er etter Fremskrittspartiets oppfatning bekymringsfullt, da vi av erfaring har sett at kostnadsveksten i prosjektet har vært enorm i forhold til antatte estimater for prosjektet. Vi tar til etterretning at i forbindelse med de endringer som vil komme, og for å markere en ny start, har Forsvarsdepartementet besluttet at Program Golf skal endre navn til LOS-programmet i Forsvaret. Videre har Fremskrittspartiet registrert at de to planlagte leveranseprosjektene samtidig vil endre navn til Økonomiprosjektet og Logistikkprosjektet. Vi er i denne sammenheng opptatt av at det må klart framkomme hva disse prosjektene innbefatter økonomisk og organisatorisk. Videre ser vi med bekymring på at omfanget av Økonomiprosjektet ikke er endelig avklart. Vi vil i denne forbindelse understreke det faktum at Riksrevisjonen har påpekt at flere prosjekter har fått innvilget rammeøkninger etter at de er godkjent. Fremskrittspartiet er ellers enig med Riksrevisjonen i at slike rammeøkninger kan unngås dersom det gjennomføres en god planlegging før et prosjekt blir godkjent.




Fremskrittspartiet har registrert at horisontal samhandel er et område som er blitt gjenstand for debatt. Fremskrittspartiet er klar over at praktiseringen av horisontal samhandel har sammenheng med økonomistyring. Likefremt mener Fremskrittspartiet at man må se nærmere på denne problematikken. Med bakgrunn i Stortingets behandling av Innst. S. nr. 272 for 2004-2005, jf. St.meld. nr. 29 for 2004-2005, initierte Forsvarsdepartementet en total evaluering av systemet for horisontal samhandel i Forsvaret. Fremskrittspartiet har registrert at forsvarssjefen har evaluert praktiseringen av horisontal samhandel med tanke på videreutvikling av denne, samt for å fjerne negative virkninger som følge av uhensiktsmessig praktisering. Fremskrittspartiet er fornøyd med at Regjeringen vil komme tilbake med mer informasjon om tiltak for å forbedre horisontal samhandel i St.prp. nr. 1 for 2006-2007.




Fremskrittspartiet har registrert at tanken bak praktiseringen av horisontal samhandel i forsvarssektoren er at man skal øke aktørenes kostnadsbevissthet og derigjennom sikre mest mulig rasjonell drift. Fremskrittspartiet er skeptisk til om dette formål faktisk styrkes gjennom dagens system for denne samhandel. Fremskrittspartiet er klar over at samhandelen foregår bl.a. mellom Forsvarsbygg og de øvrige etatene i forsvarssektoren, og at disse øvrige etatene betaler husleie til Forsvarsbygg, som forvalter alle forhold ved bygningsmassen på vegne av Forsvarsdepartementet. I denne sammenheng er Fremskrittspartiet skeptisk overfor resultatene av dette. Etter Fremskrittspartiets oppfatning er det ofte slik at avdelinger i Forsvaret søker den kortsiktig mest økonomiske lønnsomme løsning for å løse sine arealbehov. Dette har etter Fremskrittspartiets oppfatning ført til en rekke uheldige prioriteringer. Blant annet har det resultert i at kostbart materiell blir lagret ute ved siden av kaldgarasjer i stedet for inne i garasjene, da dette påfører avdelingen driftskostnader de ikke kan dekke innenfor gitte bevilgninger. Det er etter Fremskrittspartiets mening svært irrasjonelt å opptre på denne måten, da det i utgangspunket ikke er store kostnader ved opprettholdelse av drift av kaldgarasjer i de ulike avdelinger, fordi investeringen allerede er foretatt. Det må etter Fremskrittspartiets oppfatning ikke bli slik at avdelinger i Forsvaret unngår å benytte, avhender eller kasserer bygningsmasse for å spare penger i situasjoner hvor det vil være et reelt behov for å lagre materiell eller drive aktivitet i allerede eksisterende tilfredsstillende lokaler.




Fremskrittspartiet er klar over at horisontal samhandel også foregår mellom Forsvarets logostikkorganisasjon og øvrige deler av Forsvarets militære organisasjon. Fremskrittspartiet er også på dette området noe skeptisk til den reelle kostnadsbesparelsen ved dagens system. Etter vår mening er det også innenfor denne type samhandel en rekke fordyrende ledd. Det må etter Fremskrittspartiets oppfatning ikke bli slik at man bygger opp en organisasjon hvis formål er å utføre selvfølgeligheter, for så å forklare dette som et verktøy for å skape bedre økonomistyring.




Fremskrittspartiet er svært skeptisk til en løsning på horisontal samhandel hvor en eventuell frihet for Forsvarets militære organisasjon og andre etater til selv å velge leverandør av eiendommer, bygg og anlegg samt innføring av et eventuelt avkastningskrav i husleiens kapitalelement blir en løsning. Fremskrittspartiet er av den oppfatning at Forsvaret i størst mulig grad selv må eie og disponere egne kapasiteter på dette området. Fremskrittspartiet ser på investeringer i Forsvaret som en del av investeringer i samfunnet og vil således se på kommersialisering av dette som en ytterligere fjerning av folkeforsvarets grunnlag.




Fremskrittspartiet tar til etterretning at Nasjonal sikkerhetsmyndighet har relativ liten erfaring med brukerbetaling for sine tjenester. Videre registrerer Fremskrittspartiet at utfordringen er ikke samhandel i seg selv, men identifiseringen av hvilke tjenester Nasjonal sikkerhetsmyndighet skal ta seg betalt for å utføre, og hvordan Nasjonal sikkerhetsmyndighet skal prise sine tjenester. Fremskrittspartiet registrerer også at Forsvarsdepartementet har til behandling et forslag til policy og rutiner for brukerbetaling av Nasjonal sikkerhetsmyndighets tjenester. Vi er i dette tilfellet også opptatt at man i Forsvarsdepartementet ikke kommer opp med et system hvor man lager systemer som fører til ekstra ressursbelegg for å utføre tjenester som er selvsagte innenfor Nasjonal sikkerhetsmyndighets ansvars- og myndighetsområde.




 Jeg lyttet med interesse til saksordfører Bendiks Arnesens innlegg. Han dekket flertallets oppfatning på en utmerket måte. Det betyr at det ikke er behov for meg for å legge så veldig mye til det han sa på vegne av flertallet.




Jeg har bare lyst til å komme med et par randbemerkninger. Den ene er å understreke det gledelige i at det er liten oppmerksomhet rundt denne debatten, i kontrast til tidligere debatter om økonomiforvaltning. Det viser at da ubalansene i økonomien i forvaltningen kom frem i tall, tok Forsvaret raskt grep om situasjonen og fikk tingene på plass. Det er gledelig og all grunn til å understreke. Derfor har også tallene for 2005 kommet ut i balanse. Det er riktig at det har vært mye press både på ansatte og andre i Forsvaret under omstillingen, men det betyr ikke at det ikke skal være kontroll med forvaltningen og kontroll med tallene. Det er det altså blitt nå, og komiteens flertall er veldig tydelig på at dette ble gjort på en rask og effektiv måte. Det er på mange måter den hovedbeskjeden som bør komme fra denne debatten. Men det er samtidig viktig å understreke det saksordføreren også sa, nemlig at Stortinget fortsatt vil fokusere sterkt på økonomistyringen, nettopp fordi vi vet at det fortsatt er ubalanser. Fordi det fortsatt må tas grep for å bringe bedre balanse, er det viktig at økonomien forvaltes på en så nøktern måte som overhodet mulig, nettopp for å skaffe rom for de investeringene og de tingene vi ønsker å gjøre.




Saksordføreren hadde en kommentar om konsulenter hvor jeg har behov for å føye til et lite tillegg. Jeg er enig i at det er bra at man har satt seg ned for å se på bruken av konsulenter. Men man må ikke komme dit hen at man tror at jo mindre bruk, jo bedre. Det er ofte slik at de er nisjekapasiteter som brukes over kort tid, og i slike sammenhenger er det rasjonelt og fornuftig å bruke konsulenter. Derfor er ikke utgangspunktet så lite bruk som mulig, men en riktig bruk, hvor det å forvalte pengene så godt som overhodet mulig må være det styrende.




Så skal jeg unngå å falle for fristen til å ta opp en debatt med Bredvold om økonomi. Jeg skjønner at han igjen ønsket å flagge Fremskrittspartiets økonomiske linje når det gjelder Forsvaret, og det er i og for seg greit nok. Også på det punktet har jeg et par bemerkninger. Det ene er at Fremskrittspartiets økonomiske politikk jo aldri er testet mot virkeligheten. Den er alltid en papireksersis. De gangene den har vært testet mot virkeligheten, er under de årlige budsjettbehandlinger, og Fremskrittspartiet har vært budsjettpartner ved svært mange budsjetter. Vi får vel bare konstatere at det var ikke akkurat Forsvaret som nådde frem i Fremskrittspartiets prioriteringer.




 Det er ei viktig sak vi diskuterer i dag, ikkje minst for Forsvaret sitt omdømme. Har vi ressursar nok til å gjere det vi eigentleg har tenkt å gjere, og til å take inn over oss dei nye oppgåvene vi har sett oss føre?




Den kanskje aller største saka er å gjere meir – og betre militærstrategiske ting – i nordområda. I tillegg har vi teke på oss at vi skal til FN. Vi skal yte eit viktig bidrag til verdssamfunnet den vegen. Det er klårt at då må det vere orden på den økonomien vi har til rådvelde.




No blir det rydda opp gjennom granskingsutval. Det blir rydda opp via politistatsadvokat. Om dette har vore ein kultur, skal ikkje eg uttale meg om her, men det er tydeleg at det trengst å bli granska, og det trengst å bli gjort vedtak her i Stortinget. Regjeringa må vere målbevisst på at her må vi inn på ei ny lei. Eg synest at den saka som er lagt fram i dag, viser at Regjeringa gjer det punkt for punkt. Vi begynner punkt for punkt å komme på ein rett kurs.




Vi veit at vi har eit trekantforhold mellom budsjett og det vi kan kalle for basefunksjonar og den operative evna. Dette er saka som vi ikkje har løyst. Men i alle fall må det vere styring på økonomien. Det må vere styring på dei budsjetta vi løyver her i huset. Dei midlane vi løyver må det ikkje sløsast med. Dei midlane må brukast til det vi eigentleg har tenkt. Det er kanskje den viktigaste bodskapen frå dagens debatt.




 Det er betryggende å lese at Forsvarets virksomhet ble gjennomført innenfor tildelte budsjetter i 2005 under samtlige kapitler. Merforbruket i forsvarssektoren i 2004 var kritikkverdig. Overskridelsene var uakseptable. Det er svært positivt at kontrollen med bruken av bevilgede midler nå ser ut til å være betydelig bedre.




Med bakgrunn i forhold som Riksrevisjonen påpekte i forbindelse med revisjonen av 2003- og 2004-regnskapene, samt overskridelsene i 2004, som i all hovedsak skjedde under Hærens og Forsvarets logistikkorganisasjons budsjettkapitler, ble en rekke tiltak igangsatt for bedre økonomistyring og forsvarlig forvaltning. Noen strakstiltak ble raskt igangsatt, og noen tiltak var mer langsiktige. Likeledes gav enkelte tiltak rask effekt, mens andre måtte virke over noe tid før ønskede resultater ble oppnådd.




I meldingen som behandles i dag, informeres Stortinget om at en rekke tiltak allerede har hatt betydelig positiv effekt. Forbedringene er knyttet til bl.a. virksomhets- og økonomistyring generelt, kompetanse, internkontroll, regnskap, lønn, fakturaflyt, materiellkontroll og konsulentbruk. Forbedringene har totalt sett bidratt til bedret kontroll med og utnyttelse av de bevilgede midler. Dette er positiv og betryggende informasjon.




Det er likevel viktig at vi beholder fokuset på og fortsatt styrker økonomistyringen i den videre omstillingen av Forsvaret.




Horisontal samhandel er et av områdene som har blitt gjenstand for debatt. Horisontal samhandel praktiseres i forsvarssektoren for å øke aktørenes kostnadsbevissthet og derigjennom å sikre mest mulig rasjonell drift. Samhandelen foregår mellom bl.a. Forsvarsbygg og de øvrige etatene i forsvarssektoren. Forsvarssjefen har evaluert praktiseringen av ordningen med tanke på å luke ut negative sider ved systemet og videreutvikle de positive.




Kristelig Folkeparti har merket seg at Regjeringen vil komme tilbake med mer informasjon om tiltak for å forbedre horisontal samhandel i forbindelse med framleggingen av neste års budsjett. Vi imøteser en slik rapportering.




Avslutningsvis vil jeg understreke at det er viktig at vi fra Stortingets side uttrykker anerkjennelse og merker oss den store innsatsen som har blitt gjort i Forsvaret for å rette opp etter merforbruket, og for å hindre at dette skal gjenta seg.




 Forsvaret har over tid vært i vedvarende fokus i hovedsak av to grunner – en krevende omstilling grunnet et endret trusselbilde og en rivende teknologisk og utstyrsmessig utvikling, og en omorganisering som har avslørt svakheter i organisasjonen både administrativt og logistikkmessig. Det siste blir bekreftet gjennom Riksrevisjonens merknader, som har vært både kritiske og vesentlige.




Forsvaret har derfor satt i gang nødvendige tiltak som skal gi en bedre styring og en mer effektiv bruk av disponible midler. Det vil være å gå for langt å gå inn på alle de tiltak som er igangsatt, men la meg her få lov til å peke på noen:










forbedret rapporterings- og styringssystem







integrering av risikostyring og balansert målstyring







nytt direktiv for målstyring







kompetanseheving







tiltak for horisontal samhandling







kvalitetssikringstiltak




Spesiell interesse har vært knyttet til innføring av Golf – et databasert system som m.a. skulle forbedre interne og eksterne regnskapsrutiner. Det har imidlertid vist seg at dette systemet i startfasen har hatt en rekke innkjøringsproblem. Enkelte instanser har faktisk gått så langt at de har fremmet krav om at systemet skulle avvikles.




Regjeringen og forsvarsledelsen har imidlertid valgt å gå videre med en forbedret utgave av Golf, nå under navnet LOS – forhåpentligvis gir det nye navnet en indikasjon på at riktig veivalg er gjort.




Senterpartiet slutter seg til de flertallsmerknader som er kommet fram i forbindelse med komiteens behandling, og støtter det arbeidet som er igangsatt. Senterpartiet har tillit til at de tiltak som er iverksatt, vil kunne gi et godt fundament for nødvendig forbedring av økonomisk og forvaltningsmessig art.




Det er videre viktig, som det er understreket av andre som har hatt ordet, at Forsvaret som institusjon framtrer på en måte som inngir tillit i den norske befolkningen, og som på en rasjonell og effektiv måte er i stand til å møte utfordringene vi ser nasjonalt og internasjonalt.




Det er videre grunn til å understreke viktigheten av at Stortinget holdes orientert dersom progresjonen som er skissert i tiltaksarbeidet som meldingen viser til, avviker fra det som er beskrevet i meldingen.




Så kanskje et lite sidesprang, men det er likevel viktig: Regjeringen har tydelig satt nordområdene i fokus. Den siste tids utvikling har avdekket at vi står overfor store utfordringer spesielt innen marin sektor. Det er kommet klart fram at behovet for kontroll og overvåking av fiskeriaktivitetene i Barentshavet og i Svalbardsonen kanskje er større nå enn tidligere. Havområdenes areal er så stort at det krever bruk av betydelige ressurser dersom vi som nasjon skal ivareta vårt forvaltningsansvar på en tilfredsstillende måte.




Marinen har nå i disse dager fått overlevert den første av i alt fem moderne fregatter. Det er viktig at dette fartøyet testes ut i våre arktiske farvann for å kunne vise sin funksjonalitet i et område med til dels ekstreme utfordringer. Fartøyet vil dessuten være en viktig «back up» for kystvakten vår i nord i tilfelle av tilspissede situasjoner i våre farvann. Det å ha en godt synlig tilstedeværelse i nordområdene er viktig for vår suverenitetshevdelse. Men la meg samtidig få lov til å understreke at det fortsatt skal være Kystvakten som skal fronte kontroll og tilsynsfunksjonen. Marinens patruljering av havområdene i nord vil vise hvor viktig disse områdene er i næringsmessig sammenheng, samtidig som det er synlig at Norge tar sitt forvalteransvar for fiskeriressursene meget alvorlig.




Dette er nevnt for å understreke viktigheten av at Forsvaret lykkes i sin omorganisering og fornying, slik at tilmålte ressurser – noen vil si knapt tilmålte – utnyttes optimalt.




Med disse kommentarer gir Senterpartiet sin tilslutning til komiteens flertallsmerknader.




 Som saksordfører og også andre representanter har gjort rede for, har meldingen i fokus det arbeidet som er gjort og som fortsatt gjøres for å videreutvikle den økonomiske styringen i Forsvaret. Det har vært forbedringer, og disse knytter seg bl.a. til internkontroll, fakturaflyt, kontroll av materiell, bruk av konsulenter samt bedret kompetanse innenfor økonomi- og virksomhetsstyring.




Innstillingen fra forsvarskomiteen viser at det er bred oppslutning om de tiltakene som er iverksatt. Disse tiltakene har hatt god effekt, noe som også Riksrevisjonen uttalte i Dokument nr. 3:8 for 2004-2005. Samtidig vil Regjeringen fortsatt ha i fokus det å styrke økonomistyringen i den videre omstillingen i Forsvaret. Gjennom alle ledd i organisasjonen fokuseres det derfor på nødvendigheten av tett oppfølging av tildelte budsjettmidler og nøyaktighet i økonomistyringen. Dette er en krevende prosess og flere av tiltakene, særlig innenfor kompetanseheving, vil først gi full effekt over tid.




Forsvarets logistikkorganisasjon, FLO, har utarbeidet og iverksatt en ny versjon av forsvarssjefens direktiv for materiellforvaltning med virkning fra 9. mars 2006. Som omtalt i meldingen, har FLO startet arbeidet med egne bestemmelser for materiellforvaltning som skal erstatte de nåværende grenvise bestemmelsene. Med materiellforvaltning menes mottak av materiell, regnskapsføring, lagring, vedlikehold, avhending og kassasjon. Jeg vil selvsagt orientere Stortinget om resultatet av denne gjennomgangen. Arbeidet viser seg å bli mer omfattende enn tidligere antatt, og FLO har nå informert meg om at arbeidet blir ferdigstilt innen utgangen av dette året.




I den videre omstillingen av Forsvaret vil fokuseringen på god økonomistyring bli opprettholdt. I den forbindelse vil LOS-programmet i Forsvaret være et viktig verktøy for forbedring, ved siden av fortsatt oppfølging av de tiltak som er iverksatt etter Riksrevisjonens gjennomgang av regnskapene. Spesielt vil det bli lagt vekt på ytterligere forbedringer av risikostyring og internkontroll, reduksjon i antall anvisnings- og attestasjonsfullmakter og kvalitetssikring av lønnsprosessen. Videre en styrking av kompetanse innenfor forvaltningsfagene, ytterligere reduksjon i reiseutgiftene samt en gjennomgang av investeringsprosjektene knyttet til neste langtidsplan. I tillegg vil, som varslet i Soria Moria-erklæringen, evalueringen av horisontal samhandel ferdigstilles. Regjeringen vil informere om resultatene av evalueringen samt skissere tiltak for forbedring ved fremleggelsen av budsjettet for 2007.




Med de tiltak som er iverksatt for å bedre økonomistyringen, er jeg av den oppfatning at det er lagt et godt fundament for å kunne møte gjenstående utfordringer på området på en forvaltningsmessig forsvarlig måte. Forsvarsdepartementet vil videreføre prosessen med gode faglige utvekslinger med Riksrevisjonen i det kontinuerlige forbedringsarbeidet.




I den videre omstillingen av Forsvaret vil Regjeringen legge vekt på å følge opp utviklingen innenfor det forvaltningsmessige området. Dette er en like viktig del av vårt fremtidige forsvar som en utviklet operativ evne. God operativ evne forutsetter god økonomiforvaltning. Derfor vil de tiltak som allerede har gitt betydelig positiv effekt, bli løpende fulgt opp, evaluert og videreutviklet.




 Det blir replikkordskifte.




 Regjeringspartienes representanter som har vært oppe på talerstolen, har etter min mening nærmest forherliget Golf-programmet – det som nå heter LOS-programmet. Nå er det vel ikke nok bare å forandre navn for at dette skal gå bedre enn det det har gjort hittil. Det skal nok mer til. Statsråden var så vidt inne på dette og mente at dette systemet nå var under kontroll. Det har vi hørt fra en annen statsråd tidligere, og da var det ikke under kontroll. Jeg håper derfor at dette er mer konkret enn det vi har hørt tidligere.




Det ble sagt fra representanten Arnesen, som tilhører Arbeiderpartiet og regjeringspartiene, at Fremskrittspartiet var imot et enhetlig system. Vi har aldri vært imot å innføre et enhetlig system, men vi har vært imot å innføre et system der det ikke har vært noen økonomi som tilsa hva dette ville koste, ikke noen styring og ikke noen analyse av hvordan dette skulle utvikle seg videre. Kan statsråden nå si noe mer om det?




 Jeg skal på ingen måte forherlige LOS-programmet, det tidligere Golf-programmet, som har vært et langt og omfattende og på alle måter et meget komplekst og komplisert program. Det som nå gjøres i departementet – og som jeg har iverksatt – er en fullstendig gjennomgang av om organisasjonen vil være i stand til å klare neste fase av innføringen av det som nå heter LOS. Det innbefatter personellmessige ressurser osv. Videre er man i ferd med å gjennomføre en ekstern kvalitetssikring av programmet. Det som er en vurdering nå, er om økonomidelen av programmet, som er den første fasen, også skal inneholde en forsyningsdel, samt at logistikkdelen da vil være neste fase av programmet.




 Min kommentar går på husleie og bygninger i Forsvaret.




Jeg har sittet i forsvarskomiteen nå i fem år – og jeg har vært offiser før, så jeg har litt bakgrunn når det gjelder dette – og jeg har vært mye ute og reist i Norge. Det jeg da dessverre ser, er at utstyr står lagret ute i all slags vær, mens bygninger ved siden av står tomme. Det kan være forskjellige typer bygninger, men ofte er det bygninger som har svært lite vedlikeholdskostnader, som ikke har oppvarmingskostnader etc. Jeg kan bl.a. nevne at oppe i Porsanger står det f.eks. sekshjulede Polaris-vogner ute, ved siden av en kaldgarasje. Det sier seg selv at utstyr som er kjøpt inn som både er dyrt og kanskje er teknisk komplisert, da blir ødelagt, eller i hvert fall redusert, og det påfører Forsvaret vedlikeholdskostnader.




Ser statsråden at dette kanskje ikke er så veldig lurt?




 Det er helt åpenbart at «horisontal samhandel», som egentlig er betegnelsen på den problemstillingen representanten Bredvold nevner, har gitt seg en del meget uheldige utslag. Det ser alle som er opptatt av en god forvaltning i Forsvaret. Derfor har forsvarssjefen tatt et initiativ. Jeg vil også si at det er tatt med i budsjettet for inneværende år en evaluering av horisontal samhandel, hvordan det fungerer, og hvilke konsekvenser det har. Denne evalueringen er nesten gjennomført. Den blir vurdert, og resultatet vil bli lagt fram i forbindelse med budsjettet. Men det er helt klart at på dette området vil det måtte gjøres en rekke tiltak for å justere de meget uheldige konsekvensene som har vist seg.




 Senterpartiets «regjeringsrepresentant», for å bruke det uttrykket, nevnte Soria Moria-erklæringen og nordområdene, og mente at nå var det så veldig bra.




Jeg vil gjerne høre stastrådens mening om hva som har skjedd når det gjelder Regjeringens satsing i nordområdene i forhold til det som er sagt i Soria Moria-erklæringen. Hva er status?




 Når det gjelder nordområdene og den satsingen som har vært der, så var den først og fremst knyttet til en betydelig økning på ca. 130 mill. kr på budsjettet, noe som innebar at vi kunne ha flere seilingsdøgn for Kystvakten, bedre overvåking fra Orion-flyene og bedre øving innen Hæren i nordområdene generelt. Dette er en satsing som har gitt resultater, fordi vi , da vi la inn ca. 130 mill. kr ekstra, har kunnet gjøre mer i disse områdene enn hvis vi i inneværende år hadde hatt et budsjett som det forrige.




 Replikkordskiftet er omme.




 St.meld. nr. 10 om økonomistyring i Forsvaret er en meget viktig melding. I alle samfunnslag, i private og offentlige organisasjoner, i stat og kommuner er tilfredsstillende økonomihåndtering kanskje den viktigste styringsparameteren. Månedlige økonomioversikter som sammenlignes med tilsvarende budsjetter er i det private næringsliv en helt normal prosedyre.




Jeg må nok dessverre si at dette langt fra er tilfellet i alle kommunale og statlige foretak. Mangelen på nødvendig økonomirapportering er etter min mening den viktigste årsaken til at budsjettene ikke holdes. Rapporteres det månedlig, kan de styrende gjøre tiltak underveis.




Forsvaret har ikke for 2003 og 2004 hatt tilfredsstillende økonomistyring. Riksrevisjonen har påpekt dette forholdet i sine antegnelser. Både den politiske og militære ledelse påla Forsvarsdepartementet og Forsvarets militære organisasjon å rette opp disse økonomiske avvik. Gjennomgangen av Forsvarets forvaltningsrutiner ble ferdigstilt høsten 2005.




En rekke tiltak ble igangsatt for å få orden både på økonomi og virksomhetsstyring. Disse to parameterne vil til sammen gi en oversikt over hvorvidt økonomi og aktivitetsnivå i Forsvaret var i samsvar med det vedtatte budsjett for det angjeldende år. Virksomhetsstyringen skal måles opp mot budsjett- og ressursansvar.




Dette er etter Fremskrittspartiets mening gode tiltak som bør kunne gi resultater.




Like viktig som at Forsvaret holder sine økonomiske budsjetter, er også at Forsvaret holder sin virksomhet i tråd med det budsjetterte. Det kan virke som om økonomioppfølgingen blir prioritert, mens virksomhetsstyring får mindre oppmerksomhet.




Fremskrittspartiet deler således ikke fullt ut Høyres, Arbeiderpartiets og SVs syn på at det har skjedd vesentlige forbedringer i 2005, og at det dette året ikke har vært noe overforbruk. Fremskrittspartiet mener at dette i stor grad er resultatet av lavere aktivitet, særlig på øvelsessiden, og mindre innkjøpt materiell enn forutsatt i budsjettet for 2005.




Fremskrittspartiet har gjennom flere år vært bekymret over at Program Golf har bestått av flere prosjekter, og har registrert at det endelige omfanget av logistikkløsningen og kostnader forbundet med den ennå ikke er avklart. Fremskrittspartiet er opptatt av at det klart må framkomme hva økonomi- og logistikkprosjektet LOS innbefatter økonomisk og organisatorisk.




Fremskrittspartiet er enig med Riksrevisjonen i at det er svært uheldig at flere prosjekter er innvilget rammeøkninger etter godkjenning. Med god teknisk-økonomisk planlegging burde rammeutvidelser av prosjekter vært unngått.




Fremskrittspartiet deler komiteens oppfatning, at de tiltak som er satt i verk med hensyn til økonomistyring, har gitt og vil gi resultater.




Historisk har Forsvaret flere ganger investert – for så å avskaffe det samme utstyret noen få år senere. Det er nok å nevne opplysninger høsten 2005 om at Forsvaret har bestemt seg for å parkere artillerisystemet «Multiple Launch Rocket System», til ca. 1,5 milliarder kr i innkjøp, samt at Forsvaret også destruerte ca. 39 tonn nye og brukbare uniformer. Slike eksempler skader Forsvarets økonomiske troverdighet, og det tar tid før kritikerne blir overbevist om at økonomi- og virksomhetsstyringen i Forsvaret er under kontroll.




 Flere har ikke bedt om ordet til sak nr. 2.

(Votering, se side 2675)





                    

 Etter ønske fra arbeids- og sosialkomiteen vil presidenten foreslå at taletiden begrenses til 10 minutter til hver gruppe og 5 minutter til statsråden.




Videre vil presidenten foreslå at det blir gitt anledning til fem replikker med svar etter innlegg fra medlemmer av Regjeringen innenfor den fordelte taletid.




Videre vil presidenten foreslå at de som måtte tegne seg på talerlisten utover den fordelte taletid, får en taletid på inntil 3 minutter.




– Det anses vedtatt.




 

(ordfører for saken):

 Det er et tverrpolitisk mål at petroleumsvirksomheten skal være ledende innen helse, miljø og sikkerhet. Et høyt HMS-nivå virker forebyggende og er derfor viktig både for næringen og for samfunnet.




For at vi skal nå målet om at norsk oljenæring skal være ledende på HMS, er det nødvendig med en kontinuerlig forbedring av HMS-nivået. I denne forbindelse er det ikke minst viktig at petroleumsnæringen raskt operasjonaliserer ny kunnskap i forbedrede arbeidsmetoder. Det er også viktig at det tilrettelegges for åpenhet og ærlighet, og at de som varsler om skader, avvik, nestenulykker og ulykker, møtes på en imøtekommende måte.




Ansatte i petroleumsnæringen har fortalt mediene om flere tilfeller av underrapportering av personskader og uheldige hendelser. Underrapporteringen skal forekomme fordi dette er hensiktsmessig for selskapets renommé, og fordi ansatte frykter konsekvensene av å melde fra om avvik. I St. meld. nr. 12 for 2005-2006 konkluderes det med at det er







«grunn til å anta at registrering av personskader på sokkelen gir et relativt godt bilde av det reelle omfanget av skader».




I Kristelig Folkeparti er vi usikre på om myndighetene fanger opp alle skader og avvik som forekommer i petroleumsnæringen. Vi mener at det er behov for en myndighetskontroll som er mer grundig enn det dagens praksis tilsier. Kontrollen bør etter vår, Høyres og Venstres oppfatning også inkludere anonyme intervju med underordnede arbeidstakere, og vi ber i innstillingen om at departementet legger til rette for dette.




For Kristelig Folkeparti er det svært viktig at varslerne får et bedre rettsvern, og at arbeidsrettslige sanksjoner overfor varslere anses som ugyldige med mindre det kan bevises at reaksjonen ikke er begrunnet i varslingen. Vi har i innstillingen fremmet forslag i tråd med dette. Jeg registrerer at Regjeringen i stor grad har fulgt dette opp i odelstingsproposisjonen om varsling som ble levert Stortinget sist fredag, og det er jeg selvsagt glad for.




En forutsetning for et høyt HMS-nviå er grundig opplæring av de ansatte. En samlet komite presiserer i innstillingen at all opplæring i HMS må ta hensyn til at de ansattes språkforståelse og lese- og skriveferdigheter kan variere. Det er derfor viktig at oljeselskapene tilpasser opplæringen i det enkelte tilfellet.




Den samlede ulykkesrisikoen på sokkelen har de siste årene ikke blitt redusert. Det er behov for å snu denne utviklingen. Det er også behov for å øke innsatsen for å redusere antallet arbeidsbetingede sykdomstilfeller. I innstillingen ber derfor komiteen Regjeringen om raskt å iverksette mer dyptgående utredninger som kan forklare årsaken til at den arbeidsrelaterte dødeligheten blant nåværende og tidligere ansatte på sokkelen er høyere enn i den øvrige arbeidsstyrken i Norge. Vi forutsetter også at man fra myndighetenes side har oppmerksomhet mot HMS-utfordringene knyttet til fjerning av installasjoner på sokkelen og mot det demonteringsarbeidet som foregår på land.




Tilstrekkelig tid til restitusjon og hvile for ansatte på alle nivåer, også ledere, er grunnleggende viktig for å forebygge skader, uheldige hendelser og ulykker. Hovedregelen er derfor at alle ansatte i petroleumsnæringen skal sove uforstyrret og alene. Nattarbeid bør også begrenses til et minimum. Et flertall bestående av regjeringspartiene og Kristelig Folkeparti ber i innstillingen om hyppige kontroller for å motvirke brudd på arbeidstidsregelverket.




Bruken av overtid og utvidet oppholdsperiode må vurderes i forhold til omfang og mulige konsekvenser med hensyn til økt risiko for feilhandlinger og skader. Dette bør etter flertallets syn bare tillates når det er sikkerhetsmessig forsvarlig. Nattarbeid har dokumenterte negative effekter for sikkerheten og må begrenses til oppgaver og funksjoner som er nødvendige for å opprettholde forsvarlig virksomhet. Det er i denne forbindelse viktig å minne om at arbeidsmiljølovgivningens generelle forsvarlighetskrav også gjelder i petroleumsnæringen.




Gjennomsnittsalderen på ansatte i oljenæringen er økende. Dette må anses som et uttrykk for at mange trives i yrket. Det er likevel ingen tvil om at næringen har utfordringer knyttet til utstøting og arbeidsbetinget sykdom.




Det er igangsatt flere tiltak for å innhente mer kunnskap om arbeidsrelatert sykdom og skade hos nåværende og tidligere ansatte i petroleumssektoren. Det er viktig at den kunnskapen som de iverksatte tiltakene frambringer, publiseres raskt, slik at erfaringene kan tas hensyn til i næringens forebyggende HMS-strategi.




I innstillingen påpeker komiteen at det særlig er behov for økt kunnskap om konsekvenser av kjemikalieeksponering, og vi ber om at forskning vedrørende dette prioriteres. Vi ber også om at årsakene til at kunnskap om skaderisiko ved uheldig kjemikalieeksponering som var kjent på 1980-tallet, men som ikke synes å være tatt hensyn til i HMS-sammenheng før det var gått relativt lang tid, søkes avdekket gjennom forskning. Dette er ikke minst viktig for de oljearbeiderne som i dag sliter med store helseproblemer som en konsekvens av kjemikalieeksponering i tidligere år.




Kristelig Folkeparti, Fremskrittspartiet, Høyre og Venstre ønsker, med litt ulik ordlyd, at man skal utrede muligheten for å gi de oljearbeiderne som har blitt skadet som følge av kjemikalieeksponering, en rimelighetsbasert erstatning. Dette forslaget går imidlertid regjeringspartiene imot. De går også imot et forslag om at det utarbeides et system for langtidsoppfølging av utsatte arbeidstakergrupper.




Jeg synes det er synd at Arbeiderpartiet, SV og Senterpartiet ikke ønsker å stille opp for tidligere oljearbeidere som har fått helsen ødelagt fordi de har utført arbeid de ble satt til på oljeplattformene. Etter Kristelig Folkepartis mening er det uforståelig at man ikke en gang kan stille seg bak en merknad om å utarbeide rutiner og systemer for å sikre at de enkelte NAV-kontorene møter brukere med særlige behov på en god måte.




Selv om det fortsatt er behov for økt HMS-innsats i oljenæringen, skjer det flere positive ting. Jeg vil særlig framheve det positive ved at prosjektet «Risikonivå på norsk sokkel» nå skal utvides til også å omfatte landanleggene som er underlagt Petroleumstilsynets myndighetsområde. Det er også bra at det arbeides for å utvikle bedre parametere for sammenligning av HMS-nivået på norsk og andre lands sokkel.




HMS-arbeidet i petroleumsnæringen videreutvikles i stor grad i et samarbeid mellom Petroleumstilsynet og arbeidslivets parter. Denne arbeidsformen bidrar i stor grad til konsensus om sikkerhetsnivå og tiltak. Jeg vil oppfordre til fortsatt kontinuerlig arbeid for å redusere antallet helseskader og arbeidsbetinget sykdom blant ansatte i oljenæringen.




Ulykker i oljenæringen kan medføre dramatiske skader – både for enkeltpersoner og for samfunnet. Derfor er det svært viktig med internasjonalt samarbeid for å heve HMS-standarden både på norsk og andre lands sokkel. Det er i særdeleshet behov for å samarbeide med Russland for å sikre en god ivaretakelse av HMS-utfordringene ved oljeutvinning i de særlig sårbare nordområdene.




Virkeligheten for entreprenøransatte og ansatte hos underentreprenører skiller seg sterkt fra den hverdagen de operatøransatte opplever. Det er viktig at næringens HMS-arbeid reflekterer dette. Det er besluttet å videreutvikle og intensivere tilsynet med og rådgivningen overfor entreprenørene i petroleumsnæringen. Etter komiteens mening er det bra at dette prioriteres.




I perioden 1996 til 2004 er det registrert over 271 større hydrokarbonlekkasjer på norsk sokkel. Fire til fem av lekkasjene var av samme størrelse som den som startet «Piper Alpha»-ulykken. Slike lekkasjer har potensial i seg til å forårsake store ulykker. I innstillingen understreker komiteen derfor sterkt behovet for tiltak som reduserer ulykkesrisikoen. Det samme gjelder også innsynking av havbunnen. Den må begrenses mest mulig.




Vi trenger gode rutiner for samarbeid og ansvarsdeling mellom Forsvaret og politiet dersom en krisesituasjon skulle oppstå som følge av en terrorhandling mot et norsk oljeanlegg. Det er derfor også viktig at arbeidet for å øke terrorberedskapen på norsk sokkel og i den landbaserte delen av oljenæringen fortsetter.




 Ønsker representanten Woie Duesund å ta opp forslag?




 Ja, jeg beregnet ikke tiden riktig. Jeg tar opp de forslag som ligger i innstillingen.




 Representanten Åse Gunhild Woie Duesund har da tatt opp de forslag som hun refererte til.




 Petroleumssektoren er i et HMS-perspektiv en spesiell bransje. Potensialet for storulykker med enorme konsekvenser for mennesker og miljø er absolutt til stede. Arbeidets art og organisering byr også på spesielle utfordringer på arbeidsmiljøområdet. Virksomheten er derfor omgitt av et omfattende regelverk og tilsyn som skal sikre at vi har en høy HMS-standard. I regjeringspartienes Soria Moria-erklæring setter vi som målsetting at norsk petroleumssektor skal være «verdensledende» på helse, miljø og sikkerhet.




Den høye HMS-standarden skal sikres gjennom et strengt regelverk for virksomheten, aktivt tilsyn fra myndighetenes side og ikke minst et godt samarbeid mellom partene, hvor arbeidstakere, selskapene og myndighetene arbeider sammen for å finne gode løsninger på de utfordringer som finnes.




Første prioritet i alt HMS-arbeid må være å fjerne risiko der det er mulig gjennom endringer i organisering av virksomheten og strenge tekniske krav til innretninger og utstyr. I tillegg er det viktig at de ansatte får god og relevant sikkerhetsopplæring.




Meldingen foreslår ingen regelverksforandringer. Tiltakene som omtales, forutsettes oppfylt innenfor etablerte fora for partssamarbeid.




Det er bred politisk enighet om målsettinger og virkemidler i HMS-arbeidet. Dette bærer komiteens innstilling preg av. I noen enkeltsaker er der likevel politisk uenighet.




Flertallet er restriktivt til overtid, nattarbeid og utvidet oppholdsperiode. Arbeidstidsordningene som praktiseres på sokkelen i dag, er spesielle. Tolv timers arbeidsdag i fjorten dagers oppholdsperioder er en utfordring i et helse-, miljø- og sikkerhetsperspektiv. Selskapene har lang erfaring med å styre sikkerhet i denne skiftordningen, og partene er i stor grad enige om at dette er en hensiktsmessig skiftordning. Med denne organiseringen av arbeidstiden skal overtid og utvidet oppholdsperiode bare tillates når det kan dokumenteres at det er sikkerhetsmessig forsvarlig. Det er videre klart dokumentert at nattarbeid har negative effekter for sikkerheten. Vi mener derfor at dette skal begrenses til oppgaver og funksjoner som er nødvendig for å opprettholde forsvarlig virksomhet. Av den grunn vil flertallet gå mot forslaget fra Fremskrittspartiet om at arbeidsmiljølovens regler for nattarbeid skal gjøres gjeldende for sokkelen.




Arbeid av ledende art og lignende som er nevnt i arbeidsmiljøloven § 10-12, er ikke omfattet av arbeidstidsbestemmelsene. Undersøkelser viser at 22 pst. av lederne på sokkelen har jobbet mer enn 16 timer i løpet av et døgn på sokkelen, videre at overtidsbruken er omfattende i denne gruppen. Mange sier at de ikke føler seg tilstrekkelig uthvilt når de er på jobb. Dette er alvorlig sett i sammenheng med de oppgaver dette personellet har i kritiske situasjoner, hvor det stilles høye krav til dømmekraft og reaksjonsevne. Komiteens flertall viser til Innst. O. nr. 18 for 2005-2006 som omhandler endringer i arbeidsmiljøloven, herunder unntak fra arbeidstidsbestemmelsene for dem med særlig uavhengig stilling. Her presiseres de avgrensinger som gjelder når det skal defineres hvem som omfattes av unntaket.




Det er en enstemmig komite som presiserer at hovedregelen er at ansatte i petroleumsvirksomheten skal sove utforstyrret og alene.




Problemer med overtid, nattarbeid og samsoving inntrer gjerne ved revisjonsstans og andre høyaktive perioder på innretningene. Dette betyr at entreprenøransatte og ansatte hos underentreprenører i stor grad eksponeres for disse problemene. Dette er bakgrunnen for at en enstemmig komite påpeker at virkeligheten for disse gruppene skiller seg fra operatøransattes, og at det er viktig at man i helse-, miljø- og sikkerhetsarbeidet tar innover seg dette. Flertallet forventer at operatørselskapene utarbeider konsekvensanalyser for alle ledd i verdikjeden ved igangsettelser av endringsprosesser og omorganiseringer, og forventer videre at RNNS-prosjektets indikatorer og metoder gjenspeiler de forskjellige virkelighetene for operatøransatte, entreprenøransatte og underentreprenørers ansatte.




Mange har blitt skadet av kjemikalieeksponering i petroleumsvirksomhet. I perioden 1966 til ca. 1980 var det mangelfulle kunnskaper om risiko ved kjemikaliebruk og eksponering. Dette har siden blitt forbedret, og risikoen for helseskader er betydelig mindre i dag. Det er likevel slik at skader har oppstått. Flertallet legger til grunn at de som har pådratt seg yrkesskade i petroleumsvirksomheten, fanges opp av yrkesskadeforsikring og trygderettigheter, i tillegg til at de får oppfølging av helsevesenet.




Høsten 2005 tok departementet initiativ til en partssammensatt gruppe som fikk i oppdrag å gi en oversikt over tidligere og nåværende eksponering og helserisiko som følger. Gruppen skulle også skissere behov for oppfølging og kunnskaps- og forskningsbehov. Flertallet peker på at denne gruppens anbefalinger må følges opp. Opposisjonspartiene fremmer to forskjellige forslag om økonomiske ytelser til oljearbeidere som har blitt skadet som følge av kjemikalieksponering. Fremskrittspartiet vil gi erstatning, Høyre, Kristelig Folkeparti og Venstre vil ha en vurdering av billighetserstatning for disse.




Problemstillingen er delikat. Vi har dem som har pådratt seg skader som følge av kjemikalieeksponering i petroleumssektoren, men vi har også mange som har blitt utsatt for tilsvarende eksponering med derpå følgende skader i landbasert virksomhet. I Arbeiderpartiet er vi av den oppfatning at vi ikke kan lage spesialordninger som skiller mellom ansatte i petroleumssektoren og andre arbeidstakere som har samme skader. Vi forutsetter at konsekvensene av kjemikalieeksponering blir utredet nærmere, og at ny kunnskap kommer til anvendelse i de alminnelige ordningene for yrkesskadde. Dersom det finnes tilfeller som ikke fanges opp av de eksisterende ordningene, må det vurderes særskilte løsninger for disse.




Dykkerne er en annen arbeidstakergruppe som har blitt eksponert for stor risiko i petroleumsaktiviteten på norsk sokkel. I dag synes arbeidssituasjonen for denne gruppen forsvarlig. Det har vært en positiv utvikling med hensyn til ulykker siden 1990-tallet, og komiteen ønsker å styrke denne utviklingen. Et bedret utdanningstilbud vil bedre dykkernes arbeidssituasjon og ikke minst deres mulighet til retrettstillinger etter en karriere som aktiv dykker.




Flertallet i komiteen legger derfor til grunn at arbeidet som pågår med å få på plass et godt utdanningstilbud for metningsdykkere ved Høgskolen i Bergen, fortsetter. Her har Stortinget bevilget penger til innkjøp av utstyr i samarbeid med Hydro og Statoil. Selskapenes engasjement, som nå forvaltes gjennom Norsk Undervanns Intervensjon, er et viktig bidrag for å få utdanningstilbudet på plass.




Mindretallet fremmer i innstillingen forslag om at det skal utarbeides et system for langtidsoppfølging av utsatte arbeidstakergrupper. Når det gjelder dykkere, framgår det av meldingen at departementet allerede har bedt Petroleumstilsynet vurdere en anbefaling fra en partssammensatt gruppe om å etablere et system for bedre langtidshelseoppfølging av den enkelte dykker. Det framgår også av meldingen at myndighetene vil undersøke mulighetene for en bedret samordning mellom de forskjellige bedriftshelsetjenestene og fastleger som en arbeidstaker blir undersøkt og diagnostisert av.




Kristelig Folkeparti ber også Regjeringen fremme forslag om bedre beskyttelse av varslere. I våre merknader viser vi til den varslede proposisjon fra Regjeringen, som bl.a. tar opp styrket vern for varslerne. Denne proposisjonen ble lagt fram på fredag i forrige uke.




 Stortingsmeldingen gir en god virkelighetsbeskrivelse av helse-, miljø- og sikkerhetssituasjonen i petroleumsvirksomheten. Meldingen peker dessuten på flere viktige utfordringer og tilhørende forslag til tiltak, som Fremskrittspartiet i hovedsak støtter. Jeg vil likevel kommentere noen forhold som også representanten fra Arbeiderpartiet før meg var inne på.




Petroleumssektoren er en døgnkontinuerlig virksomhet som krever tilstedeværelse og oppfølging 24 timer i døgnet. Derfor er Fremskrittspartiet imot de signalene som medfører økt forskjellsbehandling av offshoreindustrien i forhold til landbasert industri med hensyn til arbeidsmiljøforhold og spesielt med hensyn til nattarbeid. Det er helt avgjørende at arbeidstidsbestemmelsene må være forutsigbare. Eventuelle endringer i arbeidstidsbestemmelsene må foretas gjennom endringer i lover og forskrifter og ikke gjennom innstramning i tilsynsmyndighetens praksis.




Fremskrittspartiet tror iverksettelsen av de signalene som blir gitt i meldingen hva gjelder regulering av arbeidstid, kan få følgende konsekvenser:










Ytterligere begrensninger av nattarbeid vil føre til produksjonstap med betydelig økonomisk tap for samfunnet og selskapene. Nattarbeid må etter vårt skjønn være tillatt for å kunne gjenopprette produksjonen.







En fortetting av arbeidet på dagtid vil være en sikkerhetsmessig utfordring, slik Fremskrittspartiet ser det, og derfor er det også en del av hovedbegrunnelsen for at vi fremmer det forslaget som vi gjør.




Eventuelle begrensninger i bruk av overtid og nattarbeid og utvidet skift må baseres på erfaringer og relevant forskning. Jeg har derfor lagt merke til næringens syn om at det i dag verken foreligger forskning eller erfaringer som tilsier strengere krav på dette området.




I meldingen tar Regjeringen til orde for at norsk sokkel skal være verdensledende når det gjelder HMS. Jeg er ikke uenig i en slik målsetting, men jeg registrerer at det enda ikke er utviklet et måleverktøy som kan måle HMS-nivået på norsk sokkel sammenlignet med andre sokler. Jeg forventer derfor at Regjeringen bidrar til at det utvikles nødvendige og sammenlignbare måleverktøy som gjør det mulig å sammenligne HMS-utviklingen på de ulike lands sokler.




Fremskrittspartiet mener videre at det må være en klar målsetting å sikre en mer konsistent og kostnadseffektiv praktisering av regelverket, i tråd med det funksjonelle regelverks intensjon. Jeg har derfor en viss forventning til at Petroleumstilsynet, i samarbeid med næringen, går igjennom sine prosedyrer for informasjon og oppfølging av regelverket.




Fremskrittspartiet er videre skeptisk til den midlertidige forskriften når det gjelder landbaserte anlegg, hvor nettselskapene har ansvar for nettjenestene. Vi må huske på at hele forsyningsnettet henger sammen. Derfor er det en viss fare for at den midlertidige forskriften kan medføre dobbeltregulering og vanskelig grensesnitt mellom to regelverk. Det å forholde seg til to ulike tilsyn på elsiden vil også kunne skape unødvendig byråkrati og kostnader. Derfor forventer jeg at Regjeringen på en rask og effektiv måte følger opp det en enstemmig komite har uttalt, nemlig at forsyningsnettet for elektrisitet fra gasskraftverkene og ut til brukerne er det fortsatt DSB som skal ha ansvaret for. Jeg forventer også at Regjeringen følger opp, slik at man får et klart grensesnitt mellom tilsynene.




Saksordføreren var inne på det i sitt hovedinnlegg: En del oljearbeidere har gjennom årenes løp blitt skadet som følge av kjemikalieeksponering. Mange av disse har fått livet sitt ødelagt og har etter mitt skjønn opplevd å komme i en uverdig hverdagssituasjon. Jeg synes derfor det er trist at ikke regjeringspartiene på en aktiv og synlig måte kunne ha støttet opp om Fremskrittspartiets forslag om å be Regjeringen utrede behovet for en egen erstatningsordning for de oljearbeiderne som har blitt skadet som følge av kjemikalieeksponering.




Jeg registrerer riktignok at regjeringspartiene i innstillingen uttaler at i de tilfeller som ikke fanges opp av eksisterende yrkesskadeerstatnings- og trygdeordninger, må det vurderes «særskilte løsninger». Det hadde vært interessant å få vite hva regjeringspartiene legger i begrepet «særskilte løsninger». Tar man i betraktning den holdningen regjeringspartiene viste i forrige uke, da Stortinget behandlet Fremskrittspartiets forslag når det gjaldt alle dem som var blitt smittet av hepatitt C, er det vel liten sjanse for at denne gruppen jeg snakker om nå, vil få noen form for erstatningsordning.




Jeg vil også påpeke at når det gjelder storulykker, tror jeg hele komiteen og alle i denne salen er enig i at man skal ha et høyt HMS-nivå på norsk sokkel for å fjerne risikoen for ulykker. Det kunne også ha vært hensiktsmessig å se på hvordan man skal granske eventuelle ulykker eller tilløp til ulykker. Fremskrittspartiet mener at det ville ha vært mer hensiktsmessig, istedenfor at Petroleumstilsynet gransker det, at man hadde hatt en uavhengig granskingskommisjon, slik som man kjenner til fra samferdselssektoren.




Avslutningsvis vil jeg på vegne av Fremskrittspartiet, Høyre, Kristelig Folkeparti og Venstre ta opp forslag nr. 1 i innstillingen, og jeg vil på vegne av Fremskrittspartiet ta opp forslagene nr. 2 og 3 i innstillingen.




 Representanten Robert Eriksson har tatt opp de forslagene han refererte til.




 Petroleumssektoren er en betydelig næring i Norge, med vidtrekkende ringvirkninger på mange områder. Gjennom ca. 40 års erfaring fra letevirksomhet, boring og drift har vi opparbeidet oss en betydelig kompetanse når det gjelder både bruk av ny teknologi og ikke minst hvordan en betydelig oljevirksomhet kan drives med utgangspunkt i strenge krav til helse, miljø og sikkerhet.




Det er et felles politisk mål at petroleumsvirksomheten skal være verdensledende på helse, miljø og sikkerhet. Det er en rimelig ambisjon med tanke på at vi snakker om en virksomhet der det kan få svært store og alvorlige konsekvenser, for mennesker og miljø, svært alvorlige og dramatiske konsekvenser dersom det først går virkelig galt. De fleste husker vel med gru den tragiske Alexander Kielland-ulykken.




Det er gledelig å kunne konstatere at omfanget av personskader meldt til Petroleumstilsynet i perioden 2001–2005 har sunket betraktelig, fra 736 i 2001 til 377 i 2005. Omfanget av alvorlige personskader er også blitt redusert i samme periode, fra 64 til 44. I løpet av 2005 tyder imidlertid mye på at denne positive utviklingen har snudd. Dette viser viktigheten av å holde kontinuerlig og sterk oppmerksomhet mot dette.




I forberedelsene til behandlingen av denne saken hadde arbeids- og sosialkomiteen gleden av å besøke Oljedirektoratet, Petroleumstilsynet og Sleipner A-plattformen. Vi fikk her en god gjennomgang av hvordan næringen og forvaltningen arbeider for å tilfredsstille kravene til helse, miljø og sikkerhet.




Et tema som har stått sentralt i debatten, er omfanget av nattarbeid. Hvilke regler skal gjelde for dette, og hvilke begrensninger skal det være? Enhver begrensning må ha et utgangspunkt. I dag er det ikke spesifikke lovfestede eller forskriftsfestede regler som setter grenser for hva som er tillatt nattarbeid på sokkelen. Tilsynsmyndighetene setter grenser basert på veiledningstekst, brev og avgjørelser fra sak til sak. Etter vårt skjønn åpner dette for vilkårlighet og mangel på forutsigbarhet om hva som er lovlig nattarbeid i de enkelte tilfeller. Høyre mener derfor at eventuelle endringer i nattarbeidsbestemmelser må foretas gjennom endringer i lover og forskrifter og ikke gjennom innstramning i tilsynsmyndighetens praktisering.




For å ivareta behovet for forsvarlig virksomhet, forutsigbarhet, produksjonssikkerhet samt ivaretakelse av behov for likebehandling mener vi det bør utredes om arbeidsmiljølovens bestemmelser om nattarbeid kan gjøres gjeldende for sokkelen. Jeg har merket meg med interesse at komiteens flertall i sine merknader skriver at stortingsmeldingen







«antyder at det i fremtiden kan bli fremmet forslag om et felles arbeidstidsregelverk for land- og sokkelbasert petroleumsvirksomhet».




Et annet tema som vi også fikk studert nærmere under vår reise til Sleipner A-plattformen, var det som er knyttet til samsoving. Her fikk vi se hvordan lugarer beregnet på to eller fire ble ombygget til små sovelugarer for den enkelte. En enstemmig komite er opptatt av dette problemet og understreker at det er viktig at den enkelte sikres tilstrekkelig tid til restitusjon og hvile. Ikke minst er dette viktig med tanke på å forebygge skader, uheldige hendelser og ulykker.




Denne saken viser at det på dette området er meget bred politisk enighet. På noen få områder er det imidlertid et flertall og et mindretall som utkrystalliserer seg i forhold til de forslag som er tatt opp i innstillingen. Jeg viser til de forslag som Høyre er med på, nemlig forslagene nr. 1 og nr. 4, som for øvrig er begrunnet fra forslagsstillerne også på vegne av oss.




 

(komiteens leder):

 I Dokument nr. 8:90 for 1999-2000 tok jeg og noen andre stortingsrepresentanter fra SV initiativet til at vi skulle få en helse-, miljø- og sikkerhetsmelding for petroleumssektoren, og det er den andre meldingen vi behandler i dag.




Det er høye ambisjoner for sikkerhetsnivået i petroleumssektoren i Norge, og det er bra. Det er bra fordi det fører til færre skader og ulykker, og det er bra fordi høyt nivå på helse, miljø og sikkerhet fører til teknologiutvikling og utvikling ellers i bransjen som bransjen har stor nytte av, både fordi den kan være i forkant, og fordi det får overslag til andre næringer som får nytte av teknologiutvikling som følger av høye krav til bransjen. Men det er også riktig å ha et veldig ambisiøst mål for sikkerhetsnivået på sokkelen, fordi dette er en bransje der risikoen må være minimal, fordi farligheten er så uendelig stor hvis det går galt. Derfor er det også rett å ha et ønske om at man skal være verdensledende på dette området, og også at man i prinsippet har en nullfilosofi for ulykker.




Flere av de foregående talerne har vært inne på at det kan være ulike virkeligheter som ulike ansatte i petroleumssektoren opplever. Det tror jeg er noe av det viktigste som komiteen denne gangen har tatt fatt i. Hvordan det gjennomsnittlig utvikler seg med f.eks. samsoving, kan vise at problemet med samsoving – at man ikke får sove om natten fordi romkameraten snorker, noe som går ut over sikkerheten – kan bli mindre for flertallet, men for noen grupper kan faktisk problemet være økende. Derfor er det viktig at det utvikles måleverktøyer, og at man ser på virkeligheten for de ulike arbeidstakergruppene, slik at man når målsettingen for alle. Noen av de gruppene som i dag kanskje er eksponert mest for dette, utfører også svært viktige arbeidsoperasjoner som må utføres korrekt, og sikkerhetsnivået må være like høyt som det er under drift. Dette skjer spesielt ved nedstenging og vedlikehold på plattformene. Komiteen har vært klar på at man må sikre at det fungerer godt for alle grupper.




Så har komiteens flertall, og også hele komiteen, vært opptatt av problemet nattarbeid, men med litt ulik vektlegging av det. Men det er slik at nattarbeid medfører ekstra risiko, og at nattarbeid må begrenses til det som er høyst nødvendig. Det begrenser også sikkerhetsrisikoen.




Så til ett av de temaene som har vært sentralt under debatten også her i dag, og det er knyttet til kjemikalieskadde i petroleumssektoren. Noen av oss har vært med i lang tid og har fulgt dykkersaken, som har klare paralleller til de kjemikalieskadde i dag. Det er slik at det er ulike syn blant partiene på Stortinget på hvordan eventuelle erstatninger/kompensasjonsordninger skulle innrettes i forhold til dykkersaken.




Når det gjelder de kjemikalieskadde, har det vært nedsatt et utvalg, og flertallet mener at man skal følge opp det som kom ut av dette utvalgets arbeid. Det er svært viktig at man nå får kartlagt de medisinske konsekvensene av kjemikalieskader. Den kartleggingen og den medisinske gjennomgangen vil danne grunnlag for hva slags eventuelle erstatninger som kommer på tale. Det er slik i denne saken, som i alle andre saker, at de ordningene som eksisterer, sjølsagt skal benyttes først. Men i en del tilfeller er det slik at disse ordningene ikke fanger opp skader som har oppstått. SV mener at vi er nødt til å ta stilling til hva slags regime vi skal ha, når vi har fått kartlagt hvilke medisinske skader det er, og hvilke som ikke blir fanget opp av eksisterende ordninger. I tillegg er det rimelig å anta at man i tilknytning til en slik sak må gjøre noe av det man gjorde i nordsjødykkersaken, nemlig å få utredet det konkrete ansvaret for partene som var arbeidsgivere, og hvilket ansvar staten eventuelt måtte ha.




Dette er et følsomt tema, og jeg må si at jeg er uenig i den beskrivelsen som saksordføreren hadde av regjeringspartienes posisjon i denne saken. Da Kristelig Folkeparti satt i den forrige regjeringen, mente de at nordsjødykkerne skulle ha en kompensasjon og ikke erstatning. Det er en stor forskjell i denne salen på hvordan de to begrepene behandles. Derfor er det med litt forundring jeg ser at man nå henviser til Billighetserstatningsutvalget. Da er det enklere å forstå Fremskrittspartiets forslag, som følger opp det man mente den gangen, at man ønsker en erstatningsordning. Men fra SVs side mener vi altså at det er for tidlig å konkludere på dette i dag, for man trenger faktagrunnlaget både når det gjelder skadene, og når det gjelder en avklaring på hvilket ansvar som foreligger, og hva slags erstatningsordninger som kan dekke de eventuelle skadene man måtte finne.




Så finner jeg grunn til å minne om at det i meldingen står at man må øke sikkerheten og beredskapen i nordområdene ettersom oljevirksomheten og petroleumsvirksomheten beveger seg nordover. Det er svært viktig at det blir fulgt opp på en god måte, også i forhold til helse-, miljø- og sikkerhetsutfordringen som ligger der.




Petroleumstilsynet er svært viktig for at næringen skal kunne fungere i henhold til de høye målsettinger som blir satt for den. I meldingen påpekes det en rekke områder der man forventer at Petroleumstilsynet skal prioritere tilsynet høyere enn i dag, eller prioritere det særlig fordi det er vesentlig for å oppnå den høye standarden på helse, miljø og sikkerhet som man har satt seg. Derfor har flertallet også sagt at man må komme tilbake med en vurdering av behovet for ressurser i tilsynet fordi det er pålagt mange nye oppgaver. Senest fikk det noen nye oppgaver i forbindelse med handlingsplanen mot sosial dumping. Det er grunn til å se til at tilsynet er utstyrt med ressurser som står i forhold til de oppgavene det er pålagt.




Til slutt vil jeg understreke fra SVs side at vi er svært glad for at Regjeringen i meldingen understreker så sterkt at den sikkerhetsfilosofien som skal legges til grunn for helse-, miljø- og sikkerhetsarbeidet i petroleumssektoren, skal være en risikobasert filosofi og ikke en atferdsbasert filosofi. Det er svært viktig fordi en atferdsbasert sikkerhetsfilosofi vil legge mer av ansvaret på den enkelte og være en mye svakere pådriver for at man får fram teknologi, rutiner og arbeidsredskaper som gjør at man i seg sjøl reduserer risiko. Dette er viktig, men man må også få fram det næringspolitiske utviklingspotensialet som ligger i en slik sikkerhetsfilosofi. Vi er veldig glad for at meldingen slår det så entydig fast, slik at man ikke opplever at det er den enkelte arbeidstaker som blir gjort ansvarlig for at ulykker skjer, eller at arbeidsprosesser skal foregå uten at skader oppstår.




 Olje- og gassutvinning, og indstriutviklingen knyttet til dette, er landets største næring og avgjørende for vår velstand. Klondike-stemningen som var knyttet til oljeindustrien, er over. Nå er dette etablert virksomhet med profesjonelle aktører vi har lov til å stille høye krav til også når det gjelder helse, miljø og sikkerhet. Ingen andre næringer har de samme økonomiske forutsetninger for å holde et høyt nivå på sitt HMS-arbeid. Men få næringer har større utfordringer fordi olje- og gassrelatert virksomhet er risikoutsatt. Små feil kan gi dramatiske utslag både for miljøet og for arbeidstakernes helse.




Også denne meldingen handler om en risikoutsatt næring med store utfordringer i å sikre et tilfredsstillende nivå i sitt HMS-arbeid. Meldingen og innspillene vi har fått til den i høringen som arbeids- og sosialkomiteen har gjennomført, viser at petroleumssektoren har vært gjennom en lærende prosess som er brukt til å etablere et generelt sett høyt nivå i HMS-arbeidet. Det er all grunn til å tro at Stortingets engasjement i HMS-arbeidet i sektoren har virket positivt og bidratt til at dagens konfliktnivå er vesentlig lavere enn det som var situasjonen før Stortingets behandling av den første meldingen.




Det har også skjedd styringsmessige endringer som virker vellykket. Etableringen av Petroleumstilsynet som egen virksomhet er en av disse, og må kunne betegnes som et vellykket grep for å styrke HMS-arbeidet i petroleumssektoren. Stortingets kontinuerlige oppmerksomhet på forholdene i sektoren gjennom vedtaket om at HMS-tilstanden i petroleumssektoren skal forelegges Stortinget hvert fjerde år, har i seg selv en positiv effekt. Men det er liten grunn til hvile. Den samlede ulykkesrisikoen har ikke vært synkende de siste årene. Det er behov for økt innsats for å redusere både lekkasjer, som i verste fall kan føre til storulykker, og arbeidsrelaterte skader.




Komiteen har, som flere av de foregående talere har gitt uttrykk for, spesielt sett på behovet for økt kunnskap om konsekvenser ved kjemikalieeksponering. Det er grunn til å være kritisk til at kunnskap om skaderisiko ved uheldig kjemikalieeksponering, som var kjent allerede på 1980-tallet, ikke synes tatt hensyn til i tilstrekkelig grad. Komiteen peker i ulike særmerknader på dette forholdet og uttrykker behov for tiltak både for å forebygge gjennom bruk av eksisterende kunnskap, og for å iverksette tiltak for å bistå dem som er utsatt for yrkesskade.




Jeg merket meg at saksordføreren syntes det var trist at flertallet ikke støttet hennes syn. Jeg merket meg også representanten Erikssons utsagn om at man knapt kunne stole på at flertallet mente noe alvorlig med sine særmerknader. Jeg tror vi sender feil signaler fra hva en enstemmig komite, faktisk, har vært opptatt av når man sier slikt. Vi bruker formuleringene særskilte løsninger, billighetserstatning, erstatningsordning, men alle i komiteen har vært sterkt opptatt av at dette er et tungt og vanskelig saksområde, hvor storsamfunnet har et ansvar for å gjøre opp for seg om det viser seg nødvendig. Derfor tror jeg det er et uheldig signal å gi uttrykk for at disse forskjellige begrepene betyr vesensforskjellige løsninger når det kommer til stykket.




Forholdene for pionerdykkerne i Nordsjøen har lært oss alle noe om betydningen av HMS-arbeidet innenfor områder hvor en er usikker på hvilke konsekvenser en virksomhet har. Komiteen har merket seg at dagens arbeidssituasjon for dykkere i petroleumssektoren synes forsvarlig, men understreker betydningen av fortsatt fokus på langtidsoppfølging av dykkere rundt Nordsjøen. I denne meldingen er utdanningstilbudet til dykkere fokusert. Komiteens flertall legger til grunn at arbeidet med å få på plass et utdanningstilbud ved Høgskolen i Bergen fortsetter. Utdanningen må også legge til rette for at dykkere får mulighet til å gå over i retrettstillinger når den aktive dykkerperioden er over. Det er utsatte arbeidsgrupper i Nordsjøen. Komiteen har vist et bredt engasjement i å peke på tiltak for disse gruppene. Vi har valgt litt ulike ord i måten vi uttrykker det på. Jeg synes det er viktig at man ikke gjør det til en større distanse enn det er.




Ansatte i oljeindustrien har i mediene framstått med historier om underrapportering av personskader og uheldige hendelser i næringen. Selv om det i meldingen heter at det er «grunn til å anta at registrering av personskader på sokkelen gir et relativt godt bilde av det reelle omfanget av skader», vil det være behov for å understreke at rapportering av skader og hendelser som kunne ha ført til ulykker, er en meget viktig del av det skadeforebyggende arbeidet. Man må vite for å forbedre! Jeg er derfor glad for at beskyttelse av varslere nå kommer opp som egen sak, som allerede er lagt fram for Stortinget, og vi må henvise til denne når vi understreker at beskyttelse av varslere også er viktig i forhold til rapporteringer fra det som skjer i Nordsjøen.




Et av de utviklingstrekk som behandles spesielt i denne meldingen, er den økende grad av integrering av virksomheten på sokkelen og på land. Dette stiller krav til utvikling av et HMS-regelverk som er tilpasset faktisk virksomhet og endringer i arbeidsforhold som følge av nye driftsformer.




Et annet sentralt element i framtidig sikkerhetsarbeid er det faktum at vi er kommet inn i en fase hvor nedrigging av anlegg blir en like viktig del av virksomheten offshore som etablering av nyanlegg. Kravene om sikkerhet og arbeidsmiljø må selvsagt håndheves like tydelig i denne virksomheten som ved oppbygging av ny. Det er òg grunn til å være nervøs for at de entreprenører som kommer og går på sokkelen og jobber med nedrigging av anlegg, vil være fanget opp av det samme langvarige arbeid med å sikre arbeidsmiljøet i Nordsjøen. I den forbindelse kan man kanskje se for seg at det vil være store saker å ta opp også i den HMS-melding som skal komme om fire år.




Eirin Faldet hadde her overtatt presidentplassen.




 Etter å ha arbeidet med denne stortingsmeldingen har jeg sett at HMS i petroleumsvirksomheten ikke er helt det samme som i en del andre virksomheter. Petroleumsnæringen er kompleks, noe som medfører at en rekke ulike elementer, som f.eks. politiske målsettinger og internasjonale og nasjonale forpliktelser, legger føringer for hvordan regelverket skal utformes og håndheves.




Rammeverket for helse, miljø og sikkerhet i petroleumsvirksomheten legger til grunn at det skal være et forsvarlig HMS-nivå, og dette må til enhver tid framstå som mest mulig hensiktsmessig for næringen og for myndighetenes tilsyn. Hovedmålsettingen er at petroleumsvirksomheten skal være verdensledende på HMS.




For å kunne nå våre målsettinger er det viktig at man har en kontinuerlig forbedring av HMS-nivået, for å forebygge ulykker som kan ramme næringen, samfunnet og de ansatte. En kontinuerlig forbedring og en forutsetning for et høyt HMS-nivå er avhengig av god opplæring av de ansatte. Denne opplæringen må, og jeg understreker 

må

, tilpasses hver enkelt, for ikke alle har de samme evner og forutsetninger for å motta læring.




HMS-tiltakene i petroleumsvirksomheten har i stor grad vært rettet mot virksomheten på offshore og på land. Som en konsekvens av at den land- og offshorebaserte virksomheten er blitt mer integrert, vil et nytt helhetlig regelverk som skal gjelde for både sokkel og land, være ferdigstilt innen utgangen av 2006. Det nye regelverket vil og bør da bære preg av en internasjonal harmonisering, slik at forskjellen mellom norske og internasjonale HMS-krav blir mindre, noe det helt klart er et behov for.




Petroleumstilsynet har hovedansvaret for å påse at HMS-kravene blir fulgt. I stortingsmeldingen står det at Petroleumstilsynet skal bruke ressurser for å kunne følge og forstå utviklingen i næringen på en helhetlig måte. Petroleumstilsynet har de siste årene fått en rekke nye oppgaver, og man kan sette spørsmålstegn ved om tilsynet faktisk er i stand til å utføre det de er satt til. Med en frisk million kroner i revidert nasjonalbudsjett kan det synes som om tilsynet ikke er blant de mest prioriterte – på tross av at Regjeringen pålegger dem flere og flere oppgaver.




Under høringen komiteen hadde i forbindelse med arbeidet med denne stortingsmeldingen, fikk jeg inntrykk av at både fagforeningenes og bedriftenes interesseorganisasjoner var enig i meldingens hovedbudskap: Norges petroleumsvirksomhet skal være verdensledende. Uenigheten mellom partene gikk i stor grad på hvor mye natt- og overtidsarbeid det skal være, samtidig som man ivaretar behovet for en god natts søvn. Slik en samlet komite påpeker, framgår det av regelverket at alle skal kunne sove uforstyrret og at alle skal sikres tilstrekkelig hvile, noe vi også fikk høre da vi var på befaring på Sleipner i vår.




Når det gjelder nattarbeid, mener Venstre sammen med Høyre at det bør utredes om arbeidsmiljølovens bestemmelser om nattarbeid kan overføres til offshorevirksomheten – dette for å sikre forutsigbarhet og ivareta behovet for forsvarlig virksomhet, sikkerhet og likebehandling.




Å arbeide i petroleumsvirksomheten medfører ofte hardt fysisk arbeid og arbeid med kjemiske stoffer. På 1980-tallet ble en rekke mennesker som jobbet i virksomheten, utsatt for kjemikalieeksponering, med uførhet som følge. Som både representanten Engeset fra Høyre og representanten Woie Duesund fra Kristelig Folkeparti tidligere har nevnt, har disse medlemmene sammen med Venstre fremmet forslag om hvordan billighetserstatningsordningen bør praktiseres overfor de oljearbeiderne som er blitt skadet som følge av eksponering av kjemikalier. Men for å kunne forhindre flere ulykker ved kjemikalieeksponering er det viktig at vi finner ut hvorfor disse ble syke. Det er derfor gledelig at det er en samlet komite som mener dette.




Dykkere er en annen gruppe som har vært utsatt for ulykker og senskader på grunn av dykkingen de har utført. Venstre mener derfor at det er et klart behov for langtidsoppfølging av dykkere i petroleumsnæringen, der man får tilbud om helseoppfølging og hjelp til fortsatt yrkesliv på land. Dette oppfølgingsarbeidet kan NAV-kontorene organisere, og Venstre har derfor sammen med Fremskrittspartiet, Høyre og Kristelig Folkeparti fremmet forslag om dette.




Et annet viktig moment i denne meldingen er storulykkesrisikoen ved petroleumsvirksomheter. En ulykke ved Kårstø eller ved Sleipner kan føre til enorme ødeleggelser. For å forhindre dette må tiltak som reduserer ulykkesrisikoen, være høyt prioritert, f.eks. ved samarbeid med engelsk virksomhet, som etter «Piper Alpha»-ulykken arbeidet mye med å redusere hydrokarbonlekkasjer.




Venstre vil påpeke at for Norge som olje- og gassnasjon er samarbeid og deltakelse i internasjonale organer en viktig og preventiv del av vår terrorberedskap. I tillegg må sikkerheten ved anleggene ha høy prioritet. Med den store aktiviteten i nord er det også viktig at man har klar en beredskap som er i stand til å håndtere en eventuell ulykke. Det er også et større behov for å styrke tilsynsvirksomheten.




Gode helse-, miljø- og sikkerhetstiltak i petroleumsvirksomheten er avgjørende for at vi fortsatt skal opprettholde vår store aktivitet.




 Stortinget behandler i dag St.meld. nr. 12 om helse, miljø og sikkerhet i petroleumsvirksomheten. Med denne meldingen ønsker Regjeringen å fokusere på de sentrale utviklingstrekkene og utfordringene innenfor petroleumsvirksomheten på sokkelen og på de landanleggene Petroleumstilsynet har ansvaret for å følge opp. Petroleumsvirksomheten er landets største næring. Det er Regjeringens mål at petroleumssektoren skal være verdensledende på helse, miljø og sikkerhet og en foregangsnæring med hensyn til styring av bl.a. storulykkesrisiko.




Dagens petroleumsvirksomhet holder et generelt høyt nivå på helse, miljø og sikkerhet. Uønskede hendelser de senere årene har likevel vist at virksomheten kan innebære storulykkesrisiko, fare for personskader og arbeidsbetinget sykdom og miljøforurensning. Denne sektoren har også stor betydning for norsk økonomi og samfunnslivet for øvrig. Regjeringen mener derfor det er riktig og viktig med en sterk fokusering på virksomhetens HMS-nivå. Komiteen støtter også denne målsettingen i sin innstilling.




Storulykker i petroleumsvirksomheten har et potensial for å kunne ha betydelige negative konsekvenser og medføre kostnader både av menneskelig og sosial, miljømessig og økonomisk karakter. Forebygging av storulykker i petroleumsvirksomheten handler først og fremst om å verne liv, men er også en sentral forutsetning for å åpne miljøsårbare områder for virksomhet og å opprettholde Norges omdømme med hensyn til leveransesikkerhet. Dette ansvarsområdet omfatter derfor både arbeidsmiljøforhold og teknisk og operasjonell sikkerhet i en høyteknologisk næring.




Den første stortingsmeldingen om HMS i petroleumsvirksomheten ble lagt fram i 2001. Stortinget bad i den forbindelse om at en slik melding legges fram hver fjerde år. I tiden som har gått siden den forrige stortingsmeldingen, har vi dessverre ikke sett en vedvarende positiv utvikling i form av redusert storulykkesrisiko. Det er allikevel grunn til å framheve at redusert risiko på enkeltområder ser ut til å ha en klar sammenheng med felles fokus fra industrien og myndighetene. Dette er viktig lærdom, og Regjeringen ønsker at meldingen skal være en rettesnor for på hvilke områder innsatsen bør gjøres de nærmeste årene.




Jeg vil understreke betydningen av det gode og brede partssamarbeid som er etablert innenfor petroleumssektoren. Noen av de positive endringene i HMS-tilstanden de siste årene viser at en god dialog og samarbeid mellom partene og myndighetene er viktige forutsetninger for å bedre HMS-nivået og sikre fortsatt verdiskaping.




I meldingen setter vi også søkelyset på at de menneskelige og samfunnsøkonomiske konsekvensene av hendelser, arbeidsbetinget sykdom og skade i petroleumsvirksomheten er betydelige. Vi ser nærmere på de enkelte sider ved en arbeidsplass i petroleumsvirksomheten og peker særlig på risiko forbundet med arbeidstidsordninger og kjemikalieeksponering. Regjeringen vil følge opp rapportene fra de partssammensatte gruppene som har sett på dykking i petroleumsvirksomheten og bruk av kjemikalier gjennom tidene i petroleumsvirksomheten, og vi er opptatt av at de oljearbeiderne som ikke har kunnskap om hva de er eksponert for, skal få svar. Det er positivt at komiteen også understreker betydningen av disse temaene. Jeg vil imidlertid understreke at Norge har et godt utbygd helse- og velferdssystem. Regjeringen ønsker ikke å etablere særordninger for arbeidstakere på sokkelen, og arbeidstakere i petroleumsvirksomheten må i utgangspunktet omfattes av de samme ordningene som resten av arbeidslivet.




Petroleumsnæringen må ha kontinuerlig oppmerksomhet på å hindre at arbeidstakere utsettes for arbeidsforhold og belastninger som fører til tidlig utstøting. En partssammensatt arbeidsgruppe har sett særskilt på forhold av betydning for utstøting fra arbeidet på sokkelen, og har kommet med forslag til oppfølgingstiltak. Både myndigheter og næringen må fokusere på å følge opp anbefalingene fra arbeidsgruppen.




Samtidig er det nødvendig, både for myndighetene og partene, å skaffe mer kunnskap om de enkelte risikofaktorer. Regjeringen vil derfor fortsatt prioritere forskningsinnsats på HMS i petroleumsvirksomheten. Vi vil ha økt oppmerksomhet på bl.a. arbeidstidsordninger og kjemikalieeksponering. Det er allerede igangsatt egne prosjekter for å identifisere og prioritere FoU-behov ved tidligere og nåværende eksponering av kjemikalier og i forhold til de spesielle arbeidstidsordningene som finnes på sokkelen. Risikostyring, omfang og årsaker til sykefravær, effekter av dagens arbeidstidsordninger og sammenhengen mellom eksponering for kjemikalier og arbeidsbetinget sykdom er blant de tema det er behov for mer kunnskap om.




I forbindelse med behandlingen av St.meld. nr. 47 for 2002-2003 om pionerdykkerne bad Stortinget Regjeringen om å komme tilbake med en gjennomgang av hvordan dykkingen i petroleumsvirksomheten foregår i dag. Dette temaet er gjennomgått i samarbeid med partene og presenteres i meldingen. Vi har også sett nærmere på innaskjærs dykking innenfor Arbeids- og inkluderingsdepartementets ansvarsområde. Dette har vært en nyttig og riktig øvelse. Fagfolkene og partene konkluderer med at dykking slik den foregår i petroleumsvirksomheten på sokkelen i dag, er å anse som forsvarlig.




 Det blir replikkordskifte.




 Et av temaene i debatten har vært om arbeidsmiljølovens regler også kan gjøres gjeldende på sokkelen. Det er vel slik at Fremskrittspartiet har foreslått at dette bør skje, mens Høyre og Venstre har foreslått at dette bør utredes. Så har jeg merket meg at komiteens flertall skriver følgende på side 10:







«Flertallet har merket seg at meldingen antyder at det i fremtiden kan bli fremmet forslag om et felles arbeidstidsregelverk for land- og sokkelbasert petroleumsvirksomhet, og vil ta stilling til dette når det eventuelt fremlegges.»




Jeg kunne tenke meg å utfordre statsråden til å begrunne litt nærmere hvilke tanker han har omkring behovet for et felles regelverk, og i tilfelle anslagsvis på hvilket tidspunkt han kan tenke seg å fremme et slikt forslag.




 Det er ingen tvil om at arbeid på sokkelen er et krevende arbeid, hvor hensynet til å ivareta sikkerhet og miljø for arbeidstakere skal settes i høysetet. Det er spesielt debatten knyttet til nattarbeid som også har vært tema i komiteens innstilling, og jeg vil understreke betydningen av å begrense denne aktiviteten til det som er nødvendig av hensyn til drift av disse anleggene, og at man ikke i større omfang enn det som er nødvendig, åpner for slikt arbeid.




Når det så gjelder eventuelle framtidige tilpasninger av arbeidstidsbestemmelser på sokkelen og arbeidstidsbestemmelser på land, vil jeg ikke gå nærmere inn på det i dag. Om Regjeringen skulle vurdere det nærmere en gang i framtiden, får vi heller komme tilbake til det. Jeg vil ikke gå inn på det i dag – verken behovet for det eller et eventuelt tidspunkt for å se på det – men understreke det som flertallsinnstillingen sier, og det som ligger til grunn i meldingen, at vi vil begrense spesielt nattarbeid til et minimum.




 La meg få lov til å følge opp foregående spørsmål.




Når det gjelder arbeidstidsbestemmelser, har næringen selv uttalt at en ytterligere begrensning når det gjelder nattarbeid og en overføring av mer arbeid på dagtid kan føre til en fortetting av arbeidet på dagtid. Da blir mitt spørsmål til statsråden: Ser statsråden også de sikkerhetsmessige utfordringene man står overfor hvis man i for stor grad fortetter arbeidet på dagtid, slik også næringen selv har påpekt?




 Det er utvilsomt slik at en svært stor andel av det arbeidet som foregår offshore, er det knyttet sikkerhetsmessig risiko til. Vi vet, og erfaringene tilsier, at arbeid som foregår på nattetid, er det også knyttet større risiko til enn arbeid som foregår på dagtid. Det har vi dokumentert og har kjennskap til gjennom de erfaringene som vi har høstet med denne typen arbeid. Det blir derfor en avveining mellom hva som gir størst risiko: økt arbeid på natt eller en større fortetting på dag. Erfaringene så langt tilsier at det er fornuftig å begrense arbeidet på natt. Så langt har vi få erfaringer for at økt aktivitet på dagtid har medført en sikkerhetsrisiko utover det som er akseptabelt.




 Det kan synes som om oljeselskapene på 1980-tallet hadde betydelig kunnskap om hvilken kjemikalierisiko de utsatte mange av sine ansatte for. Det ble likevel ikke iverksatt vernetiltak før et stykke inn på 1990-tallet.




Jeg har møtt flere oljearbeidere som i dag er arbeidsuføre, og de er sterkt preget av at de over år ble utsatt for farlige kjemikalier under arbeid i oljeindustrien. Dette er møter som gjør sterkt inntrykk. Inntrykkene er sterke fordi disse menneskene har fått sin helse ødelagt etter å ha stolt på at oljeselskapene satte dem til ufarlig arbeid. Jeg er svært glad for at en samlet komite stiller seg bak kravet om at årsaken til at kunnskap om skaderisiko ved uheldig kjemikalieeksponering som var kjent på 1980-tallet, ikke ble tatt hensyn til før det var gått relativt lang tid, søkes avdekket gjennom forskning. Når tar Regjeringen sikte på å iverksette en slik forskning, eller skal vi kalle det et granskingsprosjekt?




 Det er et viktig tema som blir tatt opp her. Det er dessverre slik at både arbeidstakere på sokkelen og til dels også arbeidstakergrupper på land i tidligere tider ble eksponert for kjemikaliebruk som vi den gang hadde for liten kunnskap om konsekvensene av. En arbeidsgruppe som har bestått av parter fra både industrien og myndighetene, har konkludert med at det kjemiske arbeidsmiljøet på sokkelen i dag synes forsvarlig. Samtidig peker man på, som representanten sier, at det er eksponering fra kjemikalier i tidligere tider som vi ikke vet nok om. Dette skal vi nå i samarbeid med næringen og forskningsmiljøene ta tak i, for det er, som det ble sagt, viktig at arbeidstakergrupper som har vært utsatt for dette, og som frykter for konsekvensene av tidligere kjemisk eksponering, får et best mulig svar på hva de har vært utsatt for og mulige konsekvenser av dette, og at det skjer så raskt som mulig. Nøyaktig tidspunkt kan jeg ikke gi, men dette vil være prioritert arbeid.




 Flere har ikke bedt om ordet til replikk.




 Jeg hadde så mye på hjertet at jeg ikke fikk fullført det jeg hadde tenkt å si.




Nå som vi står overfor store utvinninger i nord, synes jeg det er viktig å presisere at en samlet komite har understreket at beredskapen i nordområdene må styrkes i takt med økt leting og utbygging. Komiteen understreker også behovet for beredskap i forhold til storulykker, personskader og medisinsk beredskap. Dette innebærer krav til næringen og det offentliges forpliktelser og ansvar.




Jeg merket meg at Senterpartiets representant tydelig sa at de vil gi støtte til dem som har vært eksponert for kjemikalier, dersom det er behov. Det synes jeg er positivt. Etter å ha møtt dem som har fått sin helse ødelagt, og som frykter for framtiden, er det viktig for meg og for Kristelig Folkeparti at en starter nå. Derfor forslaget i dag. Behovet er der alt, etter vår mening.




I forbindelse med at Regjeringen fredag la fram et eget forslag om varslere, heter det i en pressemelding:







«Hvis arbeidstakeren blir sagt opp eller straffet på andre måter, er det arbeidsgiver som må sannsynliggjøre at dette ikke var begrunnet i varslingen.»




Dette er i tråd med Kristelig Folkepartis intensjon i forslag nr. 5, og jeg ber derfor om at det blir omgjort til et oversendelsesforslag.




Avslutningsvis vil jeg takke komiteen for et godt samarbeid om St. meld. nr. 12 og takke for en konstruktiv debatt. Jeg mener at det er et godt utgangspunkt for at Petroleumstilsynet skal lykkes i å være ledende når det gjelder helse, miljø og sikkerhet.




 Flere har ikke bedt om ordet til sak nr. 4.

(Votering, se side 2675)





                    

 Under debatten er det satt fram fem forslag.
Det er

forslag nr. 1, fra Robert Eriksson
på vegne av Fremskrittspartiet, Høyre, Kristelig
Folkeparti og Venstre

forslagene nr. 2 og 3, fra Robert Eriksson på vegne
av Fremskrittspartiet

forslag nr. 4, fra Åse Gunhild Woie Duesund på vegne av
Høyre, Kristelig Folkeparti og Venstre

forslag nr. 5, fra Åse Gunhild Woie Duesund på vegne av
Kristelig Folkeparti

Forslag nr. 5, fra Kristelig Folkeparti,
er under debatten omgjort til et oversendelsesforslag, og lyder
i endret form:

«Det
henstilles til Regjeringen å fremme forslag til et styrket
rettsvern for varslerne som blant annet innebærer
at arbeidsrettslige sanksjoner overfor varslere anses ugyldige med
mindre det kan bevises at reaksjonen ikke er
begrunnet i varslingen.»

Presidenten foreslår at dette forslaget
oversendes Regjeringen uten realitetsvotering. – Det anses
vedtatt.

Det voteres over forslagene nr. 2 og 3, fra
Fremskrittspartiet.

Forslag nr. 2 lyder:

«Stortinget
ber Regjeringen om at arbeidsmiljølovens regler om adgang
til nattarbeid gjøres gjeldende for
sokkelen.»

Forslag nr. 3 lyder:

«Stortinget
ber Regjeringen utrede behovet for en egen erstatningsordning for
de oljearbeiderne som har blitt skadet som en følge av
kjemikalieeksponering og melde tilbake til Stortinget i forbindelse
med statsbudsjettet for 2008.»

Votering:

Forslagene fra Fremskrittspartiet
ble med 83 mot 23 stemmer ikke bifalt.

(Voteringsutskrift kl. 18.52.29)

 Det voteres så over forslag nr. 4,
fra Høyre, Kristelig Folkeparti og
Venstre. Forslaget lyder:

«Stortinget
ber Regjeringen snarest og senest i forbindelse med statsbudsjettet
for 2008gi en nærmere vurdering
av hvordan billighetserstatningsordningen bør praktiseres
overfor de oljearbeiderne som har blitt skadet som en følge
av kjemikalieeksponering.»

Votering:

Forslaget fra Høyre, Kristelig Folkeparti
og Venstre ble med 77 mot 28 stemmer ikke bifalt.

(Voteringsutskrift kl. 18.53.17)

 Det voteres så over forslag nr. 1,
fra Fremskrittspartiet, Høyre, Kristelig Folkeparti
og Venstre. Forslaget lyder:

«Stortinget
ber Regjeringen sørge for at det utarbeides et system for
langtidsoppfølging av utsatte arbeidstakergrupper. Oppfølgingen
bør både inkludere helsetilbud og bistand
til fortsatt yrkesaktivitet på land der dette er mulig.»

Votering:

Forslaget fra Fremskrittspartiet, Høyre, Kristelig Folkeparti
og Venstre ble med 56 mot 49 stemmer ikke bifalt.

(Voteringsutskrift kl. 18.53.43)

Komiteen hadde innstilt:

St.meld. nr. 12 (2005-2006) – om helse, miljø og
sikkerhet i petroleumsvirksomheten – vedlegges protokollen.

Votering:

Komiteens innstilling ble enstemmig bifalt.


                    
                    

 Etter ønske fra arbeids- og sosialkomiteen vil presidenten foreslå at taletiden blir begrenset til 5 minutter til hver gruppe og 5 minutter til statsråden.




Videre vil presidenten foreslå at det blir gitt anledning til fem replikker med svar etter innlegg fra medlemmer av Regjeringen innenfor den fordelte taletid.




Videre vil presidenten foreslå at de som måtte tegne seg på talerlisten utover den fordelte taletid, får en taletid på inntil 3 minutter.




– Det anses vedtatt.




(ordfører for saken):

 Representantene Ulf Leirstein, Kenneth Svendsen og Øyvind Korsberg ber Stortinget instruere Regjeringen om å fremme forslag om at permitteringsordningen utvides til 42 uker, og at arbeidsgivers lønnspliktperiode ved permittering reduseres til fem arbeidsdager.




I innstillingen viser komiteen til at arbeids- og sosialkomiteen i sin budsjettinnstilling for 2006 ber Regjeringen om i samarbeid med partene i arbeidslivet å se på ulike sider ved permitteringsregelverket. Med henvisning til denne anmodningen uttaler statsråd Bjarne Håkon Hanssen i sitt brev i forbindelse med komiteens behandling av dagens sak til at han tar sikte på å avholde et møte med partene i arbeidslivet i nær framtid.




Komiteens flertall – alle partier unntatt Fremskrittspartiet – er tilfreds med at Regjeringen vil komme tilbake til Stortinget med tilbakemelding på komiteens anmodning i forbindelse med statsbudsjettet for 2007. Ut fra dette foreslås saken vedlagt protokollen.




Både for næringslivet og for arbeidstakerne er det behov for et godt permitteringsregelverk. Selv om situasjonen i arbeidsmarkedet i dag er lysere enn på lenge, har vi næringer og utsatte yrker som lever under periodiske svingninger som gjør det statlige permitteringsregelverket viktig for å opprettholde arbeidsplasser. Permitteringsregelverket er ikke minst viktig for å beholde næringsvirksomhet i distriktene, hvor alternativet til permittering lett vil kunne bli å flytte for å finne alternativt arbeid.




I budsjettforslaget fra regjeringen Bondevik ble permitteringsordningene foreslått endret ved at arbeidsgivers lønnspliktperiode ved permittering ble utvidet fra fem til ti dager, og ved at retten til dagpenger under permittering ble redusert fra 42 uker til 26 uker. Et bredt flertall i Stortinget – alle partier unntatt Fremskrittspartiet – sluttet seg til regjeringen Stoltenbergs forslag om å øke dagpengeperioden til 34 uker. Denne endringen ble i Regjeringens budsjettdokument kostnadsberegnet til 180 mill. kr. En utvidelse til 42 uker ville representert behov for ytterligere 180 mill. kr. i bevilgning. Jeg nevner disse tallene for å vise at justeringer i permitteringsregelverket som kan virke begrensende, altså representerer store budsjettuttellinger.




Også i behandlingen av statsbudsjettet for 2006 fremmet Fremskrittspartiet de samme forslag som de gjentar i sitt Dokument nr. 8-forslag nå. De nådde ikke fram i den behandlingen, men kommer nå tilbake, og det er det full anledning til. Jeg er imidlertid ganske sikker på at flertallet bidrar til en ryddig saksbehandling gjennom å gi Regjeringen anledning til å komme tilbake til Stortinget i statsbudsjettet for 2007. Det var det Stortinget bad om, og det er dette Stortinget bør forholde seg til.




 Det er nesten unødvendig å ta ordet i denne debatten etter at saksordføreren har presentert saken veldig greit. Det det kort og godt dreier seg om, er: Skal vi vente på det som vi vet kommer i statsbudsjettet, og som er varslet i forrige statsbudsjett, eller skal vi gjøre regelverksendringer her og nå?




Jeg synes det kan være vel verdt å diskutere permitteringsordningene. Jeg er ikke helt sikker på at det skal være et mål i seg selv at permitteringsregelverket skal stå spikret og dermed være forutsigbart i alle retninger. Jeg tror permitteringsregelverket også må justeres noe etter hva slags tider vi er inne i.




I dag er vel neppe permitteringsregelverket den mest akutte problemstillingen for norsk arbeidsliv. For enkelte bransjer kan det nok være et problem, og det er også en av de tingene som man skal se på fram mot statsbudsjettet, når det kommer, slik også saksordføreren var inne på. Jeg tror at det som først og fremst er viktig, er å se på virkningene av regelverket slik det fungerer i dag, og hvordan det kan fungere både bransjevis og totalt sett på sikt.




Det er vel ingen hemmelighet at regjeringspartiene ikke var veldig begeistret for å følge opp forrige regjerings forslag når det gjelder permitteringsregelverket. Det medførte også at vi fikk utvidet permitteringsperioden, men vi klarte ikke å komme i land med arbeidsgiverperioden i regelverket.




Vi tror det kan være grunnlag for å få det til noe bedre i tiden som kommer, men dette er også noe som det må jobbes med sammen med partene for å finne de gode løsningene. Dette ser vi fram til å få lagt fram i forbindelse med statsbudsjettet.




 La meg først få vise til at det forrige storting vedtok enstemmig i forbindelse med behandlingen av revidert nasjonalbudsjett 2005 at regjeringen Bondevik II skulle







«utarbeide et forslag til permanent regelverk for permitteringsreglene som fanger opp både konjunktur- og sesonghensyn, og legge dette frem i forbindelse med statsbudsjettet for 2006».




Vi vet alle at dette ikke har skjedd. Ikke bare er saken utsatt i ett år, men man fikk samtidig både økte egenandeler og redusert dagpengeperiode. Jeg har naturlig nok merket meg svarbrevet fra statsråd Bjarne Håkon Hanssen av den 8. mai i år, hvor det står at man tar sikte på å avholde et møte med partene i arbeidslivet i nær framtid.




Fremskrittspartiet mener at permitteringsregelverket slik det gjaldt fram til 31. desember 2005, burde ha vært bevart inntil den varslede analysen ble gjennomført. Jeg må derfor si at jeg er noe forundret over at den sittende regjering, når man tar i betraktning det som ble sagt i valgkampen i fjor høst, ikke har foreslått å opprettholde det regelverket som gjaldt, fram til utgangen av 2006. Man skulle jo ha trodd og burde ha forventet at Regjeringen iallfall ønsket med det man sa, å ivareta de opprinnelige sidene ved permitteringsregelverket. I stedet har man innført en kortere dagpengeperiode og påført næringslivet ytterligere kostnader med økte egenandeler ved at man nå har fått ti dagers lønnsplikt.




De negative konsekvensene av innstramningene i permitteringsreglene indikeres av en rapport om konsekvensene av strammere permitteringsregler. Det ble bl.a. dokumentert at det ville skje et stort fall i antall permitteringer med ti dagers lønnsplikt, fordi bedriftene i større grad ville ty til midlertidig ansettelse framfor fast ansettelse. Videre påpekte man at konsekvensene av det ville bli til en svekkelse av produktiviteten og rekrutteringen, og at helse, miljø og sikkerhet ville bli dårligere. Rekruttering av motiverte og kompetente nye medarbeidere, bl.a. lærlinger, er blitt betydelig svekket grunnet økt usikkerhet om fast ansettelse. Jeg er klar over hvordan situasjonen på arbeidsmarkedet er, men vi må her huske på at vi snakker om næringer som er svært konjunkturutsatt.




Fremskrittspartiet finner det nødvendig å foreslå forbedringer i regelverket av hensyn til arbeidstakere og norske bedrifter før de nye reglene volder altfor stor skade. Jeg tillater meg derfor å ta opp det forslag som Fremskrittspartiet har fremmet i innstillingen.




 Representanten Robert Eriksson har tatt opp det forslag han refererte til.




Flere har ikke bedt om ordet til sak nr. 5.

(Votering, se side 2676)





                    

 Under debatten har Robert Eriksson satt fram
et forslag på vegne av Fremskrittspartiet. Forslaget lyder:

«Stortinget
ber Regjeringen fremme forslag om at permitteringsordningen utvides
til 42 uker, og at arbeidsgivers lønnspliktperiode ved
permittering reduseres til 5 arbeidsdager.»

Det vil bli votert alternativt mellom
dette forslaget og innstillingen fra komiteen.

Komiteen hadde innstilt:

Dokument nr. 8:67 (2005-2006) – forslag
fra stortingsrepresentantene Ulf Leirstein, Kenneth Svendsen og Øyvind
Korsberg om at permitteringsordningen utvides til 42 uker, og at
arbeidsgivers lønnspliktperiode ved permittering reduseres
til 5 arbeidsdager – vedlegges protokollen.

Votering:

Ved alternativ votering mellom komiteens innstilling og
forslaget fra Fremskrittspartiet ble
innstillingen bifalt med 82 mot 23 stemmer.

(Voteringsutskrift kl. 18.54.52)


                    
                    

 Ingen har bedt om ordet.

(Votering, se side 2676)





                    

 Det voteres over forslag fra stortingsrepresentant
Kenneth Svendsen på vegne av Fremskrittspartiet
oversendt fra Odelstingets møte 7. juni
2006:

«Stortinget
ber Regjeringen fremme de nødvendige lovforslag for Stortinget
slik at ansvarsområdet de kommunale sosialkontorene har
overføres fra kommunen til staten, og legges inn under
NAV-kontorene.»

Votering:

Forslaget fra Fremskrittspartiet
ble med 83 mot 23 stemmer ikke bifalt.

(Voteringsutskrift kl. 18.56.10)


                    
                    

 Ingen har bedt om ordet.

(Votering, se side 2676)





                    

 Det voteres over forslag fra stortingsrepresentant
Kenneth Svendsen på vegne av Fremskrittspartiet
oversendt fra Odelstingets møte 7. juni
2006:

«Stortinget
ber Regjeringen fremme de nødvendige forslag som ivaretar
muligheten til å skifte saksbehandler i de tilfeller der
det er et åpenbart behov for dette.»

Votering:

Forslaget fra Fremskrittspartiet
ble med 83 mot 23 stemmer ikke bifalt.

(Voteringsutskrift kl. 18.56.57)


                    
                    

 Ingen har bedt om ordet.

(Votering, se side 2677)





                    

 Det voteres over forslag fra stortingsrepresentant
Solveig Horne på vegne av Fremskrittspartiet og Høyre
oversendt fra Odelstingets møte 7. juni
2006:

«Stortinget
ber Regjeringen fremme nødvendige lovendringsforslag, slik
at man åpner for at kommunene i politivedtekter kan innføre
regler om bortvisning av personer som driver med aggressiv og sjenerende tigging,
salg og prostitusjon.»

Kristelig Folkeparti og Venstre
har varslet at de ønsker å støtte
forslaget.

Votering:

Forslaget fra Fremskrittspartiet
og Høyre ble med 55 mot 51 stemmer ikke
bifalt.

(Voteringsutskrift kl. 18.59.09)


                    
                    

 Ingen har bedt om ordet.

(Votering, se side 2677)





                    

 Det voteres over forslag fra stortingsrepresentant Åse
Gunhild Woie Duesund på vegne av Kristelig Folkeparti
oversendt fra Odelstingets møte den 7. juni
2006:

«Stortinget
ber Regjeringen grundig vurdere behovet for ytterligere tiltak for å bekjempe
organisert tiggevirksomhet, og melde tilbake til Stortinget snarest mulig
og senest i forbindelse med revidert nasjonalbudsjett 2007.»

Presidenten antar at Fremskrittspartiet ønsker å støtte forslaget
fra Kristelig Folkeparti, i tillegg til Høyre
og Venstre, som har varslet støtte til forslaget allerede.

Votering:

Forslaget fra Kristelig Folkeparti
ble med 56 mot 49 stemmer ikke bifalt.

(Voteringsutskrift kl. 19.00.26)


                    
                    

 Stortinget går da til votering.





                
                
                

Voteringen i en sak finnes i slutten av referatet for hver enkelt sak.


            


            

 Dermed er dagens kart ferdigbehandlet.




Forlanger noen ordet i henhold til forretningsordenens § 37 a før møtet heves? – Møtet er hevet.





                    
                    
                    

