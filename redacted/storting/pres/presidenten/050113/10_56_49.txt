 Presidenten er litt i tvil om hva den geografiske plasseringen av denne interpellasjonsdebatten innebærer, men antar at det ligger innenfor grensen av det som er parlamentarisk forsvarlig.




 La meg først få lov til å si at jeg er glad for at nesten alle talere - kanskje med et lite unntak her mot slutten - har understreket at sikkerheten er viktigst, og at sikkerheten kommer først. Noe annet tror jeg ingen har råd til å tenke.




La meg gjenta: For oss er ikke dette en debatt om hvorvidt vedtaket om flytting til Bodø var riktig eller ikke. Vi har tatt opp dette fordi vi har en stor bekymring for sikkerheten i luften - konkurransen, omstillingene i flyselskapene. Det skjer mye, bl.a. omstillingen i Avinor, som har med flyplassene å gjøre, tillitsforholdet mellom de ansatte og ledelsen - og de store utfordringene som finnes i Luftfartstilsynet, de som har ansvaret for å passe på at alle de andre gjør jobben sin. Det er summen av dette som gjør at mange av oss som sitter i komiteen, og som har ansvaret for samferdsel fra Stortingets side, har hatt litt dårlig magefølelse når det gjelder sikkerheten i luften i Norge. Derfor måtte vi finne en egnet måte å få tatt opp dette bredt på og melde disse bekymringene til statsråden, som har ansvaret for at det er trygt å fly i Norge.




La meg igjen si: Når vi sier at sikkerheten kommer først, betyr ikke det at vi ønsker noen omkamp. Det betyr akkurat det, at sikkerheten kommer først, og at det er Regjeringens ansvar å gjennomføre vedtaket. Vi ønsker at samferdselsministeren så raskt som mulig kommer tilbake til Stortinget med en troverdig handlingsplan for hvordan vedtaket skal gjennomføres, uten at det går på bekostning av sikkerheten. Vi kan ikke gå på akkord med dette. Folk skal vite at det fremdeles er trygt å fly i Norge. Det ansvaret har statsråden, og vi håper at det ikke går mange dagene inn i februar før vi får denne saken til behandling.




 Det ble sagt her at man måtte se på mulighetene og ikke på problemene. Jeg kan love at vi så til de grader skal se på mulighetene, men vi må også se på realitetene. Og det det handler om her, er faktisk å klare å manøvrere slik at vi har et tilsyn som til enhver tid ivaretar tilsynet med sikkerheten i norsk luftfart på en forsvarlig måte, og at vi samtidig får til en vellykket flytting av tilsynet til Bodø.




Jeg legger ikke skjul på at vi ser at dette er krevende - så ærlige må vi være. Men dette tror jeg vi skal få til. Da må vi ha det handlingsrommet vi trenger for å sørge for at vi i praksis har et tilfredsstillende tilsyn med norsk luftfart. Det er med andre ord snakk om å se på mulighetene og realitetene underveis. Og jeg er veldig glad for at flere så sterkt har understreket at det er dette det handler om.




I forhold til spørsmålet om hvorvidt dette vil gå på bekostning av sikkerheten, er det fortsatt slik - og det må vi ikke glemme - at det er aktørene innenfor sektoren, flyselskap og lufthavner, som har ansvaret for sikkerheten innenfor sitt område. Men vi må ha noen som kan se dem i kortene.




Når det gjelder hvor lett eller hvor krevende dette skal være, handler det om å se realitetene i øynene. Det har alltid vært vanskelig å finne den spesialkompetansen man har vært på jakt etter, til tilsynet. Det som nå er tilfellet, er at vi er på jakt etter veldig mange på én gang. Det er det som er krevende nå. Jeg vet at Bodø er et veldig all right sted å bo. Derfor tror jeg at vi etter hvert vil se at det er flere og flere som finner ut at der vil de være, og at det er et sted der det er et luftfartsfaglig miljø som det er interessant å jobbe i.




Vi må underveis i denne prosessen ha øynene åpne for realitetene. Vi skulle nå ha kommet lenger enn vi har kommet. Jeg vil også understreke at departementet kommer til å gå mer inn i denne prosessen enn det man gjør i tilsvarende flytteprosesser, fordi vi ser mer behov for trygghet for at vi har kompetansen på plass underveis. I forhold til at vi skal ha uavhengige tilsyn, er det kanskje noen som vil sette spørsmålstegn ved at departementet går så tungt inn i dette. Men det velger vi å gjøre av hensyn til at vi skal ha sikkerhet for at kompetansen er på plass underveis i flyttingen.




 Sak nr. 1 er dermed ferdigbehandlet.





                    
                    
                    

