 Presidenten må be om at representanten respekterer
tida!

  Representanten Lånke trenger ikke
benytte veldig mye tid til å overbevise meg om at Nidarosdomen
står i en helt spesiell stilling i norsk kirkehistorie
og norsk historie. Staten har tatt et stort ansvar gjennom restaureringsarbeidene,
og faktisk også gjennom et driftstilskudd, slik
at Nidarosdomen er en av de få kirkene i Norge
som har et tilskudd direkte fra statsbudsjettet.

Poenget her er: Hvem sitter i førersetet
rundt en eventuell restaurering av Steinmeyer-orgelet?
Det må være Trondheim kirkelige fellesråd.
Det er klart at det kan komme – sikkert ikke
overraskende – en søknad om penger til
støtte av prosjektet. Da må vi ta stilling til
det. Det er sikkert litt avhengig av hvordan hele finansieringspakken
ser ut. Det har jo skjedd veldig mye på det kirkeøkonomiske
området siden de eksemplene som Ola T. Lånke viste
til, så her er det de lokale fellesrådene som
har ansvaret.

 Jeg takker for svaret, som jeg forstår
langt på vei er imøtekommende, allerede før
søknaden har kommet. Jeg tar i hvert
fall svaret som et veldig positivt signal om at man gjerne imøteser
en slik søknad. Jeg er innforstått med at Trondheim
kirkelige fellesråd har ansvaret for å føre
prosessen. Det er ikke det vi spør om.

Da orgelet i Oslo Domkirke skulle
restaureres, vet vi at departementet var tungt inne med
mange millioner kroner – jeg tror det var 5 mill. kr til
støtte i gjenreisningen av orgelet der. Den gang stod tidligere
kirke- og undervisningsminister Gudmund Hernes fram og blåste
i to orgelpiper – i hvert fall ifølge Aftenposten
fra den gang, og jeg tror det ble kalt et glansnummer fra Hernes’ side – for å demonstrere
at staten ville være med og ta ansvar for dette. Kan vi
få se at statsråd Giske også gjør
det samme, at han står og blåser i orgelpiper
fra Steinmeyer-orgelet, for å demonstrere
at staten vil være med på laget og ta
sin del, slik at vi endelig får gjenreist
dette fantastiske klenodiet?

 Jeg som kommer fra en familie full av kirkeorganister,
skjønner jo betydningen av dette. Om jeg skal blåse
i kirkeorgelpipene eller om jeg kanskje heller i stedet
skal prøve tangentene, får vi nå se på,
dersom det blir et slikt restaureringsprosjekt.

Jeg er glad for representanten Lånkes
engasjement i saken. Jeg håper at de lokale kirkemyndigheter
tar det ansvaret de har. Så skal selvsagt departementet
samarbeide på best mulig måte for at
Nidarosdomen skal framstå i den prakt som vår
nasjonalhelligdom bør framstå i.





                

