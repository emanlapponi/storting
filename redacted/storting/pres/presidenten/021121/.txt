 Ærede medrepresentanter!

Det var med sorg vi mottok meldingen om at
tidligere stortingsrepresentant 

Ivar Ødegaard

 døde
29. oktober, 77 år gammel.

Ivar Ødegaard ble født i Lunner kommune
i Oppland, hvor han vokste opp på småbruket Marka
på Grindvoll, som hans foreldre drev.

Han startet sin yrkeskarriere i 1945, da han
begynte som stasjonsbetjent på Grefsen stasjon. Etter å ha
gjennomført konduktørkurs ved Jernbaneskolen ble
han ansatt som konduktør ved Norges Statsbaner i 1947.
Han hadde en rekke tillitsverv i Konduktørforeningen frem
til han i 1960 ble valgt som distriktssekretær i Oslo
distrikt av Norsk Jernbaneforbund. Senere ble han sekretær
ved NSBs hovedadministrasjon
i perioden 1967 til 1973. Fra 1973 til 1982 arbeidet han som konsulent
med verne- og miljøsaker som arbeidsområde, senere
som førstekonsulent fra 1983 til 1987, som velferdssjef
fra 1987 til 1989 og arbeidsmiljøsjef fra 1989 til han
gikk av med pensjon i 1993.

Ivar Ødegaard hadde en rekke tillitsverv både
på det faglige og politiske området. Han var bl.a.
formann i Oslo Faglige Samorganisasjon
i 13 år og nestformann i Oslo Arbeiderpartis
fagligpolitiske utvalg fra 1974 til 1980. Han var styremedlem i Oslo
Arbeiderparti gjennom mange år og hadde en rekke tillitsverv
i lokale partilag. Han var bl.a. formann i Jernbanelaget av Det
norske Arbeiderparti i perioden 1965–1969.

Som tillitsvalgt var Ivar
Ødegaard svært opptatt av opplysningsvirksomhet, og han
var en pådriver for skolering av tillitsvalgte i grunnleggende
organisasjonsarbeid. Hans engasjement i fagbevegelsen gikk alltid
hånd i hånd med hans politiske engasjement, og
han var en varm forsvarer av det fagligpolitiske samarbeidet
med Arbeiderpartiet. Hans politiske engasjement brakte ham også inn
på Stortinget.

Ivar Ødegaard ble valgt som vararepresentant
til Stortinget i fire perioder, 1969–1973, 1973–1977,
1977–1981 og 1981–1985. Han møtte som
vararepresentant en rekke ganger og som fast representant fra 1.
oktober 1977 til 14. oktober 1981.

Han var medlem av administrasjonskomiteen i
perioden 18. oktober 1977 til 1. oktober 1978, nestformann i komiteen
fra oktober 1978 og varamedlem i den utvidede utenriks- og konstitusjonskomite
fra høsten 1980. Han var også medlem
av valgkomiteen ved Stortingets konstituering høsten 1981.

Ivar Ødegaard var en kunnskapsrik mann, og
han var alltid godt forberedt til sakene på sitt saksområde.
Han var en omgjengelig person med en lun og god humor. Han hadde
mange venner både blant representanter og ansatte.

For sitt utrettelige og langvarige engasjement
som tillitsvalgt i fagbevegelsen og i Arbeiderpartiet
ble Ivar Ødegaard i 1993 tildelt LOs høyeste utmerkelse «Pioneren».

Det er i dyp respekt vi lyser fred over hans
minne.

Representantene påhørte stående
presidentens minnetale.





                    
                    
                    

 Etter ønske fra samferdselskomiteen vil presidenten foreslå at taletiden blir begrenset til 5 minutter for hver partigruppe.




Videre vil presidenten foreslå at det ikke blir gitt anledning til replikker etter de enkelte innlegg, og at de som måtte tegne seg på talerlisten utover den fordelte taletid, får en taletid på inntil 3 minutter.




– Det anses vedtatt.




 (ordfører for saken): Innst. S. nr. 20 for 2002-2003 omhandler den nye Svinesundsforbindelsen m.m.




Regjeringen har foreslått at det opprettes et eget bompengeselskap for den nye Svinesundsforbindelsen. Selskapet skal ta opp nødvendige lån for å finansiere utbygging av ny forbindelse og forestå innkreving av bompenger. Svinesundsforbindelsen er viktig i arbeidet med å framskynde utbyggingen av sammenhengende firefelts veg mellom Oslo og Göteborg. Bygging av ny Svinesund bru er utvilsomt epokegjørende. Dette er en historisk beslutning for Norge og Norden. Svinesund bru er selve porten til Europa fra Norge. Dette grensestedet er også hovedferdselsåren med svært stor trafikk, slik at dagens Svinesund bru ikke klarer å avvikle det økende trafikkbehov denne forbindelsen har. Å bygge ut en firefelts veg på hele denne strekningen er viktig både av hensyn til trafikksikkerheten og til framkommeligheten for næringslivet.




Prosjektet skal fullfinansieres med bompenger gjennom en felles svensk-norsk bompengeordning på riksgrensen ved Svinesund. Sveriges og Norges regjeringer undertegnet den 7. august i år en avtale mellom de to stater der premissene for en slik felles bompengeinnkreving ble klarlagt. Det er en historisk beslutning som nå fattes, hvor man også fra svensk side viste vilje til å medvirke til brukerfinansiering av denne utbyggingen.




Jeg ser med glede på at man nå får en fortgang i utbyggingen. Det er svært høye ulykkestall på E6 gjennom Østfold. Trafikkøkningen på E6 gjennom Østfold er høyere enn på de fleste andre vegstrekninger i landet. Vegen har dårlig standard, og antallet trafikkulykker har økt dramatisk de siste årene. Dette er ikke holdbart, og jeg er svært glad for at samferdselsministeren aktivt har arbeidet for å framskynde utbyggingen av en ny Svinesundsforbindelse. Som saksordfører i saken og representant fra Østfold fylke er jeg glad for det gode og konstruktive arbeidet samferdselsministeren har utvist i denne sak. Samferdselsministeren har tatt konkret grep i en sak som flere tidligere samferdselsministrer har hatt mulighet for å gjøre noe med. Nå er tanke og papirarbeid endelig omsatt i handling.




Jeg ser derfor med forventning fram til at den nye Svinesundsforbindelsen skal åpnes 7. juni 2005, og at bompengeinnkrevingen skal starte etterpå når forbindelsen åpnes for trafikk. Prosjektet har stor betydning som den viktigste vegstrekningen til Europa. Norges viktigste vegforbindelse mellom Oslo og Göteborg vil da få bedret kapasitet, noe som vil bety svært mye for transportbehovet og sikkerheten. Målet om nullvisjonen er viktig for Kristelig Folkeparti, og å utbedre E6 er en god begynnelse mot dette målet.




På vegne av flertallet vil jeg derfor anbefale innstillingen.




 Jeg vil slutte meg til det saksordføreren tok opp i sakens anledning.




I vår vedtok Stortinget med stort flertall det positive vedtak som gikk på forsert utbygging av E6 gjennom Østfold, inklusiv ny bro over Svinesund. Videre vedtok Stortinget at Svinesundsforbindelsen skulle finansieres med bompenger. Dette skulle være et samarbeidsprosjekt mellom Norge og Sverige. Selve organiseringen av bompengeselskapet skulle vi komme tilbake til.




I dag har vi saken til behandling. Avtalen mellom regjeringene i Norge og Sverige ble undertegnet 7. august 2002. Her ligger premissene for selve bompengeordningen.




Selve Svinesundsforbindelsen skal fullfinansieres ved en bompengeordning på riksgrensen. Bompengeselskapet, Svinesundsforbindelsen AS, blir heleid av Statens vegvesen. Dette vil bli etablert nå i 2002. Svinesundsforbindelsen skal kunne ta opp lån fra staten på markedsmessige vilkår.




Svinesundsforbindelsen skal etter planen åpnes for trafikk i 2005, nærmere bestemt 7. juni. Bompengeinnkrevningen starter opp når selve strekningen er åpen for trafikk.




De innsparte midler som selve Østfoldpakka får ved denne løsning, skal gå til en forsert utbygging av det resterende i Østfoldpakka.




Jeg vil takke for den innsats og handlekraft statsråden og Regjeringen har vist for å få forsert Østfoldpakka og for nå å ha fått på plass en løsning for ny Svinesundsforbindelse. Denne handlekraften står i kontrast til regjeringen Stoltenbergs.




I budsjettet for 2003 følger Regjeringen opp Østfoldpakka. E6 Halmstad–Patterød med 125 mill. kr, E6 Patterød–Akershus grense med 100 mill. kr, E6 Assurtjern–Klemetsrud med 130 mill. kr.




Det er meg en glede å kunne se at denne veistrekningen snart får den veistandard som er nødvendig. Det vil komme næringsliv, bilister og miljøet til gode. Og ikke minst – det vil kunne redusere antallet tragiske ulykker som vi til stadighet opplever.




 Hele ideen om bompenger begynte for et par tiår siden med enkelte bompengepålegg. Men allerede i 1991 var summen av bompenger som vi trafikanter måtte innbetale, kommet opp i 1 milliard kr.




Ti år senere kan vi konstatere at summen er oppe i hele 2,6 milliarder kr for en tjeneste som egentlig var ment å være statens ansvar. I vegloven § 20 heter det at staten bærer utgiftene til planlegging, bygging, utbedring, vedlikehold og drift av riksveger.




I dag vedtar vi et finansieringsopplegg for ny bro over Svinesund som innebærer 100 pst. bompengefinansiering. I tillegg til all inntjening på bommene tok staten inn – de siste tallene jeg har, er fra 2001 – i bensinavgift 10,5 milliarder kr, i avgift på autodieselolje 4,7 milliarder kr, i årsavgift 5,3 milliarder kr, i vektårsavgift 342 mill. kr, i engangsavgift om lag 10 milliarder kr, i omregistreringsavgift 1,6 milliarder kr og i avgift på smøreolje 52 mill. kr. Summen av disse særavgiftene vil da bli 32,5 milliarder kr. Så har vi noe som heter personskadeavgift, som man får på forsikringen. Den er på 810 mill. kr. Så har vi en spesialitet i Norge, at det er moms på alle våre avgifter. Så der tar staten inn ytterligere 4,2 milliarder kr. Da er vi oppe i en sum i avgifter for 2001 på 37,5 milliarder kr. I tillegg kommer bompengene, som jeg sa tidligere – drøyt 40 milliarder kr som staten tar inn av bilistene, og i år blir vel tallene enda høyere. Da er det bare å minne om, når vi har et nytt bompengeprosjekt til behandling i dag, at det staten gir ut igjen, både til drift av veier, til vedlikehold av veier og til bygging av nye broer og veier, er på ca. 10 milliarder–11 milliarder kr. I tillegg til dette har vi enorme oljeinntekter. Da synes jeg det er trist at vi i oljelandet Norge har passert 40 bompengeanlegg, og at vi her vedtar nye nesten hver eneste uke.




Fremskrittspartiet går som sagt inn for ny Svinesundsbro, men vi synes ærlig talt at staten skal finansiere dette ved de ordinære veimidlene.




 Regjeringen har foreslått at det opprettes et statseid bompengeselskap som skal ha som formål å ta opp nødvendige lån for å finansiere utbyggingen av den norske delen av den nye Svinesundsforbindelsen. Selskapet skal også foreta innkreving av bompengene.




Jeg er tilfreds med at Stortinget støtter Regjeringens forslag. Med forbehold om Stortingets behandling av saken bad jeg i oktober Vegdirektoratet begynne å arbeide med et forslag til en låneavtale mellom staten og selskapet. Jeg har i den forbindelse lagt til grunn at avtalen skal inngås av staten ved Samferdselsdepartementet. Avtalen vil bli inngått og bompengeselskapet vil bli etablert så snart dette er mulig i tråd med Stortingets behandling.




Bygging av ny bro er sentralt i arbeidet med å forsere utbyggingen av E6 mellom Oslo og riksgrensen til sammenhengende firefelts motorveg. Raskere utbygging av E6 gjennom Østfold er nødvendig, både av hensyn til trafikkmengden og ikke minst trafikksikkerheten. Både folk i Østfold, næringslivet og andre som jevnlig bruker denne hovedfartsåren mellom Norge og Sverige, vil ha stor glede av at vi nå får fortgang i denne utbyggingen.




Så er det da slik at vi velger å bruke bompenger på dette prosjektet, fordi det gir oss muligheten til å framskynde dette prosjektet, som vi mener er så viktig. Trafikkulykker koster samfunnet mye i form av konkrete utgifter til sykehus, til rehabilitering osv. Det er mange utgifter som også påføres samfunnet i forbindelse med de involvertes smerte og lidelser. Derfor mener jeg at dette både er et forsvarlig prosjekt og et viktig prosjekt. Det er med tilfredshet jeg registrerer den enigheten som er om dette prosjektet.




 De talere som heretter får ordet, har en taletid på inntil 3 minutter.




 I likhet med flere av de foregående talerne synes selvfølgelig også jeg at det er svært positivt at det nå er blitt fattet vedtak om forsering av utbyggingen av E6 gjennom Østfold og også bygging av ny Svinesundsbro. Det er tvingende nødvendig og har vært det i mange år. Så det er positivt.




Det som jeg imidlertid synes er svært negativt, er at flertallet går inn for en bompengefinansiering av den nye Svinesundsbroen. Fremskrittspartiet er altså nok en gang alene om å gå imot bompengefinansiering av slike prosjekter. Det som gjør saken enda mer spesiell, er at man ved Svinesundsbroen, som faktisk er inngangsporten til Norge, det første bilistene som kommer fra Europa, møter når de kommer til Norge, nå skal bli møtt av en bomstasjon. Det synes jeg er svært negativt.




Det andre som er meget spesielt med akkurat denne saken, er at det er en klar overvekt av norskregistrerte biler som passerer over Svinesundsbroen. Faktisk 83 pst. av all personbiltrafikk over Svinesundsbroen er norskregistrerte biler. Så kan man analysere dette videre. Da finner man – dette er basert på en trafikktelling for år 2000 – at 58,5 pst. av de 83 pst. er bilister som er på tur til Sverige for å handle, og av dem igjen er 85 pst. fra Østfold. Hvis man summerer dette – og det er et relativt enkelt regnestykke – kommer man til at østfoldinger som drar til Svinesund for å handle matvarer og alkohol og tobakk, faktisk finansierer 43 pst. av den nye Svinesundsbroen. Det synes jeg er intet mindre enn en skandale med tanke på de forhandlingene som norske myndigheter har hatt med svenske myndigheter i denne saken. Det er slik at man kan tro at disse tingene overhodet ikke har vært vurdert. Jeg synes derfor at man burde revurdere disse tingene. Jeg synes det er svært urimelig at østfoldinger skal betale 40 pst. av den nye Svinesundsbroen, som faktisk er et nasjonalt anliggende, og som burde finansieres statlig.




 Jeg skal ikke gjenta saksordførerens påpekning av betydningen av å få denne saken i havn. Jeg skal slutte meg til det han sa, og jeg skal også gjerne slutte meg til den ros han gav samferdselsministeren for hennes aktivitet og engasjement i denne saken. Men jeg må få påpeke i forhold til det Anne Berit Andersen sa, at dette står i kontrast til forgjengeren. Jeg vil minne representanten Andersen om at Regjeringen ikke har flertall i denne salen, og at i denne saken har Regjeringens basis og fødselshjelper ikke stilt opp og bidratt til å få saken i havn.




Så er det en liten interessant ting i innstillingen, nemlig at en samlet komite – altså inklusiv Fremskrittspartiet – ser fram til åpningen av den nye Svinesundsforbindelsen i 2005. Men Fremskrittspartiet går imot innstillingen i denne saken og vil ikke at forbindelsen bompengefinansieres. Det betyr at hvis det hadde blitt vedtatt, hadde det ikke vært noen åpning å se fram til i 2005. Det er en ny bekreftelse på at dette partiet overlater til andre å sørge for at ting kommer fra ord til handling. Det er et parti som protesterer for all verden, men altså skal glede seg over ferden når den kan starte.




 Flere har ikke bedt om ordet til sak nr. 3.





                    

 Fremskrittspartiet
har varslet at de ønsker å stemme imot.

Votering:

Komiteens innstilling bifaltes med 88 mot 17 stemmer.

(Voteringsutskrift kl. 11.35.31)


                    
                    

 Etter ønske fra kirke-, utdannings- og forskningskomiteen vil presidenten foreslå at taletiden blir begrenset til 5 minutter til hver gruppe.




Videre vil presidenten foreslå at det ikke blir gitt anledning til replikkordskifte etter de enkelte innlegg, og at de som måtte tegne seg på talerlisten utover den fordelte taletid, får en taletid på inntil 3 minutter.




– Det anses vedtatt.




 (ordfører for saken): Mange av debattene som preger Norge i dag, dreier seg nettopp om grunnskolen. Både ressursbruk og systemendring er under lupen, og jeg tror vi kan være enige om at det er et ekte engasjement fra alle partier. Dette engasjementet er grunnlaget for at Fremskrittspartiet har fremmet det Dokument nr. 8-forslaget som vi har til behandling i dag. Forslaget spenner vidt – fra lengden på lærerutdanningen til eierskap for skolene våre.




Fremskrittspartiet ønsker en systemendring på mange plan i grunnskolen. Flertallet i komiteen ønsker også visse forandringer. Men grunnen til at vi mener at det ikke er riktig å behandle forslaget slik det foreligger, er at enten arbeides det med temaene i departementet i dag, bl.a. gjennom Kvalitetsutvalget, eller så har vi rett og slett behandlet temaene. Det gjelder bl.a. lærerutdanning og skolemiljølov. Flertallet ønsker at en debatt i Stortinget om en stor sak med store løft for skolen skal skje på bakgrunn av utredninger og en større helhetlig tenkning enn det et Dokument nr. 8-forslag gir grunnlag for.




Som vi vet, er det nedsatt et såkalt kvalitetsutvalg som arbeider med kvaliteten i grunnskolen. Mandatet for utvalget er å vurdere innhold, kvalitet og organisering av grunnopplæringen. Jeg vil referere noen av de målsettinger Kvalitetsutvalget har satt seg:










Opplæring av høy kvalitet skal gis til alle, uavhengig av alder, funksjonsnivå, etnisk og sosial bakgrunn, kjønn og bosted.







Utvalget skal beskrive, analysere og vurdere hovedtrekkene i dagens tilbudsstruktur samt innhold, organisering og kvalitet i grunnopplæringen, i forhold til intensjonene i Reform 97 og Reform 94.







Utvalget skal utrede og vurdere lengde og omfang på grunnopplæringen.







Utvalget skal beskrive mulige strategier og tiltak for utvikling av opplæringen i lys av ulike utviklingstrekk, nasjonalt og internasjonalt, og vurdere konsekvenser i forhold til disse.







Utvalget skal vurdere de samlede offentlige utgiftene til grunnopplæringen i forhold til de foreslåtte tiltak. I denne sammenheng skal utvalget redegjøre for hvordan frigjorte ressurser ved et eventuelt 12-årig løp kan nyttiggjøres innenfor grunnskole og videregående opplæring for å sikre og forbedre kvaliteten.




Dette utvalget skal avslutte sitt arbeid innen 1. april 2003. Som det framkommer av delmålene til utvalget, er det en ambisjon å pløye dypt ned i bl.a. de feltene Dokument nr. 8-forslaget tar opp.




I budsjettproposisjonen, som vi også behandler i disse dager, står det at departementet i 2003 bl.a. vil vurdere effekter av gjeldende finansieringsordning i forhold til kvalitet og omstillingsevne, og hva lov- og avtaleverk har å si for kommunenes, skolens og den enkelte lærers handlingsmuligheter. Dette er sammenfallende med noe av det Fremskrittspartiet også tar opp.




Jeg merker meg at Fremskrittspartiet i sin merknad sier at de «står alene om å gjennomføre en systemendring i rammeverket for norsk skole». Jeg vil påstå at er det noe vår regjering har vært opptatt av, så er det å fokusere på kvalitetsutvikling i den norske skolen. Både ressursutnyttelse, organisering og læringsutbytte har stått i fokus i mange saker som er lagt fram av statsråden siste år. Derfor er det noe overraskende at Fremskrittspartiet hadde behov for dette Dokument nr. 8-forslaget.




Kristelig Folkeparti ønsker en god norsk skole, og vil fortsatt arbeide for at den skal bli stadig bedre. Jeg vil derfor se fram til større skoledebatter i tiden framover.




 Behovet for gjennomgripende endringer i den norske skolen, både for de private og de offentlige skolene, synes å være udiskutabelt for folk flest. På tross av kravet til endringer, som har økt i styrke over tid, har jeg merket meg at flertallet, som består av alle partier – fra Sosialistisk Venstreparti på den ene siden til Høyre på den annen side – ikke finner grunn til å be Regjeringen fremme forslag om en omfattende systemendring basert på de tiltakene som er skissert i forslagene fra Fremskrittspartiet.




Flertallet har en lang rekke begrunnelser for at de ikke ønsker å gjøre noe med skolen akkurat nå. Det er de rørende enige om. Hvordan de kan være enige med så vidt vikarierende motiver, er i seg selv en merkverdighet. Men når man bruker flertallets egne ord, at det etter flertallets mening må «sees i en større sammenheng», setter man kanskje perspektiv på det. Det er det som står i merknaden. Hva flertallet egentlig mener med «en større sammenheng», er uklart. Men jeg vil driste meg til å antyde at det dreier seg om de såkalte skolepartiers hegemoni når det gjelder å definere den eneste rette skolepolitikk.




Skolehverdagen for mer enn en og trekvart millioner av befolkningen i landet er etter Fremskrittspartiets mening en stor sammenheng. Men flertallet ønsker en enda større sammenheng. Det unisone ramaskriket fra kommuner og foreldre synes ikke å ha trengt inn verken i komiterommet eller i regjeringskvartalet. Flertallet avslår her å sikre en forutsigbar finansiering av det enkelte barns skolegang – med enkle grep.




Når det gjelder kvaliteten på opplæringen, kvaliteten på læringsmiljøet og tryggheten og sikkerheten til den enkelte jente og gutt, virker det ikke som om de siste dagers hendelser har hatt noen som helst effekt på flertallet, som ufortrødent fortsetter på den vei de valgte for mange år siden.




For å trekke et par paralleller vil jeg vise til at det finnes nyere forskning som sier at noe så enkelt som samsynsproblemer hos barn forårsaker store problemer med opplæringen. Den enkelte kommune, f.eks. i Akershus, har ikke kompetanse når det gjelder dette, og barna får derfor ikke fullgod opplæring – heller ikke en riktig spesialundervisning. Kan det tenkes at det nylig oppdagede samsynsproblem ikke er et nytt fenomen, men gjelder forhold som også påvirker det politiske miljø i sterk grad? Om så er tilfellet, burde vi begynne å ta det på alvor.




Når det gjelder uviljen til å innrømme at lærerutdanningen ikke ble så god som man hadde håpet, burde det igjen være mulig å gå inn i diskusjoner som ville lede til en bedring, med bl.a. en faglig enhet når det gjelder klasseledelse og opplæring for studenten i hvordan man fremmer klasseledelse og oppdragelse og dannelse som begrep hos barna. Vi kunne gått inn i diskusjoner får å få til dette før den nye lærerutdanningen har festet seg i en endelig form. Det ville fjernet behovet for dyre mobbeprogram som virker i lang tid uten synlig effekt. Det er et faktum at Dan Olweus har vært til stede med sitt program ved den mye omtalte skolen i Moss, i henhold til HEMIL-senterets egenopplysninger, i mer enn ett år.




Er det slik at vi som stortingsrepresentanter er like plaget med det audiovisuelle som barna i skolen, at vi ikke har en klar og velbegrunnet politikk uten at utvalg har vurdert om det er et behov for endringer, og hvordan behovet skal løses?




Med det vil jeg ta opp de sju forslagene som er omtalt i innstillingen.




 Representanten Evje har tatt opp de forslagene hun nevnte.




Flere har ikke bedt om ordet til sak nr. 5.





                    

 Under debatten har representanten
Ursula Evje satt frem sju forslag på vegne av Fremskrittspartiet
og representanten Jan Simonsen.

Forslag nr. 1 lyder:

«Stortinget
ber Regjeringen fremme forslag der privatskoleloven innarbeides
i opplæringsloven og det åpnes for fri etablering
av skoler basert på nasjonale godkjenningskriterier.»

Forslag nr. 2 lyder:

«Stortinget
ber Regjeringen fremme forslag om å endre finansieringsordningen
for skoler slik at skolepenger betales av staten og utbetales direkte
til den skolen eleven velger.»

Forslag nr. 3 lyder:

«Stortinget
ber Regjeringen fremme forslag om å fristille
dagens offentlig eide skoler ved at det etableres selvstendige
driftsstyrer med elever og foreldrerepresentanter i styret.»

Forslag nr. 4 lyder:

«Stortinget
ber Regjeringen foreslå etablering av et godkjenningsorgan
for nye skoler og et skoletilsyn som sikrer kvalitet.»

Forslag nr. 5 lyder:

«Stortinget
ber Regjeringen fremme forslag om midlertidig statlig overtakelse
av skolebygg.»

Forslag nr. 6 lyder:

«Stortinget
ber Regjeringen fremme forslag om at lærerutdanningen utvides
til 5 år.»

Forslag nr. 7 lyder:

«Stortinget
ber Regjeringen fremme forslag om at utdanningstiden endres
fra 10 til 9 års grunnskole.»

Votering:

Ved alternativ votering mellom komiteens innstilling og
forslagene fra Fremskrittspartiet
og representanten Jan Simonsen bifaltes innstillingen med 89 mot
17 stemmer.

(Voteringsutskrift kl. 11.36.56)


                    
                    

 Stortinget er rede til å gå til
votering over sakene på dagens kart.





                
                
                

Voteringen i en sak finnes i slutten av referatet for hver enkelt sak.


            


            

 Det foreligger ikke
noe referat.





                    
                    
                    

