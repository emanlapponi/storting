 Flere har ikke bedt om ordet til sak nr. 1.





                    

 Flere har ikke bedt om ordet til sak nr. 2.





                    

 Presidenten tillater seg å korrigere en liten overdrivelse. Det er ikke presidenten i Nordisk Råd som presiderer, men den fremtidige presidenten i Nordisk Råd.




 Jeg er glad for at komiteen slår fast at samisk utdanning og forskning er viktig for utviklingen av det samiske samfunnet, og at vi har et nasjonalt ansvar i denne sammenheng. Jeg vil også tilføye at vi gjennom folkerett er forpliktet til å legge forholdene til rette for at det samiske folk som urbefolkning skal kunne bevare og utvikle samisk språk, kultur og samfunnsliv. Det er derfor en svært viktig sak for det samiske folk og samfunn som nå behandles. Sterkere satsing på samisk høyere utdanning og forskning vil gi styrket samisk identitet og kompetanse, og dermed bedre samfunnets utviklingsmuligheter.




Flertallet i komiteen har i sin innstilling sagt seg enig i den bakgrunnsbeskrivelse som er gitt i stortingsmeldingen, og dermed i Regjeringens begrunnelse for at det nå er behov for økt satsing på og styrking av høyere samisk utdanning og forskning. Jeg har merket meg og er glad for at flertallet i komiteen gjennomgående også er enig i de tiltakene som foreslås i stortingsmeldingen. Jeg har også forstått det slik at komiteen i all hovedsak er enig i den ansvarsfordeling mellom de ulike utdanningsinstitusjonene som det er lagt opp til i meldingen.




Når det gjelder spesielt Samisk høgskole, er det bred tilslutning til Regjeringens målsetting om at høyskolen bør kunne utvikles til en vitenskapelig høyskole. Flertallet påpeker at det vil kreve målrettet satsing både av departementet og av høyskolen selv. Jeg har merket meg ønsket om at departementet i samråd med høyskolen bør lage en forpliktende plan for finansiering og fremgangsmåte for at den skal kunne bli en vitenskapelig høyskole. Jeg er enig i at en fremtidig endret status vil være avhengig av at høyskolen gjør en faglig innsats, slik at den tilfredsstiller de faglige kravene som vil bli stilt, og at departementet følger opp med nødvendige ressurser. Jeg vil ta dette opp med høyskolen. Samtidig har jeg merket meg at det er enighet om at Samisk høgskole må gjennom den samme akkrediteringsprosedyre som andre institusjoner ved søknad om endret status. Det er viktig for å sikre at institusjonen holder høyt faglig nivå.




Flertallet er enig i at Samisk høgskole og Nordisk Samisk Institutt bør samlokaliseres og har sagt seg glad for Regjeringens positive holdning til et nytt samisk vitenskapsbygg i Kautokeino. Jeg viser til at dette er en byggesak som fortsatt er inne i en planleggingsprosess. Saken vil bli forelagt Stortinget på ordinær måte når denne prosessen er ferdig. Jeg har også merket meg ønsket om at Samisk høgskole og Nordisk Samisk Institutt ikke bare samlokaliseres, men også samorganiseres. Jeg vil ta dette opp i nordisk sammenheng når instituttets fremtidige organisering tas opp til vurdering.




Når det gjelder forskning, viser flertallet til at Forskningsrådet har et femårig handlingsprogram for samisk forskning, og er enig med Regjeringen i at dette programmet må få utvikle seg videre. I meldingen går Regjeringen inn for å styrke Program for samisk forskning. Dette er fulgt opp med forslag om en styrking på 3 mill. kr i Utdannings- og forskingsdepartementets St.prp. nr. 1.




Flertallet har uttalt at Norge bør ha som mål å være blant de ledende land i verden på urfolksforskning, og har påpekt at Urfolksnettverket i denne sammenheng vil ha en viktig rolle. Jeg er helt enig i en slik målsetting. Vi er alt langt fremme når det gjelder urfolksforskning, men vi kan bli langt bedre. Urfolksnettverket er et samarbeidsprosjekt drevet frem av Universitetet i Tromsø, Samisk høgskole og Nordisk Samisk Institutt med sikte på å definere, ta initiativ til og koordinere forskningsinnsats innenfor vesentlige områder for sameforskning og urfolksforskning. Jeg mener dette er riktige grep som må tas for å styrke og samordne den virksomheten som foregår i heller små og spredte fagmiljøer.




Flertallet etterlyser en omtale av reindriftsforskning i meldingen. Jeg viser til at reindriftsforskning er gitt en kort omtale under Landbruksdepartementets virksomhet, i og med at reindrift og tilhørende forskningsvirksomhet går inn under Landbruksdepartements sektoransvar. Jeg har imidlertid merket meg flertallets fremheving av grunnforskningens betydning også innenfor reindriftsforskning og flertallets uttalelse om at Universitetet i Tromsø skal ha et nasjonalt ansvar for den naturvitenskapelige delen av reinforskningen, mens Samisk høgskole og Nordisk Samisk Institutt bør bygges opp for å ivareta det nasjonale ansvaret for tradisjonsbasert reindriftskunnskap og de samfunnsvitenskapelige aspekter ved reindriftsnomadismen. Jeg er enig i at det kan være naturlig med en slik ansvarsfordeling, som vil være basert på og tilpasset institusjonenes faglige styrke og fortrinn. Jeg regner også med at institusjonene vil være innstilt på en slik arbeidsdeling. I fokus må ligge kvalitet og verdiskaping. Det er jeg også helt enig i.




 Økt rekruttering til samisk utdanning og forskning, og dermed også oppbygging av kunnskap om samiske samfunnsforhold, samisk kultur og samisk språk, er et politikkområde som Regjeringen på en positiv måte får belyst og satt på den politiske dagsordenen gjennom den stortingsmeldingen som vi i dag har til behandling.




Jeg synes det er viktig å påpeke at utviklingen av gode utdanningstilbud rettet mot den samiske befolkning og forskning på samisk språk, kultur, næringsliv og samfunnsforhold for øvrig ikke bare må bli en virksomhet for de spesielt interesserte fagmiljøene knyttet til Universitetet i Tromsø og Samisk høgskole, selv om disse institusjonene vil ha et fremtidig hovedansvar for utdanning og forskning innenfor sine spesialfelt. Samiske spørsmål og samiske utfordringer må også kunne gi interessante forskningsoppgaver og faglige problemstillinger for flere forskere og forskningsmiljøer også ved andre av våre høgskoler og universitet.




Forskningen og kunnskapsutviklingen knyttet til samiske spørsmål og samiske formål må heller ikke fremstilles så spesielt at dette blir isolert fra det norske kunnskaps- og forskningssamfunn for øvrig. Min oppfordring er heller å se denne virksomheten som en integrert og viktig del av vår samlede forskningsvirksomhet, hvor kunnskap om samiske forhold og samiske spørsmål kan ha overføringsverdi til andre deler av det norske og internasjonale samfunn, på samme måte som annen kunnskapsproduksjon og ny viten fremskaffet på andre områder kan nyttiggjøres innenfor samisk kultur, samisk språk og samisk næringsutvikling.




En uttalt målsetting i høyere utdannelse er studentutveksling, at minimum 50 pst. av studentene skal ha et halvt års utenlandsstudium eller mer i løpet av sin studietid. Jeg vil understreke at dette bør gjelde også for samiske studenter og for studenter ved Samisk høgskole. I den sammenheng er det nødvendig at også studenter med samisk som hovedspråk i tillegg til norsk tilegner seg et annet fremmedspråk. Dette må utdanningsinstitusjonene som gir utdanningstilbud til samisktalende studenter, legge til rette for ved utarbeidelsen av sine studieprogram og ved å benytte fremmedspråk i undervisningen også for denne studentgruppen.




I likhet med representanten Lyngstad vil jeg benytte anledningen til å understreke at stortingsmeldingen også omhandler det faktum at det gis undervisning i samisk språk og også utdannelse av samisktalende lærere ved Høgskolen i Bodø og ved Høgskolen i Nord-Trøndelag, med spesielt ansvar for lulesamisk ved Høgskolen i Bodø og sørsamisk ved Høgskolen i Nord-Trøndelag. Selv om disse tilbudene er åpne for søkere fra tilstøtende regioner i våre naboland, er målgruppen begrenset og antall studenter lavt. Samtidig er de aktuelle studietilbudene svært viktige for dem det angår, og i særdeleshet for å kunne bevare lulesamisk og sørsamisk språk og kultur.




For å kunne opprettholde og videreutvikle disse studietilbudene ved Høgskolen i Bodø og ved Høgskolen i Nord-Trøndelag er det derfor viktig at det øremerkes ekstra ressurser til denne virksomheten ved begge studiesteder. Uten en slik øremerking av midler til dette spesielle formålet er jeg redd for at høgskolene ikke vil kunne opprettholde så spesialiserte studietilbud for en meget begrenset gruppe studenter, særlig når høgskolene i stadig større grad blir tildelt budsjettmidler etter student- og vekttallsproduksjon. Det er derfor nødvendig at denne delen av samisk høyere utdannelse gis spesiell oppmerksomhet i kommende år, slik at ikke en viktig del av samisk kultur og språk forsvinner på grunn av manglende tilbud i vårt utdanningssystem.




 Meldingen og innstillingen foretar en fordeling av arbeidsoppgavene mellom de ulike høyere utdanningsinstitusjonene våre: Nordisk Samisk Institutt i Kautokeino, Universitetet i Tromsø og miljøene i Oslo. Det er viktig å holde fast på at det er ulike institusjoner som har et ansvar for de ulike delene av det vi nå snakker om.




Det er også bred enighet om at Samisk høgskole i Kautokeino bør ha som ambisjon å utvikle seg til en vitenskapelig høgskole. Men jeg har veldig lyst til å understreke at i denne prosessen skal en stille vanlige krav. Det skal gjennom akkreditering, og det skal gjennom faglig vurdering. Og fram til det eventuelt skjer, er det fryktelig viktig at høgskolen fortsatt er en høgskole og har et ansvar for å utvikle seg som høgskole – en god statlig høgskole. For det blir ofte konstruert noen motsetninger mellom en høgskole, en vitenskapelig høgskole og et universitet. De har i stor grad de samme oppgavene, med ulik vektlegging på undervisning og forskning. Men jeg har lyst til å understreke at Samisk høgskole i Kautokeino skal utvikle seg videre innenfor den rammen de har i dag, innenfor språk, samfunnsfag og samisk kultur, og dette arbeidet skal tas på alvor på veien framover mot å endre status, som er målet. Dette innebærer at Samisk høgskole i tiden framover må utvikle nye fagtilbud innenfor disse hovedsatsingsområdene, uavhengig av status, uavhengig av rolle, og at vi tar dette på alvor, nettopp for å styrke denne høgskolen, som det er behov for å styrke både faglig og forskningsmessig.




Komiteen er også klar på dette med Nordisk Samisk Institutt, som ligger i nærheten av høgskolen i Kautokeino. Det er viktig at det blir et nært samarbeid. Ideelt sett burde en ha integrert disse to institusjonene, nettopp for å styrke de faglige og de vitenskapelige miljøene i Kautokeino. Arne Lyngstad pekte på en del av de praktiske problemene knyttet til dette, i og med at instituttet har tilknytning til Nordisk Råd. Det er etablert av Nordisk Ministerråd. Jeg regner med at statsråden nå går i en dialog med Nordisk Ministerråd med sikte på å få integrert disse institusjonene. Det vil være viktig for nettopp å styrke høgskolen, ikke minst også på forsknings- og undervisningssiden. Jeg håper at det er mulig å finne praktiske ordninger i forhold til akkurat dette, for jeg er rimelig sikker på at Samisk høgskoles mulighet til å utvikle seg innenfor samisk språk, og bli en tung aktør innenfor samisk språk, er knyttet opp til muligheten for å få til et nært, godt og helst integrert samarbeid med Nordisk Samisk Institutt.




 Flere har ikke bedt om ordet til sak nr. 4.





                    

