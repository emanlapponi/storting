 Ursula Evje har tatt opp det forslaget hun refererte til.




 (komiteens leder): Vi har bak oss en tiårsperiode med omfattende reformer av utdanningssystemet vårt – fra grunnskole til høyere utdanning. Det startet med de statlige høyskolene for ca. ti år siden.




Forhåpentligvis har vi lært mye. Noe har vi i alle fall lært i denne perioden med omfattende reformer: Det skal være rom for avvikende ordninger. Det skal være rom for modeller ved siden av hovedmodellen. Det er flere grunner til det. Blant annet er det viktig å ta vare på det engasjementet som finnes i de ulike institusjonene.




Denne reformen – som er vedtatt, og som vi følger opp i dag – blir møtt med et stort engasjement i utdanningsinstitusjonene våre. Man er der godt i gang med å legge om til nye studieprogrammer, der det blir større tverrfaglighet. Vi åpner for internasjonalisering og ber institusjonene om at man i utviklingen av nye studieprogrammer legger til rette for at en del av studiet kan tas ved en utenlandsk institusjon, nettopp for å stimulere til at flere får mulighet til å ta utdanning i utlandet.




Flertallet i komiteen – en enstemmig komite – følger stort sett opp Regjeringens forslag. Men på et området er vi helt klart ikke enig med Regjeringen. Det går på siviløkonomstudiet, der vi sier at det skal inn i 3+2-modellen. Det var vanskelig å forstå argumentasjonen fra Regjeringen om hvorfor de ønsket å unnta dette studiet fra modellen. At det har fungert godt i lange tider, er et argument som vi hører. Men nå skal vi forme utdanningen for fremtiden, og da mener flertallet i komiteen – etter hvert en enstemmig komite – at også siviløkonomstudiet bør legge seg på hovedmodellen, dvs. 3+2, nettopp for å tilpasse seg det som skjer internasjonalt, og muligheten for å utveksle studenter til utlandet. Vi fikk også sterke henvendelser fra flere av institusjonene som utdanner siviløkonomer, om at de ønsket å legge seg på 3+2-modellen. Det var altså sterke og klare signaler fra ulike miljøer om at også den utdanningen bør legge seg på 3+2-modellen. Det har en enstemmig komite nå gått inn for.




Handelshøyskolen i Bergen har fått litt lengre tid til å tilpasse seg. Det er jo litt merkelig at den institusjonen som skal utdanne fremtidens ledere, har problemer med å omstille seg like kjapt som andre institusjoner som har en annen rolle. Men vi tar til etterretning at de trenger litt lengre tid på omstilling. Komiteen har gitt dem muligheten til å bruke ett år mer, men da skal ordningen være innført også for Handelshøyskolen i Bergen.




Så helt til slutt litt om teologi- og presteutdanningen. Det komiteen sier, i tillegg til at det skal være et seksårig integrert løp, er at de som utdanner teologer og prester, dvs. Menighetsfakultetet, Det teologiske fakultet og Misjonshøgskolen, også må være opptatt av å tenke 3+2-strukturer, dvs. at de prøver å organisere utdanningen sin slik at dersom noen kanskje finner ut at de ikke vil bli prest, kan hoppe av etter tre år og ta en annen utdanning, eksempelvis rettet inn mot arbeid innenfor Den norske kirke, at de også jobber i forhold til 3+2-modellen og er opptatt av å finne gode strukturer innenfor denne modellen.




Dette er en bra innstilling. Vi tar vare på mangfoldet, samtidig som vi får på plass de som det er naturlig å få på plass innenfor 3+2-modellen.




 De aller fleste andre partiene har nå hatt ordet. Og for at det ikke skal mistolkes, og at taushet fra vår side skulle tilsi at vi støtter innstillingen med påholden penn, vil jeg bare her fra talerstolen bekrefte at vi fullt ut deler alle konklusjonene i den enstemmige innstillingen. Jeg finner det unødvendig å gjenta begrunnelsen som fremgår av den tilnærmet enstemmige innstillingen. Jeg er sikker på at et av de andre partiene som ikke har hatt ordet – Senterpartiet – deler den oppfatningen.




 Det var velsignet å høre!




 Også Kristelig Folkeparti slutter seg til denne enstemmigheten her. Men jeg er gjort oppmerksom på at det tre steder i sammendraget i denne innstillingen er feil som bør rettes opp, slik at det kommer i tråd med det som står i meldingen.




På første side der graden veterinærmedisin omtales, skal det stå «cand.med.vet.» og ikke «cand.med.». Det er i annen kolonne, annet avsnitt.




På side 2, første spalte annet avsnitt, omtales sivilingeniørstudiet, og i siste setning skal det stå etter en «3+2-modell» og ikke «2+2-modell».




Dessuten når det gjelder Norges landbrukshøgskole, er det ett ord som er blitt feil. Det skal stå: «Unntatt er retningen landskapsarkitektur som fortsatt kan» – ikke «skal» – «være et integrert 5-årig studium».




Da blir det slik som det står i meldingen.




 De rettingene som representanten Skarbøvik har gjort oppmerksom på, vil framgå av referatet.




 Jeg er glad for at en samlet komite har lagt frem en innstilling som jeg tror kan føre til kvalitetsheving på en rekke av våre studier. Det er veldig positivt.




Personlig er jeg veldig glad for at også siviløkonomutdanningen kom inn i det nye studiemønsteret. Grunnen til det er ganske kort den at siviløkonomer etter hvert har inntatt veldig mange lederstillinger i vårt samfunn. Mange av dem kommer i situasjoner hvor det går store penger gjennom bedriftene som de skal håndtere, og det er lett å bli fristet. Det er ikke noe vanskelig å være etisk hvis man aldri blir fristet. Jeg tror det er veldig viktig at nettopp den gruppen får anledning til å fordype seg noe mer i generell samfunnsforståelse og i etiske problemstillinger. Dette å trene på etiske problemstillinger, tror jeg er veldig viktig. Jeg håper da at den ekstra tid som siviløkonomstudiet nå får, blir benyttet ganske ekstensivt på nettopp de to områdene – samfunnsforståelse og etiske problemstillinger.




 Presidenten vil bemerke at akkurat det er han helt enig med representanten Onarheim i.




 Jeg må bare bekrefte det Vidar Bjørnstad sa, at Senterpartiet støtter denne innstillingen helt og fullt. Vi var enige om at ikke så mange skulle ta ordet, men når alle tar ordet, og noen tar ordet flere ganger, synes jeg det er viktig å si noe om dette.




Jeg har lyst til å understreke at jeg er veldig glad for at en samlet komite ikke ønsker at utdanningen skal være så strømlinjeformet som Regjeringen opprinnelig la opp til. Det er viktig at noen studier og noen institusjoner kan kjøre noen andre løp enn 3+2-modellen. Dette vil vi også se i forbindelse med andre saker, bl.a. høyere kunstutdanning, som skal behandles i denne salen senere.




Jeg har lyst til å understreke at jeg er veldig glad for at man når det gjelder teologistudiet, får beholde cand.theol.-graden, at det som en faktisk har jobbet med helt siden midten av 1970-tallet – å integrere deler av praktisk-teologisk seminar i det teoretiske studiet – kan fortsette, og at institusjonene blir gitt frihet til å integrere dette på en måte som tjener studentene, slik at de kan bli dyktige prester i Den norske kirke.




 Flere har ikke bedt om ordet til sak nr. 2.




Presidenten vil for øvrig bemerke at det er greit at man bruker dagen i dag til denne type debatt. I løpet av den resterende tid før Stortinget skal gå fra hverandre, blir det neppe tid til det.





                    

 Under debatten har Ursula
Evje på vegne av Fremskrittspartiet
satt fram følgende forslag:

«Stortinget
ber Regjeringen tilrettelegge det juridiske studium slik at et praktisk-juridisk
seminar legges inn som en integrert del av masterstudiet
med en utvidelse av studietiden til 6 år.»

Votering:

Forslaget fra Fremskrittspartiet
ble med 92 mot 16 stemmer ikke bifalt.

(Voteringsutskrift kl. 11.26.32)

Komiteen hadde innstillet:

I

Siviløkonomiutdanningen skal inngå i
den nye gradsstrukturen med 3-årig bachelor som lavere
grad og 2-årig master som høyere grad.

II

St.meld. nr. 11 (2001-2002) – om Kvalitetsreformen. Om
vurdering av enkelte unntak fra ny gradsstruktur i høyere
utdanning – vedlegges protokollen.

Votering:

Komiteens innstilling bifaltes enstemmig.


                    
                    

 Presidenten var i og for seg innstilt på å se gjennom fingrene med de fanatiske teorier som representanten Simonsen hadde, men presidenten synes representanten går meget langt når han karakteriserer Det norske storting og den norske regjering som «Tuppen og Lillemor». Det vil jeg sterkt anbefale ham å slutte med.




 Jeg skal ikke kommentere teoriene til Simonsen.




Vi er uenige i at en skal behandle enkeltbevilgninger i saker av denne størrelse og karakter utenom de vanlige budsjettrundene. Men jeg har lyst til fra talerstolen å gi uttrykk for vårt syn på det positive arbeidet vi mener ANSA gjør i forhold til rådgivning overfor studenter i utlandet, og også med hensyn til informasjon overfor potensielle utenlandske studenter her i Norge.




I den sammenheng synes jeg det er et viktig perspektiv å registrere et stadig økende antall profesjonelle aktører som har økonomiske interesser i forhold til å rekruttere studenter til utenlandsstudier, og jeg synes at ANSA i samarbeid med det offentlige er en viktig pilar å bygge videre på.




Jeg vil også benytte anledningen til å nevne en sak jeg har berørt tidligere, og som gjelder studenter i utlandet. Vi ønsker en utvikling der antallet studenter i utlandet skal øke, ikke bare når det gjelder de som tar utdanning der på full tid, men også når det gjelder de som skal ta deler av en utdanning der mesteparten skal skje i Norge. Blant annet på bakgrunn av informasjon fra ANSA har vi registrert et stadig økende problem med at studenter i utlandet ikke får tilstrekkelig – eller ikke i det hele tatt – juridisk hjelp når saker dukker opp, og det har jo noe å gjøre med rettssikkerheten til en stadig større gruppe av nordmenn i utlandet.




Jeg vil bare gjenta dette og oppfordre statsråden og departementet om å ha med seg dette kanskje lille, men i hvert fall viktige perspektiv knyttet opp til utenlandsstudenter, og sikre at dette fanges opp når antallet ute nå vil øke i enda større grad enn tilfellet er i dag.




 Uten at jeg skal kommentere noe som har blitt sagt før, rinner det meg i hu et ord: Jeg vil, jeg vil, men jeg får det ikke til!




Antallet norske studenter i utlandet har gradvis økt de siste årene. I juni 2002 var det rundt 15 000 gradsstudenter og nærmere 5 000 delstudenter utenfor Norges grenser. Antallet studenter i utlandet vil komme til å øke ytterligere som følge av at Stortinget ved behandlingen av St.meld. nr. 27 for 2000-2001 gav sin tilslutning til Regjeringens fremlegg om at alle studenter i Norge skulle gis et tilbud om å ta deler av sin utdannelse i utlandet. Vi har også tidligere i dag hørt at gradsstrukturen i seg selv vil gi økt internasjonalisering.




Utdanningsfinansieringen i Norge bidrar positivt til at mange velger å studere i utlandet. Det store antall norske studenter ved utenlandske studiesteder har behov for god bistand, råd og veiledning. ANSA har derfor siden 1964 hatt én stilling som studentrådgiver, finansiert over Utdanningsdepartementets budsjett. Ved opprettelsen av stillingen i 1964 var det 3 173 studenter fra Norge som studerte ved utenlandske høyere utdanningsinstitusjoner. Med i overkant av 20 000 grads- og delstudenter i utlandet ser vi nå at antallet utenlandsstudenter har blitt femdoblet siden 1964. Det arbeidet ANSA gjør i form av bistand, rådgivning og gjennom sine nettverk, er svært viktig for å skape trygghet for de norske utenlandsstudentene.




Norske høyere utdanningsinstitusjoner vil som følge av Innst. S. nr. 337 for 2000-2001 bli pålagt å sørge for en økt internasjonalisering ved at studenter tar deler av sin utdanning ute. Dette vil medføre at et økende antall utenlandsstudenter vil få problemer med både norske og utenlandske etater og organer. Det vil derfor bli en effektiv utnyttelse av eksisterende kompetanse å overføre hele dette sakskomplekset for delstudentene til ANSA, som den frittstående institusjon med størst kompetanse innen dette saksfelt. En slik overføring av merarbeid må derfor tas med i en større vurdering.




Fra 2001 så ANSA seg nødt til å ansette en ekstra studentrådgiver, mens søknaden om ekstra midler var til behandling. Dette resulterte i et underskudd for ANSA på over 0,5 mill. kr i 2001. Et tilsvarende resultat for 2002 kan ikke organisasjoner av denne type leve med. Fremskrittspartiet ønsker derfor at ANSA får fullfinansiert to stillinger ved rådgivningstjenesten over Utdanningsdepartementets budsjett. På bakgrunn av de fleste øvrige stortingspartiers standpunkt finner Fremskrittspartiet det svært påfallende at vi ikke får flertall for dette forslaget.




Den 29. april 2002 under behandlingen av en interpellasjon fra representanten Skei Grande om å stimulere til studier ved utenlandske institusjoner viser representanten Bjørnstad fra Arbeiderpartiet til at ANSA har «registrert ca. 80 henvendelser i året fra norske studenter i utlandet med forespørsel om rettshjelp», og at det derfor er «viktig at norske studenter i utlandet sikres juridisk hjelp og veiledning som de har behov for». Representanten Bjørnstad uttalte at han håpet «derfor at dette er en sak som Regjeringen kan ta tak i, slik at også utenlandsstudentenes rettssikkerhet kan bli godt ivaretatt». Det sa representanten Bjørnstad den gang. På dette grunnlag finner Fremskrittspartiet det overraskende at Arbeiderpartiet nå – litt over en måned etter dette utsagnet – ikke følger opp det med å styrke den eneste eksisterende rådgivningstjeneste for utenlandsstudenter.




Det mest overraskende er dog at ikke regjeringspartiene stiller seg bak dette forslaget. Senest i Budsjett-innst. S. nr. 12 for 2001-2002 gikk regjeringspartiene inn for dette forslaget og så «svært positivt på det arbeidet som gjøres med rådgivning for utenlandsstudenter» og foreslo den gang å bevilge 0,5 mill. kr til en ekstra studentrådgiver for ANSA. Fremskrittspartiet beklager at dette punktet ikke var mulig å få med i vårt budsjettforlik på utdanningssiden med Arbeiderpartiet, Sosialistisk Venstreparti og Senterpartiet. Fremskrittspartiet gav nå Regjeringen en håndsrekning for å få gjennomført dette forslaget i revidert, og stiller oss undrende til kontinuiteten i regjeringspartienes prioriteringer.




I Innst. S. nr. 197 for 2001-2002 viser flertallet, bestående av alle partier med unntak av Fremskrittspartiet og representanten Simonsen, at det i revidert nasjonalbudsjett 2002 er foreslått en bevilgning på 1,5 mill. kr for å oppgradere IT-systemene til ANSA. Dette forslaget er utelukkende positivt. Men Fremskrittspartiet konstaterer at dette kun dreier seg om en teknisk opprustning av IT-struktur og nettjenester ved ANSAs avdeling for studieinformasjon. Dette vedtaket bedrer ikke situasjonen for de mange norske studenter i utlandet som opplever vansker i sin studiehverdag.




I Innst. S. nr. 197 hevder også flertallet, bestående av alle partier med unntak av Fremskrittspartiet og representanten Simonsen, at «behovet og den offentlige støtten til ANSA må vurderes i forbindelse med de årlige statsbudsjetter/reviderte budsjetter». For regjeringspartiene faller dette utsagnet på sin egen urimelighet, da Fremskrittspartiet ikke får gjennomslag for en økt støtte til rådgivningstjenesten i ANSA, hvilket i stor grad er identisk med det forslag regjeringspartiene selv kom med i Budsjett-innst. nr. 12 for 2001-2002. ANSA vil nå mest sannsynlig måtte si opp én av de to stillingene de har i rådgivningstjenesten, hvilket vil bety at den hjelp til rådgivning, bistand og rettssikkerhetsveiledning som norske studenter i utlandet i dag får, vil bli kraftig svekket. Fremskrittspartiet håper Regjeringen ser alvoret i denne situasjonen og implementerer tiltak i neste års statsbudsjett.




I tillegg vil jeg ta opp det forslaget som vi står alene om.




 Representanten har tatt opp det forslaget hun refererte til.




Presidenten vil foreslå at dersom det mot formodning skulle være flere – utover de allerede inntegnede talere – som ber om ordet, får de kun 3 minutters taletid. – Det anses vedtatt.




 Et fokus på internasjonalisering i høyere utdanning er viktig. Det Dokument nr. 8-forslaget fra Fremskrittspartiet tar opp om ANSAs situasjon, er et viktig politisk spørsmål. Det arbeidet som ANSA gjør innenfor internasjonalisering og for norske studenter som oppholder seg i utlandet, er viktig.




Stortinget har vedtatt et mål som betyr at vi er nødt til å øke antall studenter som tar hele eller deler av utdanningen i utlandet. Verden blir mindre og mindre. Det er viktig at studenter drar ut, opplever og tar del i kultur, i språk og i tradisjoner og tar dette med tilbake.




Det er mange måter å gjøre dette på. Det er viktig å styrke universitetene og universitetenes kompetanse når det gjelder utdanningen i utlandet, og også styrke formidlings- og informasjonstjenesten overfor studentene. Det er viktig å fokusere både på stipend og rettshjelp, som det tidligere har vært snakket om, og ANSA er en viktig del av dette.




SV slutter seg til den fellesmerknaden hvor man henviser til at dette tar man opp i de årlige statsbudsjetter og i revidert nasjonalbudsjett. Dette handler om edruelighet, og om at vi står på de politiske prioriteringene vi foretar. Når Fremskrittspartiet tar opp dette i et Dokument nr. 8-forslag, men ikke foreslo en styrking av dette i budsjettet, og heller ikke kom med det i det forliket de gjorde med Regjeringen med hensyn til revidert budsjett, så handler det ikke om redelighet. Politikk handler om å fremme forslag, men også om å følge disse opp i det virkelige liv. Fremskrittspartiet tar opp en viktig sak, men det det handler om, er at for å få gjennomført noe, gjennomfører man det i forbindelse med de årlige statsbudsjetter og gjennom de økonomiske prioriteringene de enkelte partier har.




Kjell Engebretsen hadde her overtatt presidentplassen.




 Kristelig Folkeparti deler fullt ut Fremskrittspartiets utgreiing om ANSAs arbeid som svært nyttig og nødvendig, ikke minst når vi har som målsetting å øke internasjonaliseringen for studentene.




Men jeg må spørre om hva som er forskjellen fra nyttår til nå, når Fremskrittspartiet nå kommer med det samme forslaget som de hadde mulighet til å stemme for tidligere. Jo, forskjellen er at Regjeringen i revidert budsjett har tatt tak i ANSAs situasjon, og derfor foreslår en bevilgning på 1,5 mill. kr til å oppgradere IT-systemene. Man ønsker altså ikke omkamp om en sak som ble nedstemt tidligere.




Dessuten ønsker Kristelig Folkeparti å fortsette med å se dette i en økonomisk sammenheng, slik at ANSA får en håndsrekning, også fra regjeringspartiene. Det er det fullt mulig å følge opp senere. For Kristelig Folkeparti er det viktig å se dette i en sammenheng, slik vi sier i innstillingen, hvor vi viser til de årlige budsjetter.




 Det er ingen i komiteen som ikke anerkjenner det viktige arbeidet ANSA gjør. Derfor fremmet også Regjeringa forslag om å bevilge 1,5 mill. kr til oppgradering av IT-utstyr i revidert budsjett.




Når flertallet ikke sier ja til denne bevilgningen, er det ikke fordi vi ikke verdsetter den jobben ANSA gjør, men rett og slett fordi det er et budsjettspørsmål. Høyre, Kristelig Folkeparti og Venstre har, som saksordføreren sa, fremmet forslag om en bevilgning til en ekstra rådgiverstilling. Da ble vi nedstemt av flertallet, bestående av Arbeiderpartiet, SV, Senterpartiet og Fremskrittspartiet.




Jeg har ikke vært stortingsrepresentant så forferdelig lenge, men jeg har vært stortingsrepresentant lenge nok til å forstå én ting, nemlig at om man skal ha muligheter til å få gjennomslag for noe, må man ta det opp i forbindelse med budsjettbehandlingene. Høyre, Kristelig Folkeparti og Venstre foreslo en slik ekstra bevilgning i budsjettbehandlingen, men ble nedstemt.




Helt til slutt ønsker jeg kort å kommentere et par forhold.




I Fremskrittspartiets særmerknad i innstillingen står det:







«Det er ingen tvil om at rådgivningstjenesten var sprengt i fjor høst da ANSA så seg nødt til å ansette en ny rådgiver. Denne avgjørelsen har skapt økonomiske problemer for organisasjonen.»




Ja, nettopp derfor ønsket vi å bevilge ekstra penger i budsjettet i fjor til en slik rådgiverstilling. Når representanten Evje fra talerstolen sier at hun «beklager at dette punktet ikke var mulig å få med i vårt budsjettforlik», kan jeg si at Høyre, Kristelig Folkeparti og Venstre også beklager at det ikke var mulig – men det stod altså ikke på oss.




Parallelt med behandlingen av dette Dokument nr. 8-forslaget har det foregått en forhandling om revidert budsjett. Da foresvever det meg noe merkelig at pengene til en ekstra rådgiverstilling overhodet ikke var en prioritert post fra Fremskrittspartiet i disse forhandlingene.




 Først en liten korrigering av innlegget til representanten Simonsen. Han snakket om et budsjettforlik og utelot Senterpartiet, men heldigvis er det andre representanter som har nevnt det. Senterpartiet var altså med i det budsjettforliket.




Det er korrekt at et forslag om en ny stilling til ANSA ikke var med i det budsjettet. Det er derfor gledelig, synes jeg, at regjeringspartiene legger inn 1,5 mill. kr til oppgradering av IT-utstyret. ANSAs arbeid er faktisk svært viktig. Særlig i forhold til aggressive agenter fra mange universiteter rundt omkring i verden som driver sin markedsføring, synes jeg ANSA er et viktig redskap for å kunne gi en god informasjon om studiesteder osv. i utlandet.




Så vil jeg til slutt si at Senterpartiet i sitt forslag til revidert budsjett faktisk legger inn igjen denne stillingen, med en halv million kroner.




 De talere som heretter får ordet, har en taletid på inntil 3 minutter.




 Jeg føler at det er nødvendig å svare på en del påstander som synes å henge i luften her. Kristelig Folkeparti var veldig glad for at de hadde fremmet forslag om og lagt inn penger til nye IT-systemer. Dette skal ANSA være veldig glad for, og det er jeg også sikker på at ANSA er. Dette var det helt nødvendig å få gjort, fordi de gamle IT-systemene faktisk hadde kollapset. Hadde man ikke fått disse pengene, så 

hadde 

ANSA vært ute av drift. Da hadde et flertall i denne sal måttet ta ansvaret for at dette kontoret var ute av drift.




Det vi legger inn nå, er en rådgivningsstilling. Hvis folk går litt i seg selv, vil de erindre at vi før jul i fjor hadde ganske mange runder med regjeringspartiene hvor dette var et tema. De som har vært på Stortinget lenger enn fra i fjor høst til nå, vet at Fremskrittspartiet om igjen og om igjen, både fraksjonen, partiformannen og flere, har tatt opp ANSAs problemer og tvunget igjennom løsninger, både da Lilletun var statsråd og under andre statsråder. Dette vet man hvis man går litt i seg selv.




Når det nå blir hevdet at vi ikke har sagt noe om dette i revidert budsjett, er det kanskje en grunn til at vi la dette fram som et Dokument nr. 8-forslag: Revidert budsjett er en revisjon, og bør ikke få puttet inn i seg en lang rekke nye tiltak fordi man har fått dårlig samvittighet.




 Flere har ikke bedt om ordet til sak nr. 3.

(Votering, se side 2954)





                    

 Under debatten har Ursula
Evje på vegne av Fremskrittspartiet
satt fram følgende forslag:

«Stortinget
ber Regjeringen om å øke den økonomiske
støtten til ANSAs rådgivningstjenester slik at organisasjonen
gis reell mulighet til, på en profesjonell måte, å ivareta
den sterkt økende arbeidsmengden i forhold til vedtak som
er fattet og den endring av studenters valg som har funnet
sted fra 1964 til 2002.»

Det voteres alternativt mellom innstillingen
og forslaget fra Fremskrittspartiet.

Komiteen hadde innstillet:

Dokument nr. 8:126 (2001-2002) – forslag
fra stortingsrepresentantene Ursula Evje og Arne Sortevik
om å innfri den økonomiske merbelastning som et økt
antall utenlandsstudenter har påført ANSAs informasjons-
og rådgivningstjeneste – vedlegges protokollen.

Voteringstavlene viste at det
ved alternativ votering mellom komiteens innstilling og
forslaget fra Fremskrittspartiet var
avgitt 93 stemmer for komiteens innstilling og 16 stemmer for forslaget.

(Voteringsutskrift kl. 11.27.46)

  

(fra salen): 

President! Jeg stemte feil.

 Da blir resultatet 92 stemmer for
innstillingen og 17 stemmer for forslaget. Likevel er
resultatet at innstillingen er vedtatt med god margin.

  

(fra salen): 

President! Jeg stemte også feil.

 Da er vi tilbake til de opprinnelige
tallene. Ved alternativ votering mellom komiteens innstilling og
forslaget fra Fremskrittspartiet er
innstillingen bifalt med 93 mot 16 stemmer.


                    
                    

 Representanten Evje har tatt opp det forslaget hun refererte til.




Flere har ikke bedt om ordet til sak nr. 4.




Jørgen Kosmo gjeninntok her presidentplassen.





                    

 Under debatten har Ursula
Evje satt fram følgende forslag på vegne av Fremskrittspartiet
og representanten Jan Simonsen:

«Stortinget
ber Regjeringen foreta de nødvendige lovendringer slik
at lærlinger får anledning til å søke stipend
og lån uten regler for avkortning og behovsprøving.»

Det voteres alternativt mellom innstillingen
og forslaget fra Fremskrittspartiet
og representanten Jan Simonsen.

Komiteen hadde innstillet:

Dokument nr. 8:127 (2001-2002) – forslag
fra stortingsrepresentant
Ursula Evje og Arne Sortevik om å endre
vilkårene i Statens lånekasse for utdanning slik
at elever som tar fagutdanning i videregående
skole, kan søke stipend og studielån
i den verdiskapende del av sin utdanning – vedlegges protokollen.

Votering:

Ved alternativ votering mellom komiteens innstilling og
forslaget fra Fremskrittspartiet og
representanten Jan Simonsen bifaltes innstillingen med 93 mot 16
stemmer.

(Voteringsutskrift kl. 11.29.07)


                    
                    

