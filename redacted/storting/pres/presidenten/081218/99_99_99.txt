 Flere har ikke bedt om ordet til sak nr. 1. 

(Votering, se side 1688) 





                    

 Før presidenten refererer innstillingen vil han gjøre oppmerksom på en
                     korreksjon som må foretas i innstillingens forslag til vedtak: Det som står som
                     IV Ikrafttredelse på side 8 andre spalte nederst, skal utgå og erstattes med
                     følgende: 

C 

Ikrafttredelse 

Reglene under A og B trer i kraft fra 1. oktober 2009. 

Presidentskapet hadde innstilt: 

A 

I Stortingets forretningsorden gjøres følgende endring: 

Ny § 60 a skal lyde: 

Stortingsrepresentantene skal registrere de verv og økonomiske interesser som
                  fremgår av Reglement om register for stortingsrepresentantenes økonomiske
                  interesser, på den måte og under de vilkår som beskrevet i dette reglementet. Det
                  samme gjelder vararepresentanter som møter fast for en innvalgt representant. 

B 

Reglement om register for stortingsrepresentantenes verv og økonomiske interesser
                  skal lyde: 

I Registerets formål og virkeområde 

§ 1. 

Formålet med registeret er å gi en samlet informasjon om stortingsrepresentantenes
                  verv og økonomiske interesser som har berettiget interesse for allmennheten. 

Registreringsplikten omfatter alle verv og interesser som nevnt i dette
                  reglementets §§ 2 til 11. Bare eksistensen og arten av de forskjellige interesser
                  skal oppgis, ikke beløp, verdi eller mengde. 

Reglementet gjelder for alle innvalgte stortingsrepresentanter og
                  vararepresentanter som er fast møtende. 

II Registreringspliktige forhold 

§ 2. 

Verv i private eller offentlige selskapers og interesseorganisasjoners styrende
                  organer, samt i statlig eller kommunalt organ. For det enkelte verv opplyses om
                  det mottas godtgjørelse. Vervets art og navn på selskapet, organisasjonen eller
                  organet oppgis. Ulønnede verv i politisk parti registreres ikke. 

§ 3. 

Selvstendig inntektsbringende virksomhet som utøves i tillegg til
                  stortingsarbeidet, herunder f.eks. virksomhet som gårdbruker, lege, advokat,
                  journalist, frittstående konsulentoppdrag etc. Arten av virksomheten oppgis. 

Alle betalte oppdrag som nevnt i første ledd, og som representanten personlig tar
                  del i omfattes, også om virksomheten/oppdraget formelt organiseres gjennom et
                  selskap representanten eier selv, eller er medeier i. 

Det angis særskilt om enkeltoppdrag, eller flere oppdrag innenfor samme kalenderår
                  for samme oppdragsgiver, har gitt en godtgjørelse på mer enn kr 50 000,–. 

§ 4. 

Lønnet stilling eller engasjement som kommer i tillegg til vervet som
                  representant. Stilling/engasjement og arbeids-/oppdragsgiver oppgis. 

§ 5. 

Avtaler permisjon og avtaler av økonomisk karakter med tidligere arbeidsgiver,
                  herunder avtaler om fortsatt lønnsutbetaling eller opprettholdelse av
                  velferdsfordeler, pensjonsrettigheter og lignende i den tid vedkommende er medlem
                  av Stortinget. 

§ 6. 

Ansettelse, engasjement eller lignende avtale med fremtidige arbeidsgivere eller
                  oppdragsgivere – selv om ansettelsen, engasjementet eller oppdraget først vil få
                  virkning etter at vedkommende representant har trådt ut av Stortinget. 

§ 7. 

Navn på selskaper, organisasjoner, institusjoner eller enkeltpersoner som yter
                  vedkommende representant økonomisk støtte, herunder materielle fordeler,
                  sekretærbistand o.l., og som kommer i tillegg til de midler Stortinget eller
                  vedkommende parti stiller til rådighet. 

§ 8. 

Fast eiendom som har betydelig verdi og som benyttes i næringsvirksomhet. Dette
                  gjelder også når eiendommen eies av et selskap representantene eier selv, eller er
                  medeier i. Eiendommens betegnelse, og i hvilken kommune den ligger, oppgis. 

Eiendom som i det vesentlige tjener som bolig eller fritidsbolig, registreres ikke
                  etter denne bestemmelse. Det samme gjelder våningshus og driftsbygning på
                  gårdsbruk. 

§ 9. 

Selskapsinteresser (aksjer, andeler m.v.) som overskrider én prosent av
                  selskapskapitalen, og som vedkommende selv eier. Selskapets navn oppgis. Utbytte
                  av selskapsinteressene oppgis ikke. 

§ 10. 

Reiser/besøk til utlandet hvor utgiftene ikke i sin helhet dekkes av statlige
                  midler, av det parti representanten tilhører eller av representanten privat, når
                  reisen/besøket har tilknytning til vedkommendes virksomhet som representant. Hvem
                  som bar utgiftene, navn på besøkslandet og tidspunkt for reisen oppgis. 

§ 11. 

Gave eller annen økonomisk fordel, verd mer enn 2 000 kroner, mottatt fra
                  innenlandsk eller utenlandsk giver, når gaven/fordelen har tilknytning til
                  vedkommendes virksomhet som representant. Giverens navn, fordelens art og
                  tidspunktet for ytelsen oppgis. 

III. Gjennomføringen av registreringsordningen 

§ 12. 

Opplysninger til registeret skal meldes til Stortingets administrasjon innen én
                  måned etter at nyvalgt Storting har trådt sammen. Innen 20 dager etter at
                  registreringsfristen er utløpt etter nyvalg, skal registeret være tilgjengelig for
                  allmennheten ved publisering på Stortingets nettsider. 

Endring av, eller tillegg til tidligere registrerte opplysninger, skal meldes
                  innen én måned etter at de nye opplysninger forelå. Vedkommende representants
                  tidligere registrerte data arkiveres og registeret oppdateres med de nye
                  opplysninger innen ti dager etter at representanten har meldt fra om dem. 

§ 13. 

Formular som benyttes til registreringen, skal godkjennes av Stortingets
                  presidentskap. 

§ 14. 

De registrerte opplysninger slettes fra det elektroniske registeret etter at
                  vedkommende representant er gått ut av Stortinget, jf. § 12 første ledd. 

IV Ikrafttredelse 

Reglene under I og II trer i kraft fra 1. oktober 2009. 

Votering:

Presidentskapets innstilling – med den foretatte rettelse – ble enstemmig
                     bifalt.


                    
                    

