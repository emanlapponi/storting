 Representanten Ine Marie Eriksen Søreide har tatt opp det forslaget hun
                     refererte til. 

 Jeg kan underskrive på alt det foregående taler understreket. 

I tillegg har jeg lyst til å si at da Stortinget diskuterte forholdet til
                     Grunnloven og tomtefesteinstruksen i sin tid, kom det gjennom debatten ganske
                     klart fram fra flere av representantene fra regjeringspartiene at det var ikke
                     mulig å ha et klart svar på dette. Den usikkerheten gjør at man kan ikke vite
                     hva som blir utfallet i rettsapparatet. Derfor mener vi fra Kristelig
                     Folkepartis side at det vil være klokt å være føre var og avvente til saken har
                     vært gjennom rettssystemet, og man har fått prøvd dette og vet hva man har å
                     forholde seg til. Jeg mener at ansvaret for å unngå at tomtefestere, eiere og
                     staten selv skal måtte rydde opp i etterkant hvis dette viser seg å være i
                     strid med Grunnloven § 106, burde veie tyngre enn regjeringspartienes ansvar
                     for å oppfylle Soria Moria-erklæringen. 

 Jeg skal bare informere om at regjeringspartiene kommer til å stemme mot
                     forslaget, og ber om at det også blir sagt i forbindelse med voteringen. 

 Da Odelstinget behandlet lovendringsforslaget fra Regjeringen til loven om
                     Opplysningsvesenets fond den 23. oktober, og da Lagtinget behandlet samme sak
                     den 3. november, ble de tilstedeværende statsråder spurt opptil flere ganger om
                     hvorledes Regjeringen kom til å forholde seg til spørsmålet som er tatt opp i
                     dette representantforslaget. Begge de aktuelle statsrådene – kirkestatsråd
                     Giske i Odelstinget og justisminister Storberget i Lagtinget – avviste å svare
                     på spørsmålet, hovedsakelig med den begrunnelse at det var et hypotetisk
                     spørsmål i og med at det ikke forelå noe søksmål, og man ikke visste om det
                     ville bli noen rettssak. 

Siden har fornyingsministeren på to nesten likelydende skriftlige spørsmål gitt
                     et svar som er helt uten begrunnelse, og som bare viser til at instruksen ble
                     vedtatt da og da, og lovendringen ble vedtatt da og da, og instruksen trer i
                     kraft fra 1. januar. Det synes jeg er det motsatte av å vise respekt for
                     Stortinget. Jeg synes det grenser meget sterkt til å vise det motsatte, nemlig
                     forakt for Stortinget. 

Regjeringen er i denne sak blitt advart gang etter gang, og, som jeg sa under
                     Lagtingets debatt, den har valgt med åpne øyne å kjøre mot rødt lys. Det betyr
                     at den har skaffet seg selv en særdeles stor fallhøyde. Dersom det nå skulle
                     vise seg at utfallet av en rettssak blir at staten taper, og Høyesterett – jeg
                     tar det for gitt at denne saken kommer til å ende i Høyesterett, for den er så
                     prinsipiell som noen sak kan bli – skulle fastslå at lovendringen er i strid
                     med Grunnloven, og dermed også at tomtefesteinstruksen er i strid med
                     Grunnloven, har man i tillegg skaffet seg et ekstraproblem på halsen hvis man i
                     mellomtiden har iverksatt en betydelig del av privatiseringsprosessen. Det
                     dreier seg om å privatisere inntil 20 pst. av et fond som i dag er
                     fellesskapets eiendom, og som er det eneste fondet i Norge som er
                     grunnlovfestet. 

Da vil man få den situasjon som Stortingets visepresident, Carl I. Hagen,
                     beskrev meget presist under Odelstingets debatt den 23. oktober, nemlig at man
                     har realisert en betydelig del av offentlig eiendom til tilfeldig utvalgte
                     privatpersoner, og det vil da kunne være en situasjon hvor Høyesterett slår
                     fast at disse salg egentlig var ulovlige. 

Jeg tillot meg under Lagtingets debatt å vise til at det ikke bare dreier seg
                     om forholdet til Grunnloven § 106 og bestemmelsen om det som i dag heter
                     Opplysningsvesenets fond, som den gang ble kalt for «det Geistligheden
                     beneficerede Gods». Det dreier seg faktisk også om en annen grunnlovsparagraf
                     som er like fundamental, nemlig § 19, som pålegger Kongen, og det vil si
                     regjeringen, å forvalte statens eiendommer på en forsvarlig måte. Det man her
                     står i fare for å gjøre, er å administrere statens eiendommer på en åpenbart
                     uforsvarlig måte. Det vil også ha en helt iøynefallende link til
                     ansvarlighetslovens bestemmelser om det ansvar statsråder pådrar seg dersom de
                     medvirker til dette, eller unnlater å forsøke å forhindre en slik uforsvarlig
                     disponering av statens eiendommer. 

Jeg finner det bemerkelsesverdig at ingen av de berørte statsråder har funnet
                     noen grunn til å møte opp i Stortinget, til tross for at man formodentlig i
                     regjeringskvartalet vet at denne sak er satt på Stortingets dagsorden og vil
                     bli behandlet som siste sak i dagens møte. Det forteller også noe om hvilken
                     interesse denne regjering har for den lovgivende forsamling i dette landet.
                  

 Flere har ikke bedt om ordet til sak nr. 1 på tilleggsdagsordenen. 

(Votering, se side 1703) 





                    
                    
                    

