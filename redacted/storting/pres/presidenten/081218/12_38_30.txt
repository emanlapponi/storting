 Representanten Ulf Leirstein har tatt opp de forslagene han refererte til. 

Det blir replikkordskifte. 

 Jeg har registrert i media at Fremskrittspartiet i alle sammenhenger i det siste
                  har sagt at Gjedrem må handle fordi Regjeringen sitter med hendene i fanget. Det
                  kan jo ikke forstås på annen måte enn at Gjedrem etter Fremskrittspartiets mening
                  ville satt renten mindre ned dersom Regjeringen hadde fulgt Fremskrittspartiets
                  ønske om krisetiltak tidligere i høst. 

Fremskrittspartiet har først og fremst bedt om skattelette. Det må altså bety at
                  Fremskrittspartiet mener at tiltak fra Regjeringen etter Fremskrittspartiets
                  oppskrift ville redusert rommet for rentenedsettelse, og at de dermed indirekte
                  sier at de prioriterer finanspolitiske tiltak foran rentenedsettelse. 

Da er mitt spørsmål til Fremskrittspartiet og Ulf Leirstein: Er det slik å forstå
                  at Fremskrittspartiet ikke prioriterer det som har skjedd i og med Gjedrems
                  nedsettelse av renten? Betyr ikke det mer enn tidlige krisetiltak på andre
                  områder? 

 Hvis representanten Alf E. Jakobsen hadde lest hva som var begrunnelsen for
                  rentenedsettelsen i Norges Bank i går, ville han sett at Regjeringens framlagte og
                  vedtatte statsbudsjett for neste år ikke er blitt viet veldig mange ord. Det er
                  den internasjonale finansuroen og utsiktene for norsk økonomi neste år som er de
                  store utfordringene, og som gjør at Norges Bank faktisk velger å sette renten
                  kraftig ned, og muligens også velger å sette renten ytterligere ned utpå nyåret.
                  Det betyr at med Regjeringens politikk ville renten gått ned uansett, og det er
                  jeg glad for. Det som har vært min kritikk, er at jeg synes man i Norges Bank
                  faktisk burde tatt høyde for et ekstraordinært rentemøte og kommet med dette
                  tiltaket for et par uker siden. Men jeg er glad for at det har kommet på plass nå. 

Hvis de tiltakene Fremskrittspartiets har foreslått, hadde blitt vedtatt her i
                  dag, hadde færre blitt arbeidsledige. Og vi hadde ikke gått inn i en juletid da
                  veldig mange er bekymret for arbeidsplassen sin, hvis vi hadde bevilget nødvendige
                  midler til bygg- og anleggsbransjen. Innenfor anleggsbransjen har vi sett at
                  ledigheten er gått opp 98 pst. den siste tiden. Det forteller at alarmklokkene
                  burde begynne å ringe hos flere enn Fremskrittspartiet. 

 Vi ser at Fremskrittspartiet fremmer meget omfattende forslag som går langt utover
                  den tilpassingen av bevilgningene som nysalderingen i utgangspunktet er tenkt å ta
                  hensyn til. Det er til å leve med. Men det er noen av forslagene som
                  Fremskrittspartiet fremmer, jeg har problemer med å ta seriøst. 

Hvordan ser representanten Leirstein for seg at det på en fornuftig måte skal
                  kunne brukes 1,1 milliarder kr til drift og vedlikehold av riksveier fra i dag og
                  fram til nyttår? Ser representanten Leirstein for seg et alternativt
                  juleevangelium der en hærskare av veiarbeidere skal dale ned fra himmelen for å
                  asfaltere norske veier i julehelgen? 

 Det var et interessant spørsmål. La meg prøve å svare helt konkret på det man
                  faktisk er ute etter. 

Hvis man leser forslagene våre, ser man at disse midlene gjøres overførbare for
                  neste år. Poenget er at hvis vi hadde bevilget penger til bygg- og anleggsbransjen
                  nå, framfor å sitte og vente til månedsskiftet januar/februar, hadde Statens
                  vegvesen og andre fått klarsignal til å sette i gang med prosjektering, gjerne
                  også i dagene før juleferien setter inn, og man ville ha kommet i gang allerede i
                  januar med videre prosjektering. Nå må man sitte og vente til månedsskiftet
                  januar/februar for å se hvilke penger som kommer, og så skal man altså begynne å
                  planlegge. Ikke minst skal også Stortinget behandle denne tiltakspakken – og det
                  er ikke gjort på 24 timer. Så dette drøyer ut i tid. Nå har vi mulighet gjennom
                  nysalderingen til faktisk å vedta en del ekstrabevilgninger, som Regjeringen mest
                  sannsynlig uansett kommer med i januar/februar. 

 Det er ikke noe nytt fra Fremskrittspartiet; det er den samme oppskriften. Hvis
                  Stortinget hadde fulgt oppskriften, hadde det fallet i norsk økonomi som vi nå
                  opplever, blitt enda større. Utryggheten for de mange ville blitt enda større, vi
                  hadde fått det enda vanskeligere. I en tid som krever at vi bør få trygghet og
                  fellesskap med solidarisk inntekts- og lønnspolitikk, skatt etter evne og
                  offentlige investeringer som korrigerer markedet, er det ikke noe nytt fra
                  Fremskrittspartiet. 

Er ikke snart alvoret slik at også Fremskrittspartiet bør nyorientere sin
                  politikk? Er det ikke slik at en bør si at en tok feil da en trodde på de
                  sjølregulerende markeder? Er det ikke slik at en må prioritere mellom hva som er
                  viktigst: bevilgninger over statsbudsjettet eller skattelettelser? 

 Med all respekt for representanten Lundteigen hadde jeg håpet at han faktisk hadde
                  sett hva Fremskrittspartiet har foreslått gjennom flere måneder nå. Lundteigen
                  påstår at med vår politikk ville flere opplevd utrygghet, og problemene hadde vært
                  enda større. 

Hvis Fremskrittspartiets politikk hadde blitt vedtatt, ville en gjennomsnittlig
                  nordmann hatt mellom 5 000 og 10 000 kr i skattelettelser neste år – 5 000–10 000
                  kr mer å bruke i sin egen privatøkonomi, noe som også hadde vært med på å sikre
                  omsetning i detaljhandelen. Hvis Fremskrittspartiets politikk hadde blitt
                  gjennomført i Stortinget, hadde man bevilget betydelige milliarder til bygg- og
                  anleggsbransjen for neste år, slik at veldig mange av dem som nå dessverre
                  opplever ledighet innenfor bygg- og anleggsbransjen, og som til neste år vil bli
                  permittert og oppsagt, kunne sluppet det. Det er jo nettopp med
                  Fremskrittspartiets politikk man kunne fått trygghet for norske arbeidsplasser og
                  sørget for at nedgangen i norsk næringsliv hadde blitt betydelig mindre enn med
                  det løpet som Regjeringen legger opp til, og som representanten Lundteigen
                  støtter. 

 Først vil jeg si at representanten Lundteigen har helt rett i at opposisjonen, og
                  spesielt Fremskrittspartiet, burde slutte å fly rundt og omtale regjeringspartiene
                  som arrogante, når man selv ikke er villig til å innrømme feil som er så åpenbare
                  – når man har trodd på det selvregulerende markedet og de liberalistiske kreftene
                  i verden, som denne høsten til de grader har vist seg ikke å være løsningen på
                  verdens utfordringer. 

Jeg vil helt kort spørre representanten Leirstein, siden det nå er jul og vi snart
                  går inn i et valgår: Deler av opposisjonen har jo på mange måter strukket ut en
                  hånd til Fremskrittspartiet i denne nysalderingsdebatten. For første gang er man
                  med på å øke bevilgningene sent opp mot jul, fordi man mener det er ekstraordinære
                  tider. På tross av det har Fremskrittspartiet valgt å legge seg på en helt egen
                  linje i den økonomiske politikken, med noen budsjettekniske løsninger som er litt
                  spesielle. Burde ikke Fremskrittspartiet nå brukt anledningen til å komme de andre
                  borgerlige partiene i møte, når de også foreslår økte bevilgninger i
                  nysalderingen? Eller har Fremskrittspartiet rett og slett innsett at livet som
                  ensom ulv på borgerlig side også vil fortsette etter valget i 2009? 

 Jeg setter jo veldig pris på den rørende omsorgen representanten Micaelsen har for
                  det borgerlige samarbeidet, og regner med at han vil gi full tilslutning til at
                  det kan bli et regjeringsskifte neste høst, hvor man virkelig kan sette dette
                  samarbeidet ut i praksis. 

Det er faktisk slik at vi i Fremskrittspartiet fremmer de forslag vi mener er
                  riktige i den situasjonen vi er i nå. Jeg er veldig glad for at også de øvrige
                  opposisjonspartiene benytter nysalderingen til å fremme en del nye forslag som er
                  meget kjærkomne i den vanskelige økonomiske situasjonen vi er inne i nå. Det betyr
                  at vi er enige om retningen, og så er vi noe uenige om hvor store skritt det er
                  nødvendig å ta. Jeg er veldig glad for at de borgerlige partiene – opposisjonen –
                  både gjennom budsjettdebatten, gjennom nysalderingsdebatten og gjennom de pakkene
                  som har kommet, har trukket i samme retning. Det er jeg veldig glad for, og det er
                  et godt signal til velgerne, med tanke på at vi kan få et nytt og styringsdyktig
                  regjeringsalternativ neste høst. 

 Hvis representanten Leirstein hadde hørt etter hva jeg sa, ville han hørt at mitt
                  poeng var at fallet i norsk økonomi hadde blitt større dersom Fremskrittspartiet
                  hadde nådd fram i Stortinget, enn det det nå er. Årsaken er jo innlysende:
                  Fremskrittspartiet har hele tida sagt at en skulle ha større skattelette og dermed
                  større privat konsum, en skulle ha større offentlige investeringer – en skulle
                  altså ha enda flere i arbeid enn det vi har hatt, en skulle tøyd grensene
                  ytterligere. Når så den internasjonale finanskrisen kommer inn, er det ganske
                  logisk at fallet hadde blitt større, utryggheten hadde blitt større. Det er godt
                  vi har ført en mer nøktern økonomisk politikk enn det Fremskrittspartiet hele tida
                  har lagt opp til, og som de fortsatt ikke er villig til å ta en centimeter
                  sjølkritikk på. 

 Jeg skulle gjerne likt å se dokumentasjonen på det representanten Lundteigen
                  påstår, at fallet angivelig skulle ha blitt mye større i norsk økonomi kommende år
                  hvis Fremskrittspartiet hadde fått gjennomført sine skattelettelser.
                  Fremskrittspartiet har faktisk tro på at skattelettelser vil virke stikk motsatt –
                  folk får bedre økonomi, en mer robust evne til å betjene sine lån og sine innkjøp.
                  Det ville bidra til å opprettholde en viss grad av konsum, slik at bl.a.
                  detaljhandelen, hvor vi har veldig mange tusen mennesker ansatt i Norge, ikke
                  ville gå en like utrygg framtid i møte. Fremskrittspartiet har tro på den
                  resepten. 

Og så til markedene, som både representanten Lundteigen og representanten
                  Micaelsen er veldig opptatt av. Jeg har hatt gleden av å sitte på Stortinget i tre
                  år. Alle saker vi har hatt i finanskomiteen som går på regulering av markedet i
                  Norge, innenfor finansnæringen osv., har vært enstemmige og blitt enstemmig
                  vedtatt i Stortinget. Måten vi har innrettet markedet og reguleringene på i Norge,
                  er det enstemmighet om, så å prøve å oppkonstruere en uenighet på dette området
                  faller på stengrunn. 

 Replikkordskiftet er omme. 

 Det kunne vært fristende å ta opp tråden med hvilke forferdelige ting de
                  selvregulerende markeder rundt omkring i verden har bidratt til i vår hjemlige
                  økonomi, men jeg skal i all beskjedenhet nøye meg med å kommentere litt av det som
                  vi kanskje kan gjøre her hjemme når det gjelder de problemene vi faktisk står
                  overfor. 

Salderingsdebatten og nysalderingen har aldri vært noen arena for de store
                  omkamper og nye budsjetter, og det står Høyre fortsatt ved, også i denne
                  innstillingen. 

Vi fremmet i vårt alternative budsjett forslag om tiltak som kunne økt aktiviteten
                  i bygg- og anleggssektoren, og ikke minst fått vekk de skatteskjerpelsene man har
                  pålagt norsk næringsliv i en svært vanskelig tid. At skatteskjerpelser i
                  milliardklassen er riktig medisin nå, er jeg overrasket over at noen i det hele
                  tatt mener. 

Men det kunne kanskje vært behov for nye budsjetter. Høyre har, og det har også
                  andre, etterlyst raskere tiltak og mer resolutt opptreden fra Regjeringen i den
                  krisen som nå er i realøkonomien. Vi vil være åpne for å diskutere alle gode
                  løsninger som kan bidra til å avhjelpe den situasjonen som vi nå har. Vi er klare
                  til å gjøre det raskt, det har vi vist i komiteen, og vi mener at det må gjøres
                  raskt. Men det er først og fremst Regjeringen som har ansvaret for at forslagene
                  kommer. Mer enn noen gang er det Regjeringen som har ansvaret for å regjere. Nå
                  tar det for lang tid å få frem beslutningene. 

Vi legger frem tre konkrete forslag i forbindelse med salderingen. Vi foreslår en
                  økning når det gjelder planleggingsmidler på 200 mill. kr, for planlegging er nå
                  noe av det mest sentrale. Som et eksempel på dette viser jeg til at
                  Arkitektbedriftene nå sier at ledigheten der har steget med 6 pst. siden april. De
                  beskriver nokså presist hvordan situasjonen er i sin siste utgave av Teknisk
                  Ukeblad, og sier at «utbyggere som vil bygge, får ikke lån, og private utbyggere
                  har ikke råd». Den eneste måten å komme ut av dette på er at det kommer en
                  krisepakke umiddelbart, og at januar/februar er altfor sent. Da vil ingeniørene og
                  arkitektene være i arbeid i mars/april, og byggerne og entreprenørene vil ikke
                  komme til å jobbe før etter sommerferien. 

Det samme gjelder dette med lånerammen og gunstige lån til kommunene for å pusse
                  opp skolebygg og andre kommunale bygninger, en ramme som vi øker med 3 milliarder
                  kr, og økte avskrivningssatser for maskiner – altså en skattelettelse. 

Ett forhold til i denne innstillingen: Bank- og lånemarkedet fungerer fortsatt
                  ikke godt nok. Etter Høyres initiativ har hele komiteen samlet seg om en merknad
                  hvor problemene i bankmarkedet i relasjon til Stortingets behandling av
                  tiltakspakken tidligere i høst kommenteres. I denne merknaden er komiteen enig om
                  at det stadig vil være behov for justeringer. Vi understreker det som blir sagt i
                  Innst. S. nr. 12, at behovet må «vurderes fortløpende». Det understrekes også nå
                  at Regjeringen må agere raskt og treffe korrigerende tiltak, slik at bankmarkedet
                  fungerer bedre, ikke minst for kundene, som er de som skal opprettholde alle
                  arbeidsplassene. 

Det er ingen tvil om at dette markedet ikke fungerer. Derfor mener jeg at denne
                  merknaden er en viktig nyansering fra komiteen. Det kommer daglige rapporter om
                  utlånstørke og utlånsvegring fra bankene, og det vitner om handlekraft for å prøve
                  å bøte på problemene. Derfor ble jeg litt bekymret i går, og for så vidt også i
                  dag, når jeg hører at posisjonspartiene refser bankene for ikke å låne ut penger.
                  Komitélederen refset bankene i går. LO – uten at det har noen relasjon til vårt
                  arbeid – gjør det samme i dag. Man mener altså at det er enkeltbankenes skyld at
                  banksektoren nå ikke fungerer. Jeg tror man skal være varsom med å presse de
                  privateide norske bankene – og det er for så vidt alle – til å gjøre økonomiske
                  disposisjoner i sin bankdrift som ikke er vel fundert. Vi har i vår samfunnsmodell
                  stort sett private banker, og de har et ansvar for å drive ansvarlig og lønnsomt.
                  Da kan de ikke tvinges til utlån, slik jeg oppfatter at man nå sier fra
                  posisjonens side. Vi har jo selv i denne sal bestemt hvordan man skal håndtere de
                  selskapene man eier og styrer. Det skal være ansvarlighet overfor et styre. Man
                  kan ikke gjøre disposisjoner som setter både samfunnets interesser og eiernes
                  interesser på spill. Dette er det en meget streng lovgivning for. Jeg mener at
                  bankene følger dette opp. Jeg tror ikke at man løser problematikken på
                  bankmarkedet ved å lete etter syndebukker. Men jeg ser at det er vanskelig å finne
                  tiltak. Men ballen og pasningen for dette er uten tvil fra en samlet komité lagt
                  til Regjeringen. 

Sigvald Oppebøen Hansen hadde her teke over
                  pressidentplassen. 

 Det blir replikkordskifte. 

 Jeg tillater meg bare å ta en liten historieoppsummering når det gjelder høsten og
                  Høyres kritikk av Regjeringen, som i hovedsak har gått ut på å antyde at
                  Regjeringen sleper beina etter seg, for lite, for seint – og hele den pakka. 

La meg da minne om Høyres historikk etter at denne type finanskrise slo inn i
                  Norge. Før statsbudsjettet ble lagt fram, etterlyste Høyre et nøytralt budsjett.
                  Regjeringspartiene fulgte situasjonen og la fram et ekspansivt budsjett. Etter en
                  stund endret Høyre strategien og mente at vi skulle ha et ekspansivt budsjett. I
                  det alternative budsjettet Høyre la fram tidligere i høst, la man seg imidlertid
                  på Arbeiderpartiets, SVs og Senterpartiets linje i budsjettpolitikken, på det
                  samme nivået. Og nå i nysalderingsdebatten er tiden kommet for å si at man trenger
                  300 mill. kr ekstra, slik at planleggingskapasiteten kan opprettholdes i romjulen
                  i de ulike etatene. 

Man må altså være medlem av Høyre eller Fremskrittspartiet for å tro at folk i
                  kommunene, i Statens Vegvesen og i Jernbaneverket nå sitter og trommer med
                  fingrene og ikke har noe å drive med. Selvfølgelig er signalene sendt ut. 

Hva er representanten Flåttens vurdering av egen troverdighet når han kritiserer
                  Regjeringen i disse spørsmålene? 

 Høyres troverdighet i økonomiske spørsmål er som alltid god. Det tror jeg velgerne
                  vet. 

For det første er disse midlene som vi foreslår, gjort overførbare – så det er nå
                  den diskusjonen. For det andre: Ja, vi har endret strategi flere ganger denne
                  høsten – ikke minst det vi la inn i vårt ordinære alternative budsjett, for å si
                  det slik. Det er representanten Micaelsen og hans parti og samarbeidspartiene som
                  har et problem ved at de ikke raskt nok tilpasser seg de endringene som kommer.
                  Det skulle bare mangle at man ikke endret synspunkter på den økonomiske politikken
                  og på pengepolitikken fra august måned til desember – i det som er et jordskjelv i
                  internasjonal og norsk økonomi. 

 Uttalelsene fra Høyre i går etter rentenedsettelsen har gjort meg litt usikker på
                  hva det er som er Høyres politikk. Er det slik at Høyres politikk ville ha ført
                  til en lavere rentenedsettelse enn det sentralbanksjefen gjorde i går? Og er det
                  slik at Høyre ønsker en lavere rentenedsettelse enn det sentralbanksjefen gjorde i
                  går? 

 Presidenten vil be Svein Flåtten ta opp forslaga under replikksvaret sitt. 

 La meg først få ta opp forslaget fra Høyre, Kristelig Folkeparti og Venstre. 

Når det gjelder renten, er det helt opplagt at ingen hadde forutsett hvordan denne
                  situasjonen skulle bli. Norges Bank sa jo i går at man nå tar høyde for
                  ytterligere vekst i de offentlige utgifter, ved at den pakken som er advisert, og
                  som skal komme, ligger inne i bankens betraktninger. 

Jeg tror at spørsmålet fra representanten Holmås om hvorvidt vårt budsjett skulle
                  tilsi en lavere eller høyere rente, er av svært teoretisk interesse. Tingene
                  skifter svært raskt her, og forholdet mellom finanspolitikken og pengepolitikken
                  må fungere godt. Det har egentlig ikke fungert godt nok, slik jeg ser det. 

 Representanten Svein Flåtten har tatt opp det forslaget han refererte til. 

 Jeg syns representanten Flåtten sa det på en grei og real måte: Høyre har denne
                  høsten endret strategi flere ganger. Det er ikke bare Høyre som har måttet se
                  annerledes på dette, også i regjeringspartiene har en sjølsagt måttet se
                  annerledes på det. 

Flåtten sier at problemet er at en ikke har reagert raskt nok. Det kan sikkert
                  være ulike vurderinger med hensyn til i hvilken grad en har reagert raskt nok. Men
                  det reageres, og det reageres i en retning som – med det Flåtten nå sier – er
                  byggende i forhold til det vi står overfor. 

Det jeg også har lyst til å si noe om, er det som skjer i bankvesenet når det
                  gjelder å ta opp den akselererende nedgangskonjunkturen. Det er ganske sentralt at
                  egenkapital og inntjening blir mer viktig, og at bankene må prøve å kombinere sin
                  egen situasjon med det samfunnsansvaret de har. Jeg vil høre om Flåtten ikke er
                  enig i det. 

 Når bankene driver sin forretning etter de prinsipper, lover og regler som
                  gjelder, innebærer det å ta samfunnsansvar, og det mener jeg at bankene gjør. 

Når representanten Lundteigen snakker om at vi har skiftet strategi, så vil jeg si
                  at vi har kommet med forslag både i vårt ordinære, alternative budsjett og ellers.
                  Regjeringen og regjeringspartiene skryter av at de har presentert en rekke
                  kredittpolitiske tiltak, men det har vært enighet i komiteen og i Stortinget om
                  det. Men hvilke budsjettpolitiske tiltak har man kommet med? Der skal det komme
                  noe i februar måned, og vi har kritisert det, det er for sent. Det støtter svært
                  mange i norsk næringsliv, som venter på løsninger. 

 Høyre viser i en merknad i innstillingen til forslag om skattelette i sitt
                  alternative budsjett. Høyre har altså hele veien, etter at finanskrisen inntraff,
                  etterlyst skattelette for å redusere ledigheten. At Høyre er for skattelette, er
                  gammelt nytt, men nå foreslår de de samme tiltakene som de fremmet i fjor, som
                  ekstraordinære tiltak. Det sa de fra Høyre. 

Men i alle fall er det bred enighet om at skattelette har mye dårligere effekt for
                  sysselsettingen enn f.eks. utgiftsøkning. Nå har Statistisk sentralbyrå beregnet
                  at 19 milliarder kr i skattelette vil gi 2 500 flere arbeidsplasser, mens hvis en
                  bruker 19 milliarder kr til offentlig utgiftsøkning, vil det kunne gi 40 000 nye
                  arbeidsplasser. 

Hvorfor krever da Høyre skattelette som krisetiltak, når det åpenbart har større
                  effekt for sysselsettingen å øke offentlige utgifter? Betyr det at dere i Høyre
                  egentlig ikke er så opptatt av sysselsettingen og arbeidstakerne? 

 Skattelettelser eller å ta tilbake skjerpelsene er et utmerket tiltak for både å
                  stimulere til arbeid og stimulere til eierskap og etablering av bedrifter. 

Men akkurat i den situasjonen vi er i nå, er det å ta vekk skatteskjerpelsene på
                  eierskap noe av det aller viktigste man kan gjøre, for det tar vare på norske
                  bedrifter. Det bidrar kanskje også til at det finnes noen norske bedrifter som
                  ikke går konkurs – alle gjør jo ikke det, men noen vil kunne gå konkurs. Hvis
                  belastningen på eierne er lavere, vil skattelettelser kunne bidra svært positivt. 

Man sier at Høyre alltid mener at skattelettelser er løsningen. Ja, egentlig! I
                  veldig mange sammenhenger er det løsningen på en god del problemer i næringslivet.
                  Jeg er forundret over at et parti som Arbeiderpartiet, som vil ta vare på
                  arbeidsplassene, ikke ser det i denne situasjonen. 

 Jeg vil gjerne følge opp svaret på min forrige replikk. Da ble det klart at Høyre
                  ikke aner om deres politikk ville ført til en annen rentesettelse, og det er jo
                  all right for folk å få vite! 

Det andre, som Flåtten ikke svarte på, var om han egentlig ønsket at den
                  rentenedsettelsen som kom i går, ikke skulle vært så stor. Mener han at den ikke
                  burde vært så stor? Ønsker han helst at den ikke skulle vært så stor? 

 Jeg forstår egentlig ikke spørsmålet fra Holmås. Det er helt opplagt at hvordan
                  vårt alternative budsjett influerer på rentesettingen ved juletider, kan det være
                  vanskelig å si noe om. På samme måte er det enda vanskeligere å si noe om hvordan
                  det opprinnelige budsjettet til Regjeringen vil slå ut. 

Jeg tror at våre ønsker med hensyn til renten kanskje ikke er så interessante i
                  denne sammenheng. Vi ønsker at sentralbanksjefen skal følge norsk økonomi godt, og
                  sette renten så mye ned som han mener han bør. I går mente sentralbanksjefen at
                  det var nødvendig å redusere renten kraftig. Vi tar til etterretning at han da
                  føler at Regjeringen i finanspolitikken ikke har gjort sin jobb, og derfor må han
                  gjøre jobben. 

 Replikkordskiftet er over. 

 Det er helt utrolig at Høyre, som altså har kritisert Regjeringen for Regjeringens
                  egen politikk hver eneste gang renten har gått opp siden vi overtok, plutselig
                  ikke har en formening om hvor det er renten bør være, om det er bra eller ikke at
                  den går ned. Og når man i forbindelse med rentemøtet i går anklaget Regjeringen
                  for å være tafatt, og sa at sentralbanksjefen handler når Regjeringen ikke gjør
                  det, men så kommer i stortingssalen dagen etter og ikke er villig til å forsvare
                  et slikt standpunkt i det hele tatt – det gjelder Svein Flåtten – da blir jeg litt
                  overrasket. 

For vi har vært veldig klare fra vår side i forbindelse med budsjettdiskusjonene
                  og budsjettdebattene etter hvert som finanskrisen og konsekvensene av den viste
                  seg. Først viste konsekvensene seg for norsk bankvesen, som vi håndterte gjennom
                  den bankpakken som vi kom opp med, og senere gjennom pakker knyttet opp mot
                  forskjellige bankinstitusjoner og andre garantifond, senest i den saken som vi
                  behandlet tidligere dag. Vi gjorde først det, og deretter la vi fram et ekspansivt
                  budsjett. Det gjorde vi to dager før Høyre først var ute og ønsket seg et nøytralt
                  budsjett, som ville ført til en enorm innstramming i forhold til det budsjettet vi
                  la fram. Deretter var man usikker, og nå senere kommer partiet med forslag som er
                  mer ekspansive. Høyre har med andre ord hatt en glideflukt i politikken sin i
                  løpet av hele den perioden som man har anklaget oss. Men vi har hele tiden sagt at
                  vi først ville legge fram det ekspansive budsjettet, deretter ville vi at renten
                  skulle gå ned, for det var det næringslivet og partene i arbeidslivet var veldig
                  klare på i forkant av dette, at renten måtte ned, og så har vi varslet at vi
                  ønsker å få til en pakke over jul som nettopp analyserer situasjonen, viser
                  helheten og gir oss overblikket når det gjelder arbeidsmarkedet. Da vil vi sette i
                  verk de tiltakene som både er best egnet til å løse finansproblemene og, sett fra
                  vår side, også er egnet til å løse klimakrisen og klimaproblemene. Vi er nemlig i
                  en situasjon der vi har flere kriser, noen av kortsiktig karakter og noen av mer
                  langsiktig karakter, som krever mer langsiktige grep. Men det er sysselsettingen
                  som står i sentrum for oss, og det er det som kommer til å være det aller
                  viktigste når det gjelder pakken. Men først ville vi ha renten ned. Det var det
                  som var det viktige for oss. 

Salderingen av budsjettet er for alle andre partier enn Fremskrittspartiet først
                  og fremst et sted der vi omprioriterer. Vi tar konsekvensen av de endringene som
                  vi har sett har vært nødvendige å gjøre i løpet av året, og foretar de endringene.
                  Vi er veldig fornøyde spesielt med at vi gjorde endringer og kom med
                  ekstrabevilgninger innenfor universitets- og høyskolesektoren – jeg tror det var
                  helt nødvendig at det kom på plass i salderingen – men vi er også fornøyde med de
                  andre. Og der er de fleste partiene enige. 

Høyre har fremmet noen helt konkrete forslag her som man mener at det er veldig
                  viktig å få i gang akkurat nå, ikke fordi man tror at folk kommer til å bruke opp
                  de pengene mellom i dag, som er 18. desember, og 31. desember, som er årets siste
                  dag, men fordi man ønsker å la dette ha virkning for neste år. Det er greit nok.
                  Vi har sagt at de forslagene som Høyre har spilt inn i denne sammenhengen, er
                  forslag som vi tidligere har gitt beskjed om at vi kommer til å vurdere fram mot
                  januar/februar, og jeg tror ikke at tidspunktet når det gjelder dette, kommer til
                  å være avgjørende. Det oppfatter jeg heller ikke at Høyre synes, men de ønsker å
                  få dette på plass nå. Det er i og for seg greit nok, men vi ønsker å ta dette som
                  en del av en helhetlig pakke. 

Så har det kommet kritikk fra opposisjonen – og den er ny – om at vi er
                  ukoordinerte. Det er jeg litt overrasket over. For jeg mener at vi har vært veldig
                  klare fra regjeringspartienes side, både når det gjelder rekkefølgen på disse
                  tingene, og når det gjelder de tiltakspakkene som vi har kommet med. Først skulle
                  vi komme med noe som hadde med bankvesenet å gjøre, deretter skulle vi se på
                  situasjoner når de oppstod, så skulle vi få renten ned, og så skulle vi skaffe oss
                  overblikket over arbeidsmarkedet og komme med tiltak på dette området i
                  januar/februar. Og så langt kan jeg ikke si noe annet enn at vi følger det
                  mønsteret. De tiltakene som vi har kommet med, følger det mønsteret vi har lagt
                  opp, de følger den planen vi har lagt opp. Hvorfor man da kommer med kritikk om at
                  dette er ukoordinert, synes jeg er veldig rart. Men det er mulig at andre
                  opposisjonspartier kan bruke mer tid enn de tidligere på å forklare hvordan de
                  mener at vi er ukoordinerte. Tvert imot er vi så samkjørte at når vi kommer med
                  disse forslagene til Stortinget, går de stort sett enstemmig gjennom i Stortinget
                  også. 

Så har jeg lyst til å bruke litt tid på Fremskrittspartiet, for jeg synes det er
                  et tema som man er nødt til å ta opp på en litt ordentlig måte. Det går en
                  annonsekampanje nå i avisene, med Fagforbundet og de fattiges organisasjoner, som
                  peker på hvordan situasjonen er nå for en god del folk som har dårlig råd, som
                  lever med lite penger, og som har finanskrise hver dag, som de sier. Det er jeg
                  helt enig i. Derfor har vi i de budsjettene vi har lagt fram, særlig tatt grep i
                  forbindelse med trygdeoppgjøret. Vi har løftet de laveste trygdene, vi har løftet
                  sosialhjelpen en del – og det er ingen tvil om at vi har et ønske om å komme enda
                  høyere på det området fra SVs side – og vi har i tillegg sørget for å utvide
                  bostøtteordningen slik at det kommer inn 50 000 nye mennesker under den, fordi vi
                  mener det er målrettede og gode grep for å løfte folk som har dårligst råd. Men i
                  tillegg er det ingen tvil om at når vi kommer til den krisepakken, må den
                  tiltakspakken være innrettet slik at det nettopp er de folkene som er mest utsatt
                  når det gjelder arbeidslivet, de folkene som har dårligst råd, som står i fokus. 

Men til Fremskrittspartiet: Jeg husker at da jeg var liten, advarte min mor og min
                  far meg mot lokkemenn. De sa at de tilbød gjerne snop, og så ville det skje
                  grusomme ting med meg hvis jeg fulgte etter dem. Når vi ser på budsjettarbeidet
                  til Fremskrittspartiet og budsjettforslaget til Fremskrittspartiet, er det
                  Fremskrittspartiet som er vår tids lokkemenn. Når de i budsjettet foreslår 20
                  mill. kr til fattiges organisasjoner og 2 000 kr til jul for sosialhjelpsmottakere
                  og minstepensjonister, er det isolert sett sympatiske forslag. Men det står ikke i
                  sammenheng med alt det andre som Fremskrittspartiet gjør i sine vanlige
                  budsjetter. Hvis vi går gjennom budsjettet og ser på hva deres politikk ville føre
                  til, vil i se at de kutter slik at det ville vært 16 000 færre mennesker som ville
                  fått uføretrygd. De kutter ut hele kvalifiseringsprogrammet, som er vår regjerings
                  viktigste grep for å løfte folk som er langtids sosialhjelpsmottakere, ut av den
                  dårlige økonomiske situasjonen og inn i arbeidslivet i stedet. Det kutter bare
                  Fremskrittspartiet ut. I den ordningen som sikrer at folk som har bodd kort tid
                  her i landet, ikke skal være nødt til å gå på sosialkontoret hver eneste måned og
                  belaste Nav – som allerede i utgangspunktet har en utfordring – kutter
                  Fremskrittspartiet flere titalls millioner og i noen tilfeller hundre millioner
                  kroner på saksbehandlersiden, slik at de ville ha færre mennesker til å ta imot
                  flere mennesker som kommer til sosialkontoret. Det har ført til mer usikkerhet for
                  de menneskene som har bodd kort tid i Norge, og som dermed ville bli nødt til å
                  bli sosialhjelpsmottakere. 

Fremskrittspartiet kutter og kutter. Og hva skriver de i sitt eget budsjett, i
                  arbeids- og sosialbudsjettet: De mener at Regjeringens arbeid mot sosial dumping
                  har ført til at lønnskampen i Norge er blitt hemmet. Hva betyr det? De mener at de
                  lavtlønnede menneskene som jobber her i Norge, skal ha lave lønninger. Det er det
                  som er hele problemet. Problemet her er at de har for høye lønninger. Arbeidet mot
                  sosial dumping har sikret gode lønninger til folk, og det er Fremskrittspartiet
                  imot. 

Fremskrittspartiet bruker altså budsjett etter budsjett på å kutte for folk som
                  har det dårlig, de kutter for folk som er uføretrygdede, de kutter for langtids
                  sosialhjelpsmottakere, og de vil ha en deregulert markedsøkonomi, som etter vår
                  oppfatning helt klart ville ført til at finanskrisen hadde rammet mye hardere i
                  Norge – som den har gjort andre steder. 

Så kommer Christian Tybring-Gjedde. Jeg må innrømme at vi var mange mennesker kl.
                  22.46.37 den 27. november som hadde lyst til å ta ordet etter at Christian
                  Tybring-Gjedde hadde holdt sitt innlegg om hvor fantastisk han mente USA var og
                  hvor fantastiske alle systemene i USA var, når vi nettopp kritiserte hvordan
                  mangelen på reguleringer i USA hadde skapt den finanskrisen som nå rammer oss alle
                  på en knalltøff måte. Han sier: Hva er det med denne velferdsstaten som er så bra?
                  Hva er det som gjør at vi har så mye å skryte av her i Norge? spør han. Har vi så
                  mye å skryte av når det gjelder helse, utdanning og kunnskapsnivået, og når det
                  gjelder integrering? Har vi så mye å skryte av i forhold til amerikanerne? Jeg
                  tror faktisk ikke det. Hva med vår justispolitikk, eller vår forsvarsevne? 

Nå kommer jeg akkurat fra USA. Da jeg snakket med folk der, opplevde jeg f.eks. at
                  drosjesjåføren som kjørte der, på grunn av nedgangstidene hadde mindre i
                  innkjøring og måtte kutte ut helseforsikringen sin. Jeg opplevde at folk jeg
                  kjente der borte, hadde mistet jobben, og de kom til å miste helseforsikringen ved
                  juletider. Der har de et system – et system som åpenbart flere framtredende
                  representanter i Fremskrittspartiet ønsker seg i retning av – som for et titalls
                  millioner mennesker, i dag er det allerede 55 millioner, betyr mindre trygghet,
                  mindre velferd, mindre solidaritet, og der mer er overlatt til markedsøkonomien. 

Jeg var i en radiodebatt med Christian Tybring-Gjedde om boligmarkedet. Han var
                  veldig klar. Han mente at hvis folk som bodde i byen, nå opplevde at de ble rammet
                  av den enorme husleieøkningen, burde folk heller flytte ut av byen. Ja vel, flytte
                  ut av byen. Det er Fremskrittspartiets politikk for trygghet. Det er ikke noen
                  trygghet for folk som har dårlig råd. Det er supert for dem som har god råd.
                  Fremskrittspartiet er vår tids lokkemenn. Jeg synes at det er det nødvendig å
                  gripe fatt i og ta opp når det altså fremmes et forslag der Fremskrittspartiet
                  later som om de står på deres side som har dårlig råd, i motsetning til det de
                  ellers står for dag ut og dag inn i den virkelige politikken. 

 Det blir replikkordskifte. 

 Det var mye jeg kunne tatt tak i her, men det har jeg tenkt å gjøre i et innlegg
                  senere. 

Jeg tenkte jeg skulle spørre om renten, siden Heikki Holmås mener at det er
                  Regjeringen som har æren for at renten går ned, fordi de la frem et svakt
                  ekspansivt budsjett i utgangspunktet, og at dette er noe Gjedrem forstår nå, og så
                  setter han renten ned. 

Men så har jo Stoltenberg samtidig varslet at han vil sette i gang en
                  milliardsatsing i januar/februar. Vi snakker altså om 2009. Så dette budsjettet
                  som er svakt ekspansivt, skal virke bare i 30 dager, og så skal det i de
                  resterende elleve månedene komme milliarder mer. Da må logikken være at Gjedrem
                  setter renten opp når alle disse milliardene kommer. Og fordi budsjettet var svakt
                  ekspansivt, blir det mer ekspansivt, og da må Gjedrem sette renten opp. Det er
                  helt åpenbart hvis man tar æren for at renten går ned. 

Så er jo renten null i USA, og så er renten lavere enn 3 pst. i alle våre
                  naboland. Mener representanten Holmås at Regjeringen kan ta æren for at Norges
                  Bank har satt ned renten? Vil han også ta kritikk da for de 15–16 gangene som
                  sentralbanken satte opp renten i de tre foregående årene? 

 Det er ingen tvil om at den lavrentepolitikken som har vært ført over store deler
                  av den vestlige verden, som også Alan Greenspan har kommentert, har bidratt til
                  den finanskrisen som vi er oppe i, for den har bl.a. bidratt til en boligboble,
                  eiendomsboble og en verdipapirboble som nå rammer oss knallhardt. 

Jeg er klar for å være med på å si at det er Regjeringens politikk som har bidratt
                  til høy sysselsetting og den laveste arbeidsløsheten på 20 år, og det er helt
                  klart en av de viktigste årsakene til at rentene har gått opp i løpet av den
                  perioden vi har styrt. 

Samtidig er det ikke riktig som Christian Tybring-Gjedde sier, at fordi vi legger
                  fram en pakke på nyåret, vil rentene komme til å gå opp da. Tvert imot har både
                  Statistisk sentralbyrå i sine beregninger når de ser på de økonomiske utsiktene
                  for neste år, og sentralbanksjefen i sin begrunnelse lagt til grunn at man
                  forventer en ekspansiv pakke fra Regjeringen som kommer til å bidra til økning. Så
                  rentene vil ikke gå opp igjen til neste år. 

 Jeg tror den selvtilfredse holdningen som Holmås og regjeringspartiene legger seg
                  på i dag, imponerer svært få utenfor denne salen, og definitivt ikke dem som er i
                  ferd med å miste jobben. 

Jeg vil imidlertid be Holmås slutte å spre usannheter om hva jeg har sagt og om
                  hva Høyre står for. Det er ikke slik at Høyre har tatt til orde for at man skulle
                  ha et nøytralt budsjett, men vi tok til orde for at man måtte legge frem et
                  budsjett som bidrog til at renten gikk ned. Når det er sagt, er det selvsagt slik
                  at vi alle har sagt ting i september/oktober før verden ble snudd på hodet, som
                  ikke står seg i dag. La meg da bare minne om at statsministeren i en artikkel gikk
                  ut i Stavanger Aftenblad 1. oktober og sa: Derfor blir det ikke krise i Norge. 

Denne diskusjonen er totalt meningsløs, og den imponerer ingen. 

Så til renten. Det er faktisk slik at sentralbanksjefen i går sa at man hadde tatt
                  høyde for de finanspolitiske tiltakene når man nå har fastsatt renten. Så det er
                  ikke riktig når Holmås sier at man først måtte få rentenedsettelse før man kunne
                  iverksette de finanspolitiske tiltakene. 

 Jeg vil ikke på noen som helst måte bidra til å gi det inntrykk at jeg er
                  selvtilfreds. Jeg sier at vi er i en kjempekrevende situasjon. Det som slår mange
                  andre der ute, er at Høyre virker veldig selvtilfreds i måten de håndterer dette
                  på. Det er vanskelig for meg å bidra til at Høyres selvtilfredshet går ned, men
                  jeg skal i hvert fall bidra til at vi fra vår side ikke framstår sånn. 

For jeg tror vi står i en veldig alvorlig situasjon. Men jeg mener virkelig at
                  Jens Stoltenberg hadde rett i at den bankkrisen som vi så i USA, ikke ville slå
                  inn over oss og ramme oss på samme måte som i USA. Jeg tror også at vi nå ser at
                  den måten vi er blitt rammet av bankkrisen på, er annerledes. Men vi har hele
                  tiden vært veldig klare på at nedgangstider i resten av verden betyr nedgangstider
                  også for Norge. Når de slutter å produsere biler i USA, betyr det at de også
                  slutter å bestille aluminiumsdeler fra Norge. Dette har vi vært klar over hele
                  tiden. 

 Etter at Heikki Holmås har vært på en signingsreise i USA skjønner jeg at vi kan
                  vente oss mer fra den kanten når det gjelder å si hvilke preferanser man har for
                  de økonomiske systemer her i verden. Nå har vel ikke SV alltid hatt preferanser
                  som har vist seg å være like vellykkede gjennom partiets historie heller – det bør
                  vel kanskje også være med i dette bildet. 

Det var interessant å høre rentepolitikkbeskrivelsen fra representanten Holmås.
                  Det var omtrent som om han hadde planlagt da statsbudsjettet ble lagt fram, at
                  Norges Bank i slutten av desember skulle sette ned renten med 1,75 pst. Jeg vil si
                  at det mer er et uttrykk for at vi er i et økonomisk uføre som ikke denne
                  regjeringen på noen måte hadde forutsett da Regjeringen la fram sitt budsjett. Så
                  mitt spørsmål er rett og slett: Hva er etter representanten Holmås’ mening årsaken
                  til at renten nå settes så kraftig ned? 

 Årsaken til at renten settes ned er utsiktene til betydelig nedgang i økonomien i
                  hele verden. 

Vi la fram et ekspansivt budsjett fordi vi mente at det kom til å bli
                  nedgangstider i år. Etter hvert som tingene utviklet seg, er alle enige om at
                  nedgangstidene – på grunn av finanskrisen, på grunn av at Lehman Brothers gikk
                  over ende – har blitt mye mer alvorlig enn det alle forestilte seg. Men spørsmålet
                  er: Når vi først står i den situasjonen, hvordan håndterer vi det derfra? Det er
                  da vi er veldig klare på at vi først nå – fordi det var et samlet arbeids- og
                  næringsliv som ønsket det i sine innspill til finansministeren og statsministeren
                  – gav klar beskjed om: La først renten gå ned, for det er det aller viktigste for
                  å få motoren i gang, få lånene opp, få boligmarkedet til å fungere slik at folk
                  kan få lån for å mellomfinansiere – og deretter kan vi komme med en krisepakke som
                  er tilpasset det at arbeidsløsheten stiger. Og den pakken kommer i januar/februar.
               

 Det er ganske spesielt å registrere at representanten Holmås kommer med et angrep
                  på Fremskrittspartiet og påstår at de fattige i Norge ville fått det mye verre med
                  Fremskrittspartiets politikk – dette kommer altså fra en representant for et parti
                  som sa at man kunne fjerne fattigdommen i Norge med et pennestrøk, noe som
                  finansministeren gikk til valg på: Jeg tror det var ganske mange fattige i Norge
                  som fikk store forhåpninger da de rød-grønne inntok regjeringskontorene. Men ingen
                  av disse menneskene kan i dag si at de har fått en mye bedre hverdag –
                  fattigdommen er altså ikke avskaffet. 

Men la nå den debatten ligge. La meg konsentrere meg om ett forslag som går på
                  dette, nemlig de 20 mill. kr Fremskrittspartiet foreslår til frivillige
                  organisasjoner som yter hjelp til fattige – fattige som Regjeringen selv ikke har
                  klart å hjelpe. Hvis dette forslaget er så sympatisk som representanten Holmås
                  uttrykker det, hvorfor i alle dager kan man ikke stemme for det – et forslag på 20
                  mill. kr – når statsøkonomien går med et overskudd på 489 milliarder kr i
                  inneværende år? 

 Vi hadde jo en diskusjon om budsjettet for 2008. Det er litt spesielt. Jeg antar
                  Leirstein heller ikke hadde tenkt at disse 20 mill. kr skulle brukes opp fra 18.
                  desember og fram til nyttår – med andre ord er det en diskusjon som hører hjemme
                  på budsjettet for neste år. Derfor la vi fram en økning til de organisasjonene som
                  jobber med fattige, fordi vi mener det er riktig. 

Vi har konsekvent styrket de fattiges organisasjoner i løpet av den perioden vi
                  har sittet, i motsetning til det Fremskrittspartiet gjorde i forrige periode da de
                  inngikk budsjettforlik med høyrepartiene. Det var aldri noen styrking av de
                  fattiges organisasjoner da – virkelig aldri – mens da vi kom til makten, sa vi at
                  vi er avhengig av å ha organisasjoner som krever av oss hele tiden, som holder oss
                  ansvarlig for alt det arbeidet vi gjør for å avskaffe fattigdom. Derfor har vi
                  gitt dem flere penger til å drive på en bedre måte. Hvis en legger merke til hva
                  organisasjonene sier, er de fornøyd med at de har fått en styrket situasjon. De er
                  glad for at de har fått mer penger til å drive sine innspill og til å drive sin
                  konstruktive kritikk av Regjeringen. 

 Flere har ikke bedt om ordet til replikk. 

 Det har vært interessant å høre representanten Holmås’ beskrivelse av den
                  planøkonomien som Regjeringen har lagt til rette for gjennom denne høsten. Det
                  slår meg da at man har hatt for øye en rentenedsettelse som det eneste viktige
                  først, før man kunne komme med budsjettpolitiske tiltak utover det som lå i
                  statsbudsjettet for 2009, framlagt i begynnelsen av oktober. I ettertid tror jeg
                  ikke det skal så mye fantasi til for å se at rekkefølgen for så vidt burde vært
                  den samme, men intervallene av en helt annen karakter. Og det var faktisk også
                  noen partier som i sine alternative budsjetter foreslo en litt annen innretning ut
                  fra den situasjonen vi så, og som endret seg dramatisk på ganske kort tid. 

Det er også slik at de fleste andre land har gjennomført betydelige tiltak, også
                  budsjettpolitiske, lenge før denne regjeringen har til hensikt å gjøre det. Så er
                  vi glad for at det i hvert fall varsles at man vil komme tilbake i januar/februar
                  med budsjettpolitiske tiltak, selv om man har avvist ethvert forslag inntil nå,
                  også inkludert mulige vedtak som kunne vært fattet i Stortinget i dag i
                  forbindelse med salderingen av inneværende års budsjett. 

Det er riktig, som komiteens leder sa i sitt innlegg, at dette er ikke tid og sted
                  for å fremme de mest omfattende endringer av et budsjett som har en løpetid på
                  rundt 14 dager fra nå. Men det er allikevel mulig å gi noen få signaler som kan
                  bidra til at det er noe som kan skje uten opphold fram til vi får en krisepakke i
                  januar/februar, som faktisk skal behandles her på huset – men effekten av den vil
                  ikke komme før lenge etter det. Det gjelder, som nevnt før, noen få områder:
                  rentekompensasjon for skoleanlegg og kirkebygg, som økes – et forslag vi hadde
                  også innenfor vårt alternative budsjett for neste år – og planleggingsmidler
                  innenfor vei og jernbane. I tillegg har vi et verbalforslag knyttet til
                  avskrivningssatser, et forslag som flere av partiene i denne regjeringen allerede
                  da valgkampen var på sitt heteste for tre år siden og vel så det, syntes var et
                  godt forslag. Det stemmes altså ned i dag. – Før jeg glemmer det, tar jeg opp våre
                  forslag, slik de ligger i innstillingen. 

Ut fra salderingen, altså selve proposisjonen, er det vel kanskje bare ett forslag
                  som indikerer at vi er på vei over i en ny tid. Samlet sett vil regnskapet for
                  2008 se rosenrødt ut på alle fronter. Alle tall vil vise at det har vært et
                  jubelår, bortsett fra ett tall, som Regjeringen foreslår økt. Det gjelder
                  lønnskrav i forbindelse med konkurs, som økes med 100 mill. kr. Det er kanskje det
                  første signalet, den første effekten, vi nå ser av begynnende oppsigelser og
                  økende konkurser i næringslivet. 

Jeg vil si at de rentekuttene vi har hatt fra Norges Bank, selvfølgelig
                  underbygger alvoret i den internasjonale finansielle krisen som vi står inne i, og
                  som nå slår inn i realøkonomien. Samtidig må jeg si at dette fra posisjonens side
                  i litt for stor grad, synes jeg, brukes som en begrunnelse for at man ikke
                  tidligere har gjort noe knyttet til tiltak rettet mot realøkonomien, som det er
                  Stortinget og Regjeringen som har ansvaret for å gjøre noe med. Den
                  argumentasjonen begynner nå å bli forlatt, heldigvis, for hvis den skulle
                  fortsette, ville den hindret at man tok sitt ansvar fullt og helt. 

I den situasjonen vi nå er i, vil jeg gjerne utfordre finansministeren på hvordan
                  kredittmarkedet skal fungere bedre. Én ting er at vi nå mister arbeidsplasser –
                  det er ille nok – fordi etterspørselen faller, ikke minst fra et internasjonalt
                  næringsliv som ikke etterspør våre varer i samme grad som før, en annen ting er
                  hvis arbeidsplasser bortfaller rett og slett fordi bedrifter og næringsliv ikke
                  får nødvendig kreditt til sunne investeringer. Det er tragisk dersom det skjer, og
                  det er dessverre i mange tilfeller uopprettelig. Om kredittilgangen kommer om tre
                  måneder, hjelper det lite for en bedrift som i morgen må stenge dørene – ikke på
                  grunn av at man egentlig er i en usunn økonomisk situasjon som sådan, men fordi
                  man ikke får nødvendig tilgang på kreditt, som man i alminnelige tider ville fått.
                  Jeg vil gjerne høre hvordan finansministeren vurderer den situasjonen, og hvordan
                  Regjeringen vil følge opp framover. 

Til slutt vil jeg bare komme med noen bemerkninger til proposisjonen. Innenfor
                  høyere utdanning foreslår man en økning på 160 mill. kr. Man sier i proposisjonen
                  at man skal styrke høyere utdanning og basisbevilgningene til den. Det gjør man
                  samtidig som man vet at denne sektoren på grunn av økte lønnskostnader og økte
                  pensjonskrav vil gå i minus neste år. Det er for meg ufattelig at en rød-grønn
                  regjering, etter den hvileskjærsdebatten vi hadde for ett til to år siden, nok en
                  gang tør å sørge for et så svakt budsjett for denne sektoren i 2009. Hvis det er
                  slik at man har tenkt å komme med noe i krisepakken eller i revidert
                  nasjonalbudsjett, er selvfølgelig det bra, men det er ingen – overhodet ingen –
                  kontinuitet i budsjettpolitikken overfor en så viktig sektor, hvor man kommer med
                  noe som skal rette opp det man gjorde feil i fjor. Slik skal man forsøke å sørge
                  for at denne sektoren har noenlunde forutsigbare rammevilkår. Det er rett og slett
                  ufattelig at man har villet sitte stille å se på en slik behandling av en så
                  viktig sektor over så mange år. 

Så har jeg lyst til å ta opp og kommentere det forslaget vi har i innstillingen,
                  hvor det heter: 

«Stortinget ber Regjeringen snarest fremme forslag for Stortinget som sikrer at
                     institusjoner innen rusbehandling og barnevern, drevet av ideelle aktører, får
                     langsiktige driftsavtaler som gjør at de kan opprettholde et godt kvalitativt
                     tilbud til sine brukere, og drive under langsiktige og forutsigbare rammer.»
                  

Den umiddelbare bakgrunnen for dette forslaget er at de ideelle
                  barnevernsinstitusjoner på Vestlandet nå må stenge på grunn av den
                  anbudspolitikken som denne rød-grønne regjeringen har stilt seg i spissen for. Vi
                  merker at vi ikke er alene om denne kritikken. Bystyregruppene i Bergen, fra
                  Arbeiderpartiet og SV, har sendt brev til regjeringspartiene: 

«Vi har ingen sans for at barnevernsungdom skal vera handelsvare, og vi kan
                     ikkje skjøna at anbod i barnevernet er i tråd med raud-grøn politikk.» 

Før valget i 2005 var det bestemor som ikke skulle ut på anbud – barnevernsbarn og
                  rusmisbrukere må gjerne komme på anbud i henhold til denne rød-grønne regjeringen.
                  Når det gjelder rusmisbrukere, betyr det at de ideelle organisasjonene ikke lenger
                  har avtaler. Vi får et mindre differensiert tilbud til noen av de svakeste
                  gruppene i samfunnet, og det skjer med denne regjeringens velsignelse. Man har
                  overhodet ikke villet gripe inn, og det brer seg også nå rundt omkring i
                  barnevernet. Det er ufattelig for meg å se at den rød-grønne regjeringen som
                  snakket om politisk vilje til forandring før forrige stortingsvalg, sitter stille
                  og ser på dette. 

 Det blir replikkordskifte. 

 Denne regjeringen har kommet med riktige virkemiddel i rett tid, så uansett om
                  representanten Syversen og andre gjentar om igjen og om igjen at den ikke har
                  gjort det, blir det ikke mer sant for det. 

Representanten Syversen viste til andre lands innsats i forhold til finanskrisen.
                  Men Norge har altså innført flere tiltak enn det de fleste andre land har gjort i
                  denne krisetiden – og det til tross for at vi er rammet i mindre grad enn det
                  andre land er. Men det var ikke spørsmålet mitt, dette var bare til opplysning for
                  representanten Syversen. 

I innstillingen foreslår Kristelig Folkeparti å bruke 200 mill. kr til vei og
                  kollektivtiltak. Dette er 200 mill. kr som står på 2008-budsjettet – og det er
                  altså 13 dager igjen til 2008 er slutt. Spørsmålet mitt er da: Hvilke tiltak er
                  det Kristelig Folkeparti mener de kan gjennomføre de neste 13 dagene? 

 For det første sier Eirin Sund at denne regjeringen kom med de riktige tiltak i
                  rett tid. Det er en fullkommen beskrivelse av egen fullkommenhet, som nå også
                  representanten Sund demonstrerer gjennom denne replikken. 

Jeg vil si at hvis ikke de rød-grønne i ettertid ser at man budsjettpolitisk kunne
                  ha kommet på banen tidligere, er jeg storlig overrasket. Norge er, som få andre
                  land, i den situasjon at vi har virkemidler som vi kan sette i verk, og som kan
                  bidra til at den krisen vi ser, blir så liten som overhodet mulig innenfor vårt
                  lands grenser. 

Ja, det har vært tiltak overfor kredittmarkedet, Eksportfinans, GIEK etc., men
                  budsjettpolitiske tiltak har det vært svært lite av. Man har avvist ethvert godt
                  forslag i så måte. 

Når det gjelder planleggingsmidler som vi har lagt til rette for, kan de
                  overføres, slik at det i hvert fall ikke skal være noe vakuum inntil Regjeringen
                  finner det for godt å fremme sin krisepakke. 

 Fleire har ikkje bedt om ordet til replikk. 

 Dagens nysaldering viser at budsjett og regnskap er to vidt forskjellige
                  størrelser i år som i fjor. I fjor var differansen mellom det salderte,
                  oljekorrigerte budsjettet og nysalderingen på 51 milliarder kr. I år er det på om
                  lag 27 milliarder kr. Vi er altså i en situasjon, som følge av bl.a. økte
                  skatteinntekter, hvor staten Norge har kommet langt gunstigere ut enn det som var
                  budsjettert. 

Jeg tror ikke jeg er noen stor spåmann når jeg sier at også for 2009 vil det bli
                  en stor forskjell mellom hva som er saldert budsjett, som vi har vært gjennom
                  tidligere i høst, og den nysalderingen som man da vil ha et år senere. 

Det er grunn til å tro at den nedgangskonjunkturen som vi kommer inn i, antakelig
                  blir like dramatisk forskjellig i forhold til budsjett som den
                  oppgangskonjunkturen som vi nå har opplevd, med de store forskjellene som gjaldt
                  for 2007 og 2008. 

Det som er virkelig utfordrende i dag, er at kraften i nedgangskonjunkturene er
                  akselererende. Få tør i dag si noe om når og hvor det blir fast grunn under
                  føttene for en rekke utsatte næringsgreiner. Alle banker vurderer risiko i sin
                  låneportefølje, og når kapitaldekningen er så liten og det er små avsetninger i
                  forhold til kommende tap, vil bankene heller redusere enn øke balansen sin. Dette
                  slår tungt inn i realøkonomien, og jeg tror få har oversikt over konsekvensen av
                  det faktum. 

Vi har myndighetsbestemte egenkapitalkrav i bankene, og det er nå å håpe at de
                  skal vise seg å stå både i gode og i dårlige tider. Nå kommer testen. Det vil være
                  krevende å være bankleder. Myndighetene legger rammene. Vi har ansvaret der.
                  Regjeringa har fulgt godt opp, så er det banksjefene som skal praktisere. 

En appell jeg har lyst til å komme med til banksjefene, er at en står overfor en
                  regjering som først og fremst har trygghet og samfunnskontrakt, og det vil da si
                  at i forhold til andre land, er det i Norge større muligheter for å gi trygghet
                  for bolig og arbeid, og dermed kan en som norsk banksjef ta noen andre vurderinger
                  enn det en ellers ville gjort. Det vil også innebære at de avkastningskrav som
                  bankene tidligere har stilt til sin egen kapital, må justeres ned, og at de også
                  tar sin del av det hele. Noe annet vil ikke bli forstått. 

De utfordringer vi står overfor, er etter Senterpartiets syn at vi må få en
                  klarere virkelighetsforståelse av hvorfor vi er kommet i en så djup internasjonal
                  finanskrise. At det er ulik virkelighetsforståelse, er realt, men la oss se på
                  virkelighetsforståelsen av hvorfor vi er der vi er. Etter Senterpartiets syn er
                  vesentlige årsaker til situasjonen at det internasjonalt har vært satset på
                  sjølregulerende markedsøkonomi og friest mulig kapitaldekning der det ikke skulle
                  være skott i økonomien, noe som en kan se hen til innenfor praktiske næringer som
                  f.eks. skipsfarten. En bygger ikke båter uten skott. En bygger inn fysiske
                  begrensninger for å sikre stabilitet i virkelighetens verden. Tilsvarende er det i
                  økonomien. En er nødt til å ha beskrankninger for å sikre den nødvendige
                  stabilitet når det er uvær i økonomien. 

Jeg sa tidligere i denne uka at historieskrivningen vil karakterisere årsakene til
                  finanskrisen med ordene eksperimenter som måtte gi ustabilitet og store
                  fluktuasjoner, fordi de var drevet av grådighet. Ansvaret hos de utførende ble
                  pulverisert. Lederskapet hadde sluttpakker som kunne stimulere utgangsstrategier. 

Det er sentrale elementer i Senterpartiets virkelighetsforståelse av hvor vi nå
                  er. 

Hvis vi ser på hva vi skal gjøre i Norge, må vi også se hen til hva som er de
                  internasjonale utfordringene. De internasjonale utfordringene er nå knyttet til
                  tre områder. I tillegg til finanskrisen har vi en dramatisk klimakrise, og vi har
                  en matvarekrise som utvikler seg hver måned. Alle de tre krisene har kraft i seg
                  sjøl til å skape betydelige problemer rundt i en rekke land som er svakere
                  økonomisk stilt enn Norge. I vår opptreden må vi ha disse internasjonale
                  perspektivene med oss. Det vi gjør, må ha klar fokusering på hvordan det kan
                  medvirke positivt til klimakrisen og matvarekrisen. 

Når en så skal rette opp situasjonen, har Norge, som nevnt, større evne til å ta
                  flere langsiktige hensyn enn andre land med mindre økonomisk handlefrihet. Vi har
                  overskudd på statsbudsjettet. Vi har overskudd på handelsbalansen. 

Det må brukes et sett av tiltak, for alle virkemidler har sin begrensning og sine
                  svake sider. Det er krevende å forstå samfunnets virkemåte i den internasjonale
                  krisetid som vi nå står overfor. Derfor bør Stortinget bruke mer tid på å forstå
                  virkemåten, for derigjennom å få en overhøyde og for å kunne kraftsamle på tiltak.
                  Det har vært ansatser til en felles – hva skal en si – aktivitet fra Stortinget i
                  flere saker. Jeg håper det kan fortsette, slik at det ikke blir et billig
                  partipolitisk spill i forhold til det vi nå står overfor. Men det er opplagt at en
                  er nødt til å ha en mer aktiv stat framover. 

Det var gledelig med den rentenedsettelsen som vi nå har opplevd. Samtidig vil jeg
                  på vegne av Senterpartiet si at det er nødvendig å ta en pause i
                  rentenedsettelsene for å se hvordan de andre tiltakene vil virke. En
                  lavrentepolitikk i betydningen av at det skal lønne seg å låne penger har sine
                  klare svake sider og kan ikke settes inn uten at det er et alvor som er enda
                  større enn det vi nå opplever. Jeg syns at myndighetene bør kommunisere klart at
                  når den amerikanske økonomien har en rente på nærmere 0 – ja, endog referert til å
                  være minus – er det et så klart tegn på et land og en økonomi i krise at få har
                  vel sett det tydeligere før. Det kan ikke være noe mål i denne salen at vi skal ha
                  en lavest mulig rente. Det er en økonomisk situasjon som jeg håper at vi ikke får
                  oppleve, i betydningen av at vi skal ned på det nivået som amerikanerne har. 

Når det så gjelder skatte- og avgiftspolitikken, er det enkelte som gjør seg til
                  talspersoner for lavere skatt for privatpersoner. Jeg syns en da bør tenke gjennom
                  hva som blir konsekvensene av det, og hvilke muligheter en har til å øke
                  fellesskapets finansiering på et seinere tidspunkt, når vi er i en situasjon der
                  det er fellesskapet en må satse på – og fellesskapet må ha sin finansiering
                  gjennom skatt etter evne fra hver enkelt av oss. 

Regjeringa har sagt at den vil gå gjennom skatte- og avgiftspolitikken i
                  forbindelse med næringslivet. Det er noe vi er svært glad for. Her er det
                  nødvendig å se og bruke en skatte- og avgiftspolitikk slik at en kan ta hensyn til
                  de utfordringer som vi nå står oppi. Men jeg vil anmode finansministeren om å
                  holde fast ved prinsippet om at det skal være sammenheng mellom de skattemessige
                  avskrivningssatsene og det næringsmessige verdifallet. Det skal mye til for å gå
                  vekk fra det. Det er mange endringer som kan gjøres innenfor det prinsippet som
                  Regjeringa har anlagt, nemlig bedre samsvar mellom de skattemessige avskrivninger
                  og det faktiske verdifallet som er ute og går. 

Når det gjelder statsbudsjettets utgiftsside, er det nå en rørende enighet om at
                  en skal ha en mer ekspansiv finanspolitikk. Det er vi glad for. Spørsmålet er da
                  hva vi prioriterer. Vi i Senterpartiet er glad for at en skal prioritere
                  opprusting og vedlikehold innenfor kommunesektoren, opprusting, vedlikehold og
                  forbedring innenfor kommunikasjoner, enten det er farleier, kaier, bane, vei eller
                  telekommunikasjon – helt sentrale investeringsobjekter. 

Jeg vil også fra vår side påpeke behovet for å ta energikrisen internasjonalt på
                  alvor og derigjennom satse på energiforsyningen, fornybarenergien. Sjølsagt må ei
                  ansvarlig regjering også fokusere klart på arbeidsmarkedstiltak for dem som nå
                  daglig får beskjed om en vanskelig situasjon. 

Vi må også fokusere på den nødvendige omstillingen av næringslivet, som bl.a. vil
                  kreve at vi går gjennom rammebetingelsene for småbedriftene, slik at flere
                  småbedrifter kan komme opp og overta rollen til bedrifter som nå kommer i en
                  situasjon der de vanskelig kan drive videre. Og vi er nødt til å ha en omstilling
                  vekk fra den avhengigheten som vi nå har av olje og gass, over til et mer allsidig
                  næringsliv. Det må lønne seg med lange verdikjeder når det gjelder energi. 

Mye oppmerksomhet har vært omkring bankene og bankenes egenkapital. Det må være et
                  pragmatisk syn på det, samtidig som vi i Senterpartiet er veldig tydelige på at
                  dersom staten på ulike måter må gå inn i forhold til egenkapitalen i bankene, må
                  også staten stelle seg slik at en kan være med på oppsida i bankenes situasjon når
                  vi har overvunnet krisen. 

Til slutt: Den offentlige eierskapspolitikken er sentral. Det er sterkt å erfare
                  at offentlig eide energiselskap i dag setter så store krav til
                  egenkapitalavkastning at en ikke setter i marsj helt opplagte
                  investeringsprosjekter i utbygging av elvekraftverk, eksempelvis, som jeg har i
                  mitt fylke, Buskerud. Det er et ansvar for dem som sitter i styrene i de
                  offentlige selskapene, nå å tone ned sine krav til avkastning, vise samfunnsansvar
                  og investere, ikke minst innenfor det som gjelder energi, som må være et opplagt
                  fornuftig tiltak. Det forventes at alle bidrar med sine muligheter. Noe annet
                  ville være svært lite klokt i den situasjonen vi nå står oppe i. 

 Det blir replikkordskifte. 

 La meg starte med å si at jeg er enig med Lundteigen på ett punkt, og det gjelder
                  frykten for et for sterkt lånefinansiert forbruk. Det er noe Høyre har advart mot
                  lenge, og det er grunnen til at vi også har vært opptatt av sparestimulerende
                  tiltak. 

Derimot er jeg litt forundret over at Lundteigen argumenterer så sterkt imot
                  skattelettelser, særlig dem Høyre har foreslått for lave og vanlige
                  lønnsinntekter. Et vanlig argument mot lavere skatt er jo at det bidrar til å øke
                  sparingen. Sånn sett burde jo det være et tiltak som Lundteigen ville kunne
                  støtte. 

Dernest vil jeg utfordre Lundteigen i forbindelse med hans innlegg i
                  finansdebatten, hvor han viste en viss forståelse for de borgerlige partienes
                  frykt for at økt skatt på formue og arv ville tappe bedriftene for egenkapital.
                  Lundteigen pekte på noen måter man kunne dempe virkningene av Regjeringens
                  skatteøkninger på. Er det en holdning som fortsatt ligger fast hos Senterpartiet,
                  og vil man fortsatt jobbe for å dempe virkningene av de skadelige skatteøkningene
                  Regjeringen har fått vedtatt? 

 Jeg er glad for spørsmålet om personbeskatningen. Det er ganske opplagt at en
                  rekke mennesker vil få lavere inntekter, og for dem er det mye som kan tale for at
                  skattene bør settes ned. Samtidig har kanskje de som ikke rammes av finanskrisen,
                  og som har høye, sikre inntekter, lavere bensinpriser og lavere renter,
                  derigjennom større evne til å betale den skatteletten som Jan Tore Sanner her
                  inviterer til. Jeg følger resonnementet til representanten Sanner – han må ta
                  konsekvensen. 

Når det så gjelder formuesskatt og arveavgift, står vi i Senterpartiet ved det vi
                  sa i finansdebatten. Det vet jeg er et arbeid som finansministeren følger opp, og
                  det skal sendes ut en forskrift om hvordan dette skal gjennomføres i praksis. Som
                  jeg var inne på da: Ett av grepene er hvilken kapitaliseringsfaktor som skal
                  brukes. 

Situasjonen er annerledes. Det bør brukes en høyere rente enn det som er antydet
                  tidligere. 

Eirin Faldet hadde her gjeninntatt presidentplassen.
               

 Flere har ikke bedt om ordet til replikk. 

 Det er på mange måter en veldig paradoksal situasjon Stortinget er i i dag, når vi
                  behandler nysalderingen. På den ene siden har vi et slags stortingsmesterskap i
                  hvem som forstod omfanget av krisen tidligst og kom med gode forslag. På den annen
                  side behandler vi en nysaldering som forteller om et så fantastisk år for Norge at
                  det aldri har vært mulig å se maken. I forhold til det budsjettet vi vedtok for
                  inneværende år, bruker vi omtrent ikke oljepenger i statsbudsjettet, fordi
                  Fastlands-Norge går så fantastisk. 

Den myten vi lever med, at vi lever av olje og gass i dette landet, er på en måte
                  slått temmelig i stykker av denne nysalderingen, som forteller om en
                  fastlandsøkonomi som klarer å opprettholde hele vårt enorme velferdsnivå så å si
                  alene. Så det er en gladhistorie, det er et eventyr om en fantastisk økonomi i
                  2008, samtidig som vi sitter her og diskuterer en krise som vi ser komme inn over
                  oss, og som det blir en litt rar debatt om hvem som egentlig forstod størrelsen på
                  først. Jeg tror kanskje at vi nå er mer tjent med en litt annen tilnærming til
                  dette, i retning av at det er en omfattende krise. Det er ingen av oss som har
                  forstått dette omfanget så veldig raskt – nær sagt heldigvis – en kunne jo blitt
                  svært depressiv hvis en ikke skulle få litt tid til å forstå omfanget av denne
                  krisen. 

Landet opplever nå at det trengs en dugnad, og politikere som samarbeider, heller
                  enn å ha en sånn type debatt, tror jeg. Jeg vil gjerne prøve å bidra til det. Jeg
                  vil ikke påberope meg at jeg har vært noen verdensmester i å spå omfanget av
                  dette, men jeg har likevel lyst til å minne om at da jeg stod på denne talerstolen
                  den dagen finansministeren la fram statsbudsjettet, startet jeg med å si at så
                  stor som usikkerheten er i norsk økonomi nå, tror jeg ingen av oss bør være for
                  skråsikre på hva det er rett å gjøre, men være søkende til å finne gode løsninger,
                  for her skjer det mye vi ikke helt klarer å fatte omfanget av. Jeg tror tiden
                  etterpå har vist at det var et rimelig godt grunnlag for å si at usikkerheten var
                  stor, og at ingen burde være veldig skråsikre på hva det var rett å gjøre. 

Jeg tror ingen har vært skråsikre hele tiden, heller. Ikke minst må jeg si at jeg
                  tror Regjeringen selvsagt har vært usikker på omfanget av dette og blitt revet med
                  av krisemeldinger og økt tempoet i håndteringen. Det er i og for seg forståelig.
                  På samme måte har opposisjonen på mange måter gjort akkurat det samme. En får nye
                  nyheter og endrer posisjoner, fordi dette har et omfang og går i en fart som
                  nesten var umulig helt å forstå. 

Jeg vil kort gi uttrykk for det som gjennom denne høsten har vært mitt og Venstres
                  syn. Utgangspunktet var, og det sa jeg allerede den dagen statsbudsjettet ble lagt
                  fram, at vi er enig i stramheten i budsjettet. I hvert fall hadde vi ikke under så
                  usikre omstendigheter noe grunnlag for å si at noe annet var rett. Jeg har hele
                  tiden vært enig i at jobb nr. 1 – jeg tror jeg har sagt jobbene nr. 1, 2 og 3 her
                  fra talerstolen noen ganger – er å ha så mye is i magen at vi er sikre på at
                  renten går langt nok ned før en begynner å gjøre andre ting. Det har også
                  Regjeringen gjort, og jeg har gitt støtte til Regjeringen på det hele veien. Jeg
                  har ikke på noe tidspunkt gitt uttrykk for at det er behov for å begynne å øse
                  utgifter inn på statsbudsjettets utgiftsside før vi er sikre på at vi har funnet
                  et rentenivå som stimulerer etterspørselen i økonomien på en god måte. 

Jeg har vært kritisk til Regjeringen gjennom hele høsten på ett punkt. Jeg mener
                  at etter hvert som man begynte å få oversikt over omfanget av denne krisen, hadde
                  det vært rett å ha løpende meldinger til Stortinget om nye prognoser og tall for
                  arbeidsledighet og økonomisk vekst osv. Jeg forstår veldig godt at usikkerheten
                  var stor, og at en åpenbart ville komme med feil tall, tall som ikke ville være
                  riktige da heller, men jeg synes tross alt at en hadde kommet nærmere sannheten
                  ved f.eks. å øke prognosene for arbeidsledighet og redusere prognosene for vekst,
                  i den retning alle så at det var i ferd med å gå. Det hadde kanskje også gitt en
                  noe mer realistisk ramme rundt selve budsjettbehandlingen. 

Siden Stortinget har invitert oss til å bruke veldig god tid i dag, har jeg lyst
                  til å bruke anledningen til å komme med noen refleksjoner jeg har gjort meg når
                  jeg har fulgt med i debatten om alt rundt krisehåndtering og økonomisk politikk.
                  Det som har slått meg – jeg vil ikke bli misforstått når jeg reflekterer rundt
                  dette – er at det nesten uavhengig av politisk plassering er en veldig
                  styringsoptimisme og tro på den økonomiske politikkens evne til så å si å løse
                  alle problemer. Det er nå engang slik, jeg tror de fleste av oss har den
                  erfaringen, at gode tider blir etterfulgt av dårlige tider, og så, heldigvis, gode
                  tider igjen. Det er noe med at etter dag kommer natt, og, heldigvis, etter natt
                  kommer dag igjen. Men det er mange som i dette løpet har vært opptatt av at bare
                  vi gjør de rette tingene i den økonomiske politikken, kan vi utligne slike ting
                  som det. Det er litt skremmende, for jeg tror det kan skape en slags forventninger
                  om hva en kan utrette gjennom den økonomiske politikken, som jeg tror kan være
                  farlig. Og da gir jeg ikke uttrykk for at en ikke skal gjøre mye, og hva en kan,
                  for mye kan en gjøre, men en kan ikke gjøre alt. Det kommer til å bli betydelig
                  økende arbeidsledighet i Norge, og det finnes ikke virkemidler til å gjøre noe med
                  det. Det ligger utenfor politikkens rekkevidde, og det må vi erkjenne og snakke
                  sant om. Det er først når den realiteten ligger på bordet, at vi kan enes om å
                  gjøre mye fornuftig, som vil kunne bidra til å utjamne og redusere. 

Jeg mener at enhver som mister jobben sin, er i en fortvilet situasjon og krever
                  samfunnets oppmerksomhet, og det er nødvendig at vi gjør hva vi kan for å unngå at
                  folk kommer i den situasjonen. Men vi må snakke sant om at vi i denne situasjonen
                  ikke klarer å hindre at mange kommer til å miste jobben sin. Det har ikke minst
                  med eksportindustrien å gjøre, som har markeder langt utenfor rekkevidden av noe
                  vi kan finne på i norsk politikk, og det er en realitet. Mye kan vi gjøre, alt kan
                  vi ikke gjøre. Derfor har jeg lyst til å gi uttrykk for at jeg synes at mye av
                  debatten er preget av en veldig styringsoptimisme rundt økonomifaget og den
                  økonomiske politikkens mulighet til å løse alle problemer i en slik situasjon. 

Så har jeg lyst til å komme med noen få refleksjoner om hva som nå bør skje
                  framover, mer enn kanskje å videreføre denne debatten om hva man burde ha gjort de
                  siste dagene og ukene etter hvert som en har tatt inn over seg alle nyhetene. For
                  det jeg tror er et poeng å komme i gang med, er å se om vi har de rette
                  instrumentene til å håndtere f.eks. finansnæringen i skiftende tider. Det er jo
                  helt åpenbart at bankene har vært veldig ivrige etter å låne ut, og har veldig
                  lyst til å låne ut veldig mye i gode tider – kanskje altfor mye, og så
                  overreagerer de, motsatt vei, i dårlige tider. Det er grunn til å finne ut om vi
                  har et regelverk og innebygde stabilisatorer i regelverket som er gode nok til å
                  håndtere dette. Jeg vil ikke påberope meg at jeg klarer å følge så veldig mye med
                  i hva som skjer i andre land, men jeg har med interesse stoppet litt opp og sett
                  på det som skjer i Spania. Dit skal for øvrig finanskomiteen på en interessant
                  reise om få uker, bl.a. for å se på disse forholdene. Spania er i en situasjon
                  hvor de åpenbart har et mer turbulent eiendomsmarked, fall i boligpriser og den
                  type problemer, enn kanskje noe annet land i Europa. Samtidig ser det ut til at
                  Spania har et bankvesen som er veldig solid og står seg godt i møte med denne
                  veldige turbulensen. Spanske banker har, etter hva jeg forstår, et litt annet
                  regelverk og har innebygd noen stabilisatorer som gjør at når det gjelder
                  egenkapitalkrav, krav til avsetninger, krav til å håndtere vanskelige tider, er en
                  noe mer fleksibel, og som kanskje også gjør at en i motsatt fall, i veldig gode
                  tider, da kan bremse ned for å unngå å gå for langt. Det skal bli interessant å se
                  nærmere på hvordan det fungerer, men sett fra Norge nå ser det ut som om bl.a.
                  Spania har et regelverk som ser ut til å fungere veldig godt med hensyn til å
                  håndtere bankene i en vanskelig tid, og det er verdt å studere nærmere. Jeg tror
                  for øvrig at en har behov for å se også på andre sider av hvordan den økonomiske
                  politikken styres, se på om det er andre instrumenter som trengs for å kunne sikre
                  enda flere stabilisatorer på andre sider enn finansnæringen også i økonomien. Det
                  er tid for å lære mer i stedet for å være skråsikker. 

Så skal jeg ikke si så veldig mye om forventninger til denne såkalte krisepakken,
                  som i mitt hode kanskje like mye er den første revidering av budsjettet. Det sier
                  jo noe om at vi står foran et spesielt år, hvor budsjettet allerede samme måneden
                  som budsjettet begynner å virke, skal revideres. For det er jo det det er snakk om
                  i den såkalte krisepakken. Det er jo snakk om å endre budsjettet i retning av å
                  lage et mer ekspansivt budsjett enn det en har vedtatt de siste dagene her i
                  Stortinget. Jeg håper også at finansministeren sørger for at vi, så langt som
                  Finansdepartementet er i stand til, får oppdaterte prognoser for forventninger når
                  vi får et nytt dokument til Stortinget. For det er jo et paradoks at vi fortsatt
                  står med nasjonalbudsjettets tall for forventninger om arbeidsledighet og vekst,
                  som er de offisielle tallene til Stortinget, og alle vet at de er langt fra den
                  virkeligheten vi går imot. 

Det er mye debatt om innholdet i en slik krisepakke. Jeg tror at for den
                  økonomiske politikkens del er nok størrelsen på en slik pakke, graden av økt
                  ekspansivitet, det mest interessante. Jeg tror kanskje at i tillegg til en
                  økonomisk krise vil nå også mange rundt omkring i Norge kunne komme til å oppleve
                  en aldri så liten forventningskrise. For Regjeringen har lagt ut på et ganske
                  friskt løp når de har invitert hele Norge til å komme på gode ideer til hva man
                  skal bruke penger til. 

Jeg leste for moro skyld oppslag i Bergens Tidende, fra mitt eget fylke Hordaland,
                  i en tre dagers tid, om hvilke byggeprosjekter man nå regnet med å få penger til å
                  gjennomføre, og summerte det fort opp til størrelsesordenen 10–12 milliarder kr.
                  Hordaland er i økonomisk forstand, i de fleste økonomiske størrelser, stort sett
                  10 pst. av Norge. Det betyr at kommunesektoren fort spiller inn til sentrale
                  myndigheter et ønske om penger i størrelsesordenen 100–120 milliarder kr, som de
                  tilsynelatende tar som en selvfølge at de i disse tider skal få. Så kommer da alt
                  staten og etatene måtte finne på når det gjelder veier og jernbane, og statlig
                  sektor når det gjelder bygg osv. Jeg vil gjette på at hvis vi summerer opp alt
                  dette – og merkelig nok synes det å være en slags stemning der det er helt
                  åpenbart at man nå får disse pengene – står vi fort foran en forventningskrise som
                  også skal håndteres. For det er helt åpenbart at det ikke er rom for sånne
                  størrelser, selv om en skal ha et mer ekspansivt budsjett. 

LO går veldig langt, synes jeg, ved å snakke om 30 milliarder kr. Jeg må ærlig
                  talt si at jeg er så nøktern med penger at jeg synes NHO gikk langt da de snakket
                  om 17 milliarder kr. Jeg har vanskelig for å tenke meg at det er forsvarlig i en
                  sånn sammenheng å komme opp med de størrelser som det skapes en viss forventning
                  om. Ikke minst skal det være et lønnsoppgjør til våren. Det blir ganske avgjørende
                  for hvor ekspansiv en sånn pakke kan være før lønnsoppgjøret. 

Jeg tror finansministeren kunne gjøre klokt i, avhengig av hvilke avtaler hun er i
                  stand til gjøre med partene i arbeidslivet, kanskje å velge å dosere de endringer
                  i budsjettet som er nødvendig også til andre reviderte behandling, som skal være
                  etter vårens lønnsoppgjør, for å være sikker på at en har hånd om den store ramme
                  for hva det er forsvarlig å gjøre og få til. 

Når det gjelder hva en gjør på statsbudsjettets utgiftsside for å stimulere og
                  lage nye markeder for aktivitet, og dermed nye jobber, tror jeg kanskje ikke det
                  er grunnlag for de største diskusjonene. Jeg tror at det man kommer opp med av
                  fornuftige prosjekter, enten det er skolebygg, oppussing, samferdsel – hva det nå
                  er – stort sett vil være fornuftige prosjekter. Den begrensende faktoren vil være
                  å kunne planlegge og ha prosjektene klare til å sette i gang aktivitet. Det er vel
                  der utfordringen vil bli lik for oss alle. 

Jeg har også en forventing om at bedriftene, og ikke minst den eksportrettede
                  industrien, får en spesiell oppmerksomhet. For de fleste av dem kan ikke få nye
                  markeder på statsbudsjettets utgiftsside. De er nødt til å leve med lavere
                  inntekter og et kostnadsnivå som er slik at de kanskje trenger hjelp gjennom
                  statsbudsjettets såkalte krisepakke for å få lettelser. Det er i en sånn
                  sammenheng jeg mener at skattelette må være aktuelt å vurdere, fordi det kan lette
                  kostnadssituasjonen for bedrifter i en situasjon hvor mange åpenbart vil ha stor
                  svikt i inntekter. Det vil fort kunne handle om evnen til å ta vare på folk – og
                  beholde folk – på en skikkelig måte. 

 Det blir replikkordskifte. 

 Uten å skryte for mye av representanten Sponheim synes jeg han ofte – men ikke
                  alltid – har mye fornuftig å si. Ikke minst ser vi det i den utfordrende
                  situasjonen som landet nå er i. Han hadde noen gode anslag også fra talerstolen i
                  dag. 

Det stunder nå fram mot et valg, og de mulige regjeringskonstellasjonene på
                  borgerlig side er, for å si det forsiktig, veldig uklare. Når vi nå har en
                  salderingsdebatt der vi ser at Fremskrittspartiet både plusser på over 21
                  milliarder kr og, etter egne utsagn i salderingsdebatten i fjor, vil radbrekke
                  dagens økonomiske system og vrake det meste, hvilke tanker gjør Venstre-lederen
                  seg dersom Fremskrittspartiet, mot formodning, skulle komme i posisjon, mest
                  sannsynlig ved hjelp av Høyre – hvis det skulle gå den veien? 

 Jeg forstår at posisjonen gjerne vil ha gleden av dakapo på alle mine voldsomme
                  angrep på Fremskrittspartiet i ulike sammenhenger gjennom det siste året når det
                  gjelder politikk, og innholdet i politikk. Jeg tror ikke jeg i og for seg vil være
                  mildere stemt overfor den realiteten, for det jeg har sagt om dette, ligger fast,
                  men jeg har lyst til å si at i møte med disse utfordringene, det som har skjedd
                  nå, og det som åpenbart kommer til å bli situasjonen til neste år, kommer jeg og
                  Venstre til å være veldig nøkterne med bruk av penger. Vi tøyser ikke med penger i
                  Venstre, for å si det sånn. Jeg må si at jeg rister på hodet over alle som tøyser
                  med penger, og kan selvsagt ikke ta ansvar med dem som åpenbart bruker for mye
                  penger, på en måte som etter mitt skjønn kommer til å skade viktige størrelser i
                  økonomien, bedrifter og balansen mellom de ulike størrelsene i økonomien. 

 Lars Sponheim går veldig langt i å si, og gjør det også helt klart og helt åpent,
                  at han i all hovedsak deler Regjeringens innfallsvinkel til rekkefølge og måten vi
                  bør håndtere dette på. Det synes jeg er all right. Det er all right å gi uttrykk
                  for respekt for at man mener det samme. Det er i hvert fall all right å konstatere
                  at vi mener omtrent det samme om hvordan dette skal gjøres. Det gjør jo også at
                  det er all right å jobbe videre. 

Sponheim tar opp dette med styringstro. Han sier at det er en overdreven tro fra
                  alle partier når det gjelder muligheten for å styre dette, samtidig som han selv
                  tar opp at man kanskje bør styre på en annen måte i forhold til hvordan markedene
                  bør reguleres, altså bankvesenet. 

Jeg er helt enig i at det er en av de tingene som det er nødvendig å gå ordentlig
                  inn i for å unngå at vi havner i en lignende krise senere. Men la meg stille et
                  spørsmål: Er Sponheim overrasket over hvor ustabil og hvor uregjerlig den måten vi
                  har organisert kapitalismen på i verden, nå har vært? 

 Ja, jeg er det, og jeg er skremt over hvordan disse enorme, raske endringene kan
                  skje, og hvor mye menneskelig psykologi gjør at disse tingene forsterkes, og at
                  det er mulig å gå så langt. Det er ikke noe problem å se på det som skjer, og
                  riste på hodet over hvordan svært siviliserte land har kunnet latt det vokse opp
                  hele banksystemer utenfor all regulering og utenfor lovens rekkevidde. Så her er
                  det mye. Det er en jungel det er behov for å rydde opp i – helt åpenbart – og det
                  ser alle i den krisen. 

Det betyr ikke at jeg tar noe oppgjør med kapitalismen og markedsøkonomien. Jeg
                  har fortsatt veldig stor tro på kreftene som ligger i å bruke den. Men den må
                  styres, og den må rammes inn, og den må hjelpes til å fungere – og jeg tror vi
                  kanskje må hjelpe den enda mer til å kunne levere alt det gode den kan. 

 Jeg synes det var et reflektert innlegg som Venstres leder holdt. 

Mitt spørsmål går på prisen på kapital – altså rentepolitikken. Tidligere i høst
                  sa Lars Sponheim at det var Venstres linje at en skulle ha en lavest mulig rente.
                  Etter Senterpartiets vurdering er det en altfor grov uttalelse. Den tar for lite
                  inn over seg den historiske erfaringa at dersom en gjør kapitalen nærmest gratis,
                  fører det til en atferd som går inn under den karakteristikken som Venstres leder
                  nå brukte, nemlig å tulle med penger. 

Er Venstre enig i Senterpartiets syn om at vi i den nåværende situasjonen har tatt
                  et fast grep, og at det skal en spesiell kritisk situasjon til før en er nødt til
                  i Norge å gå inn på en rentepolitikk hvor det skal lønne seg å låne penger? 

 Jeg har vært opptatt av spørsmålet om hva som er det naturlige rentenivået over
                  tid, helt siden jeg litt etter Lundteigen var student i landbruksøkonomi på
                  Landbrukshøgskolen for mange år siden. Jeg skrev bl.a. en hovedfagsoppgave der jeg
                  prøvde å berøre disse problemstillingene. 

Det jeg har klart å finne ut, var at vi over tid ville stabilisere oss med en
                  realrente etter skatt på 1–2–3 pst. – i det omfanget der. Det tror jeg er et
                  fornuftig nivå. Hvis jeg har sagt lavest mulig rente, mener jeg vel egentlig at en
                  til enhver tid raskest mulig bør komme inn mot et slikt nivå. Det tror jeg er
                  fornuftig. Det er vel omtrent, etter hva jeg forstår, også dit sentralbanksjefen
                  nå sikter med de vedtakene som ble gjort i går. 

Så får vi holde på de gode dyder om at vi må tilbake til «å sette tæring etter
                  næring», «arbeid er alltid viktig» – og alt dette som jeg er sikker på
                  representanten Lundteigen og jeg kan være enige om. 

 Flere har ikke bedt om ordet til replikk. 

 Jeg er enig med representanten Sponheim i at dette er en ganske absurd situasjon,
                  fordi man gjør opp status for 2008, som har vært et jubelår i rekken av flere
                  jubelår. Når man holder opp den statusen mot Norges Banks hovedstyres begrunnelse
                  for rentenedsettelsen i går, sier det noe om hvor kraftig skifte det er i
                  verdensøkonomien, og hvor stor betydning det skiftet har for oss. Vi visste at vi
                  skulle ut av en eventyrlig høykonjunktur som vi må 50 år tilbake i tid for å finne
                  maken til, og til mye lavere vekst. Vi hadde håpet at vi skulle kunne gå inn for
                  en myk landing, men nå vet vi at det blir en mye hardere og tøffere utfordring enn
                  det vi visste og trodde for bare uker og måneder siden. 

Jeg er glad for at finanskomiteen og Stortinget er innforstått med at jeg bruker
                  taletiden i dette innlegget, fordi jeg har lyst til å legge fram status for
                  arbeidet med finanskrisen for Stortinget før jul. Jeg kommer ikke til å varsle nye
                  tiltak i dag, men jeg vil gjerne invitere opposisjonen til å komme med sine
                  vurderinger og sine synspunkter og eventuelle bekymringer for hva vi skal være
                  ekstra oppmerksomme på i den videre håndteringen av finanskrisen, for 2009 kommer
                  til å bli et krevende år. Det er ikke ett tiltak eller én pakke der vi kan si at
                  nå foreslår vi det, og så går det over. Det kommer til å være et krevende år som
                  kommer til å kreve flere tiltak, nye håndteringer og høy beredskap. 

Jeg er jo veldig glad så langt for at vi har hatt et godt samarbeid med
                  Stortinget. Det ble lagt merke til at vi kom så raskt med den første pakken til
                  bankene, at Stortinget var så raskt til å håndtere den. Det gir tillit i markedet.
                  Det er veldig mye av det krisehåndteringen nå dreier seg om, nemlig å gjøre så
                  godt man kan for å etablere tillit. For det er ikke penger vi mangler, det er
                  tilliten som vi i stor grad mangler. Vi kan gjøre noe i Norge, men vi er jo også
                  helt avhengig av hva slags tillit som nå etableres til det veldig mange land gjør,
                  når det gjelder finanskrisen. 

Hvis jeg kan tillate meg å komme med en liten appell fra alle dem som er aktører i
                  diskusjonen om finanskrisen, er det nettopp å ha det for øye at man bidrar i en
                  debatt som dreier seg om å skape tillit, eller øke mistilliten. 

Det er den alvorligste økonomiske tilbakegangen vi har hatt siden annen
                  verdenskrig, som nå rir verden. Det er ikke riktig å bruke den betegnelsen på
                  situasjonen i Norge så langt, men vi rammes selvfølgelig også av den krisen som er
                  internasjonalt. Vi kan gjøre mye, men vi kan ikke tro at vi kan oppveie
                  virkningene av et tilbakeslag som er veldig alvorlig i den internasjonale
                  økonomien. 

Det er en situasjon gjennom flere år med sterk og til dels lånefinansiert oppgang
                  som har bygd opp ubalanser i økonomien i veldig mange land. Det er svakt regulerte
                  finansmarkeder, utvikling av nye finansielle instrumenter, undervurdering av
                  risiko i finansielle markeder og avlønning av ledere i en del av disse
                  institusjonene som har gjort at de har hatt et meget kortsiktig og spekulativt
                  perspektiv på det de har holdt på med. Alt dette er med på å forklare årsakene til
                  den krisen vi har kommet opp i. I en stadig mer globalisert økonomi har man ikke
                  balansert med tilsvarende internasjonale reguleringer av markedene. Det er på den
                  bakgrunn vi må forstå professor og nobelprisvinner i økonomi Stiglitz'
                  ord om at fallet for Wall Street er for markedsfundamentalismen hva fallet av
                  Berlinmuren var for kommunismen. Det forteller verden at kapitalisme og
                  markedsøkonomi uten tilstrekkelig regulering fra myndighetenes side og riktig
                  regulering fra myndighetenes side gir ustabilitet. 

Det siste året har det vært klart at veksten er på vei ned både internasjonalt og
                  i Norge. De økonomiske utsiktene ble kraftig forverret da uroen i finansmarkedene
                  slo over til å bli en alvorlig krise i september i år. I en rekke land har
                  nedgangen i prisene på bolig og andre formuesobjekter gitt behov for å redusere
                  gjelden både i finansinstitusjoner og i husholdningene. Usikkerhet om størrelsen
                  på og fordelingen av tap har ført til tillitssvikt i internasjonale finansmarkeder
                  og til høye risikopåslag i penge- og kredittmarkedene. Tilgang på finansiering for
                  banker og andre private aktører har blitt vanskeligere. 

Veksten i internasjonal økonomi avtar nå veldig raskt, og raskere enn OECD, IMF og
                  andre regnet med bare for noen få måneder siden. Både OECD og IMF la i november
                  fram nye prognoser for utviklingen i verdensøkonomien, der den økonomiske
                  aktiviteten i OECD-området nå anslås å falle i 2009. Veksten ventes å ta seg opp
                  igjen i 2010, men usikkerheten er veldig stor, og konjunkturtilbakeslaget kan bli
                  dypere og mer langvarig enn det som nå anslås. Ifølge IMF, altså Det
                  internasjonale pengefondet, er gjerne lavkonjunkturer som følger finansielle
                  kriser, dypere og mer langvarige enn andre lavkonjunkturer. 

Den svake økonomiske veksten i industrilandene gjør nå også at de som lenge så ut
                  til å ha høy økonomisk vekst fortsatt, nemlig de framvoksende økonomiene, særlig i
                  Kina, men også i India, har avtakende vekst. 

I takt med at bruttonasjonalproduktveksten avtar, har sysselsettingsveksten falt,
                  og i enkelte land har arbeidsløsheten begynt å stige. Særlig i USA har
                  arbeidsløsheten vokst veldig raskt, men arbeidsmarkedet har også svekket seg i
                  euroområdet og i Japan. 

I en rekke land har myndighetene iverksatt eller lansert planer om omfattende
                  tiltak for å motvirke de negative konsekvensene finanskrisen har for den
                  økonomiske utviklingen. 

Den raske spredningen av problemene globalt har understreket behovet for samarbeid
                  og for at tiltak i en del tilfeller bør være koordinerte. På toppmøtet til
                  G20-landene den 15. november ble det framholdt at for stor risikotaking,
                  mangelfulle reguleringer i enkeltland og sterke internasjonale smitteeffekter var
                  blant årsakene til krisen. Det ble også enighet om å innlede en prosess med sikte
                  på å styrke regelverk, tilsyn og internasjonalt samarbeid om nettopp disse
                  problemene. IMF er gitt en nøkkelrolle i dette arbeidet. Det er veldig viktig også
                  for Norge å være med i prosessene og spille inn forslag om hvordan man nettopp kan
                  regulere på fornuftig vis, slik at lignende finanskriser ikke kan skje igjen. 

En rekke sentralbanker har tilført ekstra likviditet, og myndigheter har gått inn
                  og reddet finansinstitusjoner for å sikre videre drift. Sentralbankene har utvidet
                  løpetiden for lån til bankene, lempet på kravene til sikkerhetsstillelse og økt
                  mottakergruppen for sentralbanklån. De store sentralbankene har også iverksatt
                  samordnede tiltak for å tilføre likviditet, og det har vært koordinerte
                  rentenedsettelser. 

Flere land har etablert ulike former for stabiliseringspolitiske programmer
                  overfor banksystemet. Det er innført midlertidige garantiprogram der staten,
                  innenfor gitte rammer, garanterer for nye banklån eller nye lån mellom bankene.
                  Det er også opprettet ordninger for tilførsel av kapital til banker. Det legges
                  vekt på at bankene skal betale for garantier som staten stiller, og det kan også
                  settes begrensninger – det er gjort i stor grad – for utlånsvekst, for
                  lederlønninger og styrehonorarer og for utbyttepolitikken for de bankene som
                  deltar. Interessen for å delta varierer betydelig mellom banker og mellom land. 

Styringsrentene er blitt kuttet kraftig både i industriland og i framvoksende
                  økonomier, til historisk lave nivåer i flere land. Senest på tirsdag i denne uka
                  senket den amerikanske sentralbanken styringsrenten til nær null. Renten har aldri
                  vært så lav i USA tidligere. Også sentralbankene i bl.a. euroområdet, Sverige og
                  Storbritannia har senket renten kraftig de siste ukene, til et nivå på mellom 2
                  pst. og 2,5 pst. 

De siste månedene har myndighetene i flere land annonsert at de vil dempe
                  utslagene av finanskrisen også gjennom ulike former for finanspolitiske tiltak,
                  altså tiltak over statsbudsjettet, og en mer ekspansiv politikk. Men det er ikke
                  riktig at de fleste land har vedtatt nye pakker. Jeg skal komme litt tilbake til
                  det. EUs stats- og regjeringssjefer ble 12. desember enige om en plan for å
                  koordinere finanspolitiske tiltak i EU, med et mål om tiltak tilsvarende ca. 1,5
                  pst. av bruttonasjonalproduktene i EU-landene. Det er medlemslandene som hver for
                  seg må foreslå og vedta nye budsjetter dersom planen skal følges opp.
                  Fellesskapsnivået skal bare stå for en begrenset del av stimulansen, 30 av 200
                  milliarder euro. Det er foreløpig vanskelig å gi en presis beskrivelse av
                  størrelsen og innretning på flere av de pakkene som så langt er foreslått i EU.
                  Noen pakker kan strekke seg over flere år. De kan omfatte tidligere foreslåtte
                  vedtak og ting som allerede er omtalt. Samtidig strever vi med å få full oversikt
                  over og informasjon om innholdet i enkelthetene. Derfor er det vanskelig å gjøre
                  opp en fullstendig status. Men la meg ta eksempler fra noen land: 

Situasjonen i Sverige er langt mer alvorlig enn i Norge. De forventer en
                  arbeidsløshet på det dobbelte av det norske nivået. Statsbudsjettet for 2009 er i
                  Sverige ekspansivt. Det er en svekkelse av det strukturelle budsjettoverskuddet på
                  i underkant av 1 pst. av BNP fra 2008. Regjeringen annonserte 5. desember nye
                  tiltak som skal ha en virkning på 0,3 pst. av BNP i 2009. Det er en konkret plan.
                  Sverige er blant dem som har gjort klare vedtak. 

Storbritannia er også ett av de landene som har gjort konkrete vedtak. De la 24.
                  november fram forslag til en finanspolitisk stimuleringspakke som svekker
                  budsjettbalansen med ca. 1 prosentpoeng av BNP. Tiltakspakken er beregnet til å
                  øke BNP med bare 0,5 pst. i 2009, fordi det viktigste tiltaket i Storbritannia er
                  reduksjon i momsen. 

I Frankrike ble det annonsert nye forslag den 4. desember – også en finanspolitisk
                  pakke som vil stimulere økonomien, men de hadde et nøytralt budsjett i bånn, slik
                  at de ligger fremdeles med budsjettstimulanser som er under nivået på det norske
                  statsbudsjettet for 2009. 

Det samme gjelder for Tyskland, som har annonsert en begrenset pakke. Men denne
                  pakken betyr at Tyskland for 2009, samlet sett, kommer omtrent ut med en nøytral
                  virkning i forhold til økonomien. 

Danske myndigheter har ikke lagt fram finanspolitiske tiltak. De har tvert imot
                  sagt at de vil avvente den videre situasjonen, og ser for seg 2010 som det rette
                  tidspunktet, men de har i bånn et forholdsvis ekspansivt budsjett. 

Så over til situasjonen i Norge. Også for Norge er det helt klart at det
                  økonomiske bildet er svakere enn det som er lagt til grunn for 2009. Etter fem år
                  med veldig kraftig vekst, som jeg var inne på – jeg minner om at i 2007 var
                  veksten på over 6 pst. – vet vi nå at den blir svært lav for 2009. I
                  nasjonalbudsjettet – og arbeidet med nasjonalbudsjettet ble avsluttet den 26.
                  september – ble det anslått at BNP for Fastlands-Norge vil øke med knapt 2 pst.
                  fra 2008 til 2009. Men dette var etter Lehman Brothers, vi visste at usikkerheten
                  var veldig stor, og det står nøye beskrevet også i nasjonalbudsjettet at veksten
                  kunne bli vesentlig lavere enn det vi la til grunn på dette tidspunktet. 

Foreløpige nasjonalregnskapstall viser at veksten i fastlandsøkonomien har avtatt
                  klart så langt i år. BNP for Fastlands-Norge økte med 0,2 pst. fra 2. til 3.
                  kvartal i år, og tilgjengelig informasjon tyder på ytterligere svekkelse i 4.
                  kvartal. Vi ser av såkalte stemningsindikatorer både når det gjelder bedrifter og
                  personer, at forventningene til neste år er pessimistiske nesten over hele fjøla.
                  Vi ser også at tradisjonell eksportindustri strever med et verdensmarked som
                  etterspør mindre. Nedgangen i samlet industriproduksjon dempes imidlertid av
                  fortsatt økende aktivitet i de delene av næringene som leverer til
                  petroleumsindustrien. 

Veksten i sysselsettingen ser ut til å ha stoppet opp utover høsten, mens
                  ledigheten, målt ved Statstisk sentralbyrås arbeidskraftundersøkelse, har holdt
                  seg stabil på rundt 2,5 pst. av arbeidsstyrken. Vi har imidlertid i dag fått nye
                  tall på registrerte ledige fra Nav, som viser en betydelig økning i ledigheten. På
                  ett år har den registrerte arbeidsløsheten nå økt med over 11 000 personer, og
                  nivået ligger nå på vel 50 000 personer. Det er særlig personer med bakgrunn fra
                  bygg og anlegg og industrien som nå melder seg ledige. Tilgangen på ledige
                  stillinger ser vi også er på vei ned ved arbeidskontorene. 

Hva må så gjøres for å bedre denne situasjonen? La meg først ta utgangspunkt i at
                  Norge er bedre stilt enn de fleste land. Det er ikke bare fordi vi har penger på
                  bok og ikke trenger å bekymre oss om budsjettunderskudd i forhold til de tiltakene
                  vi mener er fornuftige å gjøre. Det må jo en del andre land faktisk skjele til.
                  Men det er jo også fordi vi har valgt en velferdsstat som gjør at de fleste
                  mennesker i Norge ikke er utsatt direkte i forhold til sin egen velferd for de
                  kraftige svingningene i markedene som vi nå ser, og den kraftige nedgangen på
                  børsene. Det er folks sparepenger som de hadde tenkt å bruke til ungenes utdanning
                  og skolepenger, som går tapt for mange amerikanske borgere, det er
                  helseforsikringene som er plassert i aksjefond eller knyttet til jobben som
                  fordamper for mange, med den usikkerheten som det betyr, det er kanskje pensjonene
                  som er utsatt. I Norge har vi gratis helsevesen betalt over skatteseddelen. Vi har
                  gratis utdanningssystem betalt over skatteseddelen. Vi har en folketrygd som vi
                  har betalt over skatteseddelen. Det er en del av vår beredskap mot så sterke fall
                  som vi nå ser i markedene. Det gjør at markedskreftene herjer mindre med oss enn
                  de gjør med mange andre lands innbyggere. At vi har statsbanker, at vi har stort
                  statlig eierskap i mange norske bedrifter og en stor andel av Oslo Børs, har også
                  betydning for hvordan vi nå kan stabilisere situasjonen. 

Det viktigste nå – og det har det vært en god stund – er å få penge- og
                  kredittmarkedene til å fungere normalt. Det er finansmarkedet og
                  finansinstitusjonene som skal legge til rette for at foretak og husholdninger kan
                  spare, låne og overføre midler på en effektiv og trygg måte. Det er
                  markedsøkonomiens infrastruktur vi her snakker om. Bankene formidler sparekapital
                  til investeringer og bidrar til at aktiviteter som er lønnsomme etter vanlig
                  kredittvurdering, kan gjennomføres. Det sier seg selv at dersom tilgang til
                  betalingsformidling og kreditt blir forstyrret, har det store konsekvenser for
                  hele samfunnet. 

Det finansielle systemet i Norge og andre land har blitt utsatt for usedvanlig
                  store forstyrrelser de siste månedene. Finanskrisen har ført til at
                  risikopåslagene i penge- og kredittmarkedene har økt, og dette gjør at bankenes og
                  annet næringslivs innlån blir dyrere. Samtidig har det blitt vanskeligere å få
                  lån. Mange finansinstitusjoner og husholdninger har lidd tap og trenger å redusere
                  gjelden sin for å tilpasse den til lavere formuesverdier, og til at risikoen ved
                  lån nå framstår som større. 

Den 12. oktober presenterte Norges Bank og Regjeringen tiltak for å bedre bankenes
                  likviditet og finansieringsmuligheter, den såkalte bankpakken. Norges Bank
                  lanserte F-lån, eller fastrentelån, med to års løpetid spesielt rettet inn mot de
                  små bankene. Stortinget vedtok pakken den 24. oktober. Regjeringens foreslåtte
                  bytteordning har virket. Bankene har nå begynt å låne disse statspapirene i bytte
                  mot obligasjoner med fortrinnsrett. Bankene kan bruke statspapirene som sikkerhet
                  for lån, eller de kan selge dem i markedet. Dette ligner på et lån mot sikkerhet.
                  Men bankene låner ikke penger, de bytter til seg statspapirer, og dermed låner de
                  egentlig sikkerhet og likviditet. Dersom bankene selger de statspapirene de får
                  låne, blir virkningen for dem ganske lik virkningen av å få lån fra staten. Men
                  papirene må selges i et marked, og da hentes likviditeten i markedet. 

Rammen for slike bytter for 2008 og 2009 har Stortinget vedtatt satt til 350
                  milliarder kr, og løpetiden er tre år. 

Helt siden denne ordningen ble foreslått, har Finansdepartementet arbeidet med
                  endringer i vilkårene for bytteordningen, slik at flere banker skal kunne delta.
                  Det er i tråd med de signalene som ble gitt av finanskomiteen i innstillingen om
                  pakken. La meg nevne noen endringer som er gjennomført: 

I proposisjonen ble det nevnt at vi ville vurdere om ordningen skulle
                        utvides, slik at obligasjonene med fortrinnsrett også kunne ha basis i
                        næringslån og kommunelån, i tillegg til boliglån. I de vurderingene er det
                        konkludert, og vi har gjennomført en slik utvidelse. 

Det har vært ønske om at bankene også skulle kunne delta gjennom sine
                        kredittforetak. En slik endring er gjennomført. Det står bl.a. omtalt i
                        nysalderingen. 

Ordningen har fått et nytt spor, der staten frafaller kravet om
                        sikkerhetspåfylling i løpetiden til bytteavtalene under visse
                        forutsetninger. 

Det er også presisert at bankene kan benytte obligasjoner utstedt i visse
                        valutaer når disse har sitt grunnlag i lån med sikkerhet i norske boliger og
                        næringseiendom. 

Det har vært usikkerhet knyttet til tolkningen av regelverket for store
                        engasjementer i forhold til obligasjoner med fortrinnsrett. Det problemet er
                        nå avklart. Det betyr at flere banker kan bruke ordningen. 

Det er nå gjennomført fire auksjoner i bytteordningen, som har tilført bankene til
                  sammen 42 milliarder kr. Renten har vært mellom 4,70 pst. og 5,86 pst. Så langt
                  har så å si hele volumet gått til bytter med de lengste løpetidene. 

Detaljer om enkeltbankenes deltakelse er forretningshemmeligheter. De
                  offentliggjøres ikke, men det er til nå undertegnet rammeavtaler med sju banker
                  under denne ordningen. I tillegg er det tildelt til sammen 12 milliarder kr i
                  lange F-lån fra Norges Bank til i alt 89 banker. Bare noen ganske få tok
                  maksimumsbeløpet på 1 milliard kr. 

Tiltakene i bankpakken synes å ha hatt effekt. Pengemarkedsrenten er redusert, og
                  påslagene utover forventet styringsrente er kommet ned. Det henger selvsagt sammen
                  med de tiltakene som er gjort internasjonalt, og det henger sammen med disse
                  tiltakene. Det er vanskelig å tallfeste hvordan den isolerte virkningen av vår
                  pakke har vært, men vi kan observere at flyten i dette markedet er bedre enn før. 

Vi har nå lagt kalenderen for hvordan auksjonene skal gjennomføres første halvår i
                  2009, og volumene vil bli tilpasset etterspørselen fra bankene. Vi har mye å gå
                  på, for vi har vide fullmakter fra Stortinget. Det er grunn til å tro at denne
                  ordningen vil være viktig for finansieringen av bankene framover. 

I tillegg til selve bankpakken har Regjeringen bidratt ekstra til finansiering av
                  næringslivet og kommunene på flere måter. Vi har økt egenkapitalen til
                  Kommunalbanken, og vi har gitt økte rammer til GIEK og Innovasjon Norge, som har
                  vært tema også tidligere i dag. 

Vi følger situasjonen i bankene nøye. Vi vet at norske banker har hatt
                  tilfredsstillende resultater de tre første kvartalene i år. De har først og fremst
                  merket den internasjonale finanskrisen ved en kraftig økning i
                  finansieringskostnader og tap på verdipapirer. Jeg er kjent med at en del banker
                  nå sikter mot en høyere kjernekapitaldekning for å sikre tilgang til finansiering
                  til akseptable vilkår. Dersom bankene ikke får skaffet penger til akseptable
                  vilkår, vil det også kunne føre til mer tilbakeholdenhet med å gi nye utlån. Det
                  vil næringslivet og vanlige husholdninger i tilfelle merke. Derfor er det veldig
                  viktig å følge med på det som nå er bankenes kredittpraksis. 

Kredittveksten i Norge er fortsatt relativt høy, men den er avtakende. Det er
                  rimelig å anta at uroen i finansmarkedene og de endrede konjunktursituasjonene
                  bidrar til at både etterspørselen etter og tilbudet av kreditt øker mindre enn
                  tidligere. Husholdninger og bedrifter er blitt mer forsiktige i sine låneopptak,
                  mens bankene strammer inn sin utlånspraksis. 

Norges Banks utlånsundersøkelse for 3. kvartal viser at bankene strammer inn i sin
                  kredittpraksis overfor foretak og husholdninger. Bankene begrunner i stor grad
                  innstrammingene med vanskeligere makroøkonomiske utsikter og med generelt lav
                  risikovilje. Også bankenes egen finansieringssituasjon oppgis som en årsak til
                  strammere kredittpraksis. 

Finansdepartementet har sammen med Norges Bank og Kredittilsynet høy beredskap når
                  det gjelder bankenes likviditet og muligheter for finansiering. Det er fremdeles
                  stor uro i markedene, men Regjeringen har vært meget klar på å si at vi er beredt
                  til å iverksette nødvendige tiltak for å sikre tilliten til det norske
                  banksystemet. 

Under hele høsten har det vært viktig å ha nær kontakt med næringene og
                  banknæringens organisasjoner, Sparebankforeningen og Finansnæringens
                  Hovedorganisasjon. Jeg har også tatt direkte kontakt med en del banksjefer, rett
                  og slett for å høre hvordan de vurderer virksomheten i sin egen bank. For det er
                  mange historier ute og går om bedrifter som ikke får lån, og det er vanskelig å
                  skille mellom om de ikke får lån til dårlige prosjekter, som de ikke burde fått
                  lån til, eller om de ikke får lån til gode prosjekter, som de absolutt burde ha
                  gjennomført. Jeg tror bildet er litt sammensatt. Sparebankene sier at de låner ut
                  til gode kunder og til gode prosjekter. Andre banker sier at de nå begynner å få
                  større problemer. Så jeg har igjen invitert Finansnæringens Hovedorganisasjon og
                  Sparebankforeningen – vi har møttes mange ganger i løpet av høsten – til møte hos
                  meg for å få en så god oversikt over bankenes situasjon og utlånspraksis som
                  mulig. Jeg ønsker å ha et best mulig grunnlag for å vurdere disse
                  problemstillingene og eventuelt ytterligere tiltak som kan være nødvendige overfor
                  finansnæringen. Dette er jo den typen tiltak som det ikke er mulig for meg å
                  diskutere – hva skal jeg si – enkelthetene i offentlig, det er finanskomiteen
                  veldig klar over, fordi det er sensitivt materiale og har betydning for
                  markedssituasjonen. Men både Stortinget og finanskomiteen kan være oppmerksom på
                  at vi selvsagt følger situasjonen og de rapportene vi får, nøye, og at vi mener
                  alvor med at vi er beredt til å gjøre de tiltak som er nødvendig for å sikre
                  tilliten til det norske banksystemet. 

I hele høst har det vært viktig å fokusere på å gjøre det viktigste først i
                  krisehåndtering, gjøre det riktige på de riktige tidspunktene og i riktige
                  proporsjoner. Vi har hatt et veldig skarpt øye for at rentepolitikken, altså
                  pengepolitikken, også må ha rom for å virke. Det er det som er
                  førstelinjeforsvaret i å bidra til stabilisering av produksjon og sysselsetting.
                  Og det virker. Den rentenedgangen vi fikk i går på 1,75 prosentpoeng, er den
                  største på over 20 år. Det er et godt svar på dårlige nyheter, for det er jo med
                  bakgrunn i enda mer negative oppfatninger av hvordan verdensøkonomien vil utvikle
                  seg – og dermed også hvordan norsk økonomi vil utvikle seg – at denne
                  rentenedgangen kommer. Hvis vi skulle veksle den om, hvis effekten i forhold til
                  hvordan det stimulerer norsk økonomi, skulle veksles om i økt oljepengebruk over
                  statsbudsjettet, tilsvarer 1,75 prosentpoeng rentenedgang ca. 12 milliarder kr.
                  Hvis vi legger til den prosentnedgangen som allerede har vært i to omganger, har
                  vi nå gjennom to måneder med pengepolitiske virkemidler og rentenedgang stimulert
                  økonomien på den måten med nesten 20 milliarder kr. 

På toppen av det kommer den tiltakspakken som allerede ligger i budsjettet for
                  2009, nemlig 14 nye oljemilliarder i forhold til hva vi har brukt i år. Så til
                  sammen ligger det en ekstra stimulans fra 2008 til 2009 på nesten 35 milliarder
                  kr. Det går selvsagt ikke an å si at vi har et definert rom for rentenedgang, men
                  det har betydning hvor ekspansiv politikk man fører, for hvor stort rom man har
                  for en rentenedgang. Og vi har holdt igjen med å foreslå nye tiltak på
                  statsbudsjettets utgiftsside, for å være sikre på at rentevirkemidlet kunne
                  utnyttes fullt ut. Og det viste det seg i går at det gjør det. Da kan vi
                  konsentrere oss om neste etappe, og det er finanspolitiske tiltak. 

Det er jo ikke slik at det budsjettet som ligger der, har gått ut på dato i den
                  forstand at det er forslag som ligger i budsjettet som det er behov for å
                  reversere, for vi visste at veksten i norsk økonomi kom til å bli betydelig lavere
                  i 2009 enn den var i 2008, så det er mer i samme retning. Vi la ikke fram for
                  Stortinget forslag om et nøytralt budsjett, vi la fram forslag om et ekspansivt
                  budsjett, med 14 nye oljemilliarder utover det vi nå må vurdere av tiltak. 

Jeg er veldig enig i mye av det Lars Sponheim sa om dette, for vi må ikke gi
                  inntrykk av at vi kan bevilge oss ut av en situasjon med en negativ vekst i
                  verdensmarkedet. Vi har vært plassert midt i smørøyet nå i de siste fem årene, da
                  det har vært sterk etterspørsel etter norske varer og en voldsom vekst i
                  eksportindustrien. Når den etterspørselen nesten faller bort – eller i hvert fall
                  reduseres kraftig – er det klart at da vil mange i eksportnæringene merke det.
                  Derfor må vi ha offensive tiltak over et bredt spekter, men også med betydelig
                  fokusering på den mulige omstillingen – videreutdanning, etterutdanning, opplæring
                  – som mange i enkeltbransjer kan ønske å gå igjennom for å være klare til ny
                  oppgang og forhåpentligvis også en grønnere vekst enn det vi har hatt i det
                  senere. 

Vi har begynt arbeidet med denne pakken, og vi kommer tilbake til Stortinget i
                  månedsskiftet januar/februar med innholdet i den. Vi har hatt møte med
                  Kontaktutvalget mellom Regjeringen og partene i arbeidslivet. De har kommet med
                  mange forslag. Opposisjonspartiene er selvfølgelig også velkomne til å komme med
                  sine forslag, og så må vi prøve å avstemme det vi nå mener er en god pakke for den
                  situasjonen vi ser i januar, og som vi endelig konkluderer med i januar. 

Det vil bli lagt fram nye prognoser og nye anslag for statsbudsjettet for 2009 i
                  forbindelse med en slik pakke, men jeg understreker igjen: Det er på meget
                  usikkert grunnlag vi nå lager prognoser. Utfordringen for 2009 er ikke å lage
                  prognosene, det er først og fremst å håndtere de problemene som kommer, så klokt
                  og med så mye vett og forstand og så mye solidaritet – tror jeg at jeg vil si til
                  slutt – som mulig, fordi denne krisen kommer ikke til å ramme det store flertallet
                  av oss. Vi kommer til å ha reallønnsvekst, vi kommer til å ha fordel av
                  rentenedgang. Det er de som nå føler usikkerhet for jobben sin, kanskje i
                  kombinasjon med at de må flytte eller selge boligen sin, som er de som tar
                  støyten, og det er derfor vi må si at 2009 må være et år i solidaritetens tegn.
               

 Det blir replikkordskifte. 

 Jeg takker statsråden for en rimelig balansert fremstilling av finanskrisens
                  årsaker og også hva som foregår. Det var veldig deilig og befriende å høre en
                  statsråd uten SV-retorikk. 

Jeg tror faktisk også vi nærmer oss en konsensus for hva som er årsakene til
                  finanskrisen. Jeg er enig i alt det statsråden sa – oppblåste verdier,
                  strukturelle produkter eller forundringspakker, kortsiktige gevinster, gal
                  plassering av risiko og feilregulerte markeder. I tillegg vil jeg også legge til
                  kunstig lav rente, som Greenspan kjørte i USA. 

Men jeg vil utfordre statsråden på om hun kan legge til enda en forklaringsfaktor,
                  nemlig også politisk overprøving av regulatorene, slik tilfellet var i USA, for å
                  oppnå sosialpolitiske mål. 

 Det går ikke an å diskutere finanskrisen uten å benytte seg av SV-retorikk, så den
                  har jo nå spredd seg til mange leire. Når til og med representanten Tybring-Gjedde
                  kan skrive under på professor Stiglitz' ord om at krisen på Wall Street
                  er for markedsfundamentalismen som Berlinmurens fall var for kommunismen, da er
                  det nesten jul for meg. Det er helt opplagt, det ser alle, at en globalisert
                  økonomi, en aggressiv kapitalisme uten riktige reguleringer, er en viktig grunn
                  til at vi har kommet i denne krisen. Det er en stor internasjonal debatt om
                  hvordan vi skal klare å regulere markedene mye mer fornuftig for å hindre denne
                  typen bobler framover. 

Selv om det er mulig å finne en eller annen politisk føring på et eller annet
                  tidspunkt langt tilbake i tid, kommer ikke Fremskrittspartiet til å lykkes med at
                  det er politisk styring som er årsaken til denne krisen. Det er mangel på politisk
                  styring, og en utrolig naiv tro på at markedene regulerer seg selv, som er en
                  viktig grunn til denne krisen. 

 La meg si at jeg var veldig spent på hvilken tone finansministeren ville gi i dag.
                  Det er åpenbart at finansministeren har stått opp med godfoten. Jeg vil gi
                  finansministeren kompliment for en nøktern og god analyse, og en inviterende
                  holdning. Det avkrever respekt, og det er på den måten jeg mener at vi i
                  fellesskap skal møte den store krisen vi nå står overfor. 

Jeg er glad for at finansministeren tar situasjonen i bankvesenet så alvorlig som
                  hun gjør. I går kunne vi lese en ganske bekymringsfull analyse fra statsministeren
                  i Dagens Næringsliv, hvor han sier at han er 

«redd for at lønnsomme bedrifter kan gå overende på grunn av at bankvesenet
                     fortsatt ikke fungerer normalt». 

Det er en alvorlig analyse. Samtidig opplever vi at både LO og lederen av
                  finanskomiteen nærmest avkrever at bankene nå må begynne å låne ut mer penger. 

Da er mitt spørsmål: Er finansministeren enig i den analysen som LO og Sandal gir
                  uttrykk for, nemlig at nå må bankene begynne å låne ut penger? Eller er det slik
                  at vi nå må se på virkemidler for å gjøre det mulig for bankene å låne ut mer
                  penger? 

 Jeg har vel egentlig vært like nyansert, og begge beina er gode på meg, for å si
                  det slik. Det trenger de jammen å være også i disse tider, for det er veldig
                  krevende når endringer skjer så raskt. 

Jeg er godt fornøyd med de grepene vi har tatt så langt. Jeg mener vi har kommet i
                  riktig tid, og med riktige tiltak på riktig tidspunkt. Men det er krevende, og det
                  kommer til å være mange utfordringer i 2009 også. Jeg er veldig glad for at vi kan
                  avslutte på Stortinget i den konstruktive tonen som også representanten Sanner nå
                  tar. Vi kommer sikkert til å være uenige om ting, men vi kommer til å trenge å
                  samarbeide, det er helt sikkert. 

Når det gjelder bankenes utlån til bedriftene, tror jeg jeg vil si: Begge deler.
                  Nå er det mange eksempler på prosjekter som ikke har fått finansiering. Det er
                  ikke sikkert alle er lønnsomme prosjekter; det er vanskelig å vurdere ut fra hva
                  som står i avisene. Men vi vet også at enkelte lønnsomme prosjekter ikke får
                  finansiering. Bankene må klare balansegangen mellom å være solide og samtidig ikke
                  knyte så sterkt igjen overfor bedrifter, særlig, at vi ikke får gjennomført
                  nødvendige prosjekter. 

 Jeg synes også det var en god redegjørelse finansministeren gav. Samtidig merker
                  jeg jo at posisjonen nå har et sterkt behov for å si at budsjettet, slik det ble
                  lagt fram, var nødvendig for å få renten ned. Da renten gikk ned så kraftig som
                  den gjorde i går, er tiden kommet for å sette inn budsjettpolitiske tiltak. Jeg
                  tror det er en litt haltende analyse – at renten gikk ned med 1,75 pst. i går, er
                  vel først og fremst et uttrykk for at situasjonen i verdensøkonomien og etter
                  hvert situasjonen i norsk økonomi er slik at det overhodet ikke er noe press
                  lenger. Det er en nedadgående trend som gir seg et slikt utslag. 

Er finansministeren enig eller uenig i en slik analyse? 

Thorbjørn Jagland hadde her overtatt presidentplassen.
               

 Jeg er ikke helt enig. Det er fordi det er vår plan at vi nå har hatt full
                  fokusering på å få bankene til å fungere så godt som mulig. Der vet vi at vi må
                  overvåke situasjonen nøyere framover også. Vi har lagt fram et ekspansivt budsjett
                  – vi hørte ikke på de rådene vi fikk om å legge fram et stramt budsjett, eller et
                  nøytralt budsjett. Det er både pengepolitikken og finanspolitikken som nå må virke
                  sammen for å begrense virkningene av denne krisen, begrense virkningene i forhold
                  til arbeidsløsheten. Hvis vi hadde lagt fram en mer ekspansiv politikk på toppen
                  av et allerede ekspansivt budsjett, hadde vi brukt av det handlingsrommet man
                  trenger for å få satt ned renten. Jeg kan ikke si krone for krone, eller hvor mye
                  vi ville fortrengt, men det ville ha begrenset det rommet. Det har vært viktig for
                  oss at Norges Bank hadde mulighet til å følge etter i de rentereduksjoner vi har
                  sett i andre land, med mye større problemer enn oss. Hvis rentedifferansen blir
                  for stor, kan det ha betydelig negativ virkning, særlig for eksportindustrien på
                  sikt. Akkurat nå er kronen svak, men det er ikke sikkert det fortsetter. 

 Jeg vil få bruke det siste møtet med finansministeren i dette året til på denne
                  talerstol å ønske finansministeren et godt grønt år, og minne om at i alle de
                  problemer vi står overfor, må 2009 først og fremst være et år som klarer å levere
                  i det store København-møtet til høsten. Vi må holde oss på klimaforliksbordet, vi
                  må ikke glemme at det er en viktig jobb å gjøre. Vi må få Kyoto-mekanismene til å
                  fungere i løpet av året, og ikke minst har vi lyktes i å få god omstilling hjemme.
                  Der har finansministeren en mulighet allerede når budsjettet skal revideres.
                  Venstre har satt et mål om at halvparten av tiltakene bør dra i en grønn retning.
                  Det kan være enøktiltak, eller hva det måtte være. Det kan være et godt bidrag til
                  at finansministeren, som også er bærekraftminister, allerede i januar måned sørger
                  for at vi går i en god, grønn retning i 2009. 

Tar finansministeren utfordringen? 

 Absolutt! Denne finanskrisen og tidligere finanskriser har kanskje vært dramatiske
                  mens de har stått på, men de har stort sett gått over etter to, tre, fire år. Jeg
                  tør ikke spå nøyaktig, men det vi helt sikkert vet, er at klimakrisen ikke går
                  over. Den skal vi håndtere tiår på tiår framover. Det som skiller den fra
                  finanskrisen, er jo at det går så lang tid fra tiltakene settes i gang – enten de
                  er gode eller dårlige – til de får effekt. Det er det våre barn og barnebarn først
                  og fremst vil spørre oss om. De vil ikke spørre oss om hvordan vi løste
                  finanskrisen, men hvordan vi klarte å løse klimakrisen. Så vi har en klar
                  målsetting: Vi skal ha tiltak som virker med tanke på arbeidsløsheten, men vi skal
                  også ha tiltak som virker framover og er lønnsomme. Jeg håper det kan bli mange
                  gode, grønne tiltak som kan virke raskt, for det vil avgjøre hvor effektivt vi kan
                  klare å få en pakke for klimaproblemene også. 

 Som finansministeren var inne på, kom det nye ledigheitstal i dag som viser at
                  ledigheita stig markant, og no har passert 50 000 ledige. Det som gir endå meir
                  grunn til bekymring, er at ledigheitstala stig raskare og brattare enn det ein
                  trudde på førehand, og det prognosane tilsa. Tala viser i dag noko anna enn det
                  ein trudde i går. 

Så forstår eg for så vidt på finansministeren at 50 000 ledige er akseptabelt, med
                  tanke på finanskrisa. Det er i alle fall førebels ikkje grunn til å setje i verk
                  nokre nye finanspolitiske tiltak. Då er spørsmålet mitt: Kor høgt meiner
                  finansministeren ledigheita kan stige før det er heilt uakseptabelt? Er også 100
                  000 ledige akseptabelt? Eller er det uakseptabelt før ein kjem til det nivået?
               

 Jeg synes enhver arbeidsløs burde være i den situasjon at han fikk tilbud om noe
                  annet å gjøre. Vi har hele tiden fokusert på å få arbeidsløsheten absolutt så lav
                  som mulig. Jeg går derfor ikke inn i noen diskusjon om hva som er akseptabelt
                  eller ikke, for så lenge det finnes arbeidsledige, kommer jeg til å slåss mot
                  arbeidsløsheten. 

Nå later representanten Hagesæter som om vi kan bevilge oss ut av all
                  arbeidsløshet som vi kommer til å måtte slite med i 2009. Det kommer vi ikke til å
                  klare. Men vi kan få til betydelige tiltak for å bekjempe ledighet. Det er det
                  tiltakspakken vår handler om. Men vi må også være innstilt på større grad av
                  omstilling, etterutdanning og muligheter for folk til å gå fra én type jobb og til
                  en annen. Heldigvis har vi ikke ukritisk pøst på med oljemilliarder på toppen av
                  en ekstrem høykonjunktur, slik som Fremskrittspartiet ville ha gjort. Det gjør at
                  vi har et handlingsrom for å drive motkonjunkturpolitikk, og det er det vi gjør
                  nå. 

 Replikkordskiftet er omme. 

 Da professor Krugmann var innom Oslo i forbindelse med at han skulle motta Nobels
                  minnepris i økonomi, fikk han spørsmål om han så noen lyspunkter i
                  verdensøkonomien. Svaret hans, etter å ha tenkt seg litt om, var nei. Og så la han
                  til at han hadde blitt mer pessimistisk i løpet av de siste ukene, fordi det stod
                  verre til i både Kina, India og Brasil. Han trodde ikke at det kom til å snu før
                  det ble en bedre balanse mellom egenkapital og gjeld. Med andre ord: For mange har
                  lånt for mye over for lang tid, og finansinstitusjonene har stilt for dårlige krav
                  om sikkerhet for de lånene som de har gitt. Den analysen tror jeg nok de fleste
                  kan være enig i, selv om jeg må si at det var lite oppløftende at en mann med hans
                  bakgrunn ikke så noen lyspunkter. Det stiller jo da enda større krav til oss som
                  politikere når det gjelder å iverksette tiltak som kan bidra til at vi kan komme
                  styrket ut av denne krisen, og at man kan tenne noen optimistiske lys. 

Det har jo også i forlengelsen av finanskrisen vært en debatt om regulering av
                  markedet. Krugmann var også inne på det. Han sa vel at noe av problemet dels har
                  vært gal regulering, men også at det i USA vokste frem et parallelt finanssystem
                  som var større enn det regulerte – et uregulert system. 

Høyre har aldri vært imot regulering – tvert imot. Vi er tilhengere av at vi skal
                  ha en sterk stat. Det betyr ikke det samme som at vi skal ha en stor stat. Vi er
                  opptatt av at vi skal regulere markedet for å sikre konkurransen, for å sikre at
                  markedet fungerer og for å sikre forbrukerne i markedet. Vi mener også at det er
                  behov for en ny debatt om internasjonale spilleregler, for det er helt åpenbart at
                  når markedet er liberalisert, og økonomien er liberalisert, bør også politikken
                  følge etter. Jeg synes kanskje det er et paradoks at det eneste forum hvor
                  politikken i dag følger etter, er EU. Og de som er mest tilhengere av at
                  politikken skal følge etter og spille en aktiv rolle, er de som er sterkest imot
                  norsk EU-medlemskap. 

Jeg må også legge til at jeg er glad for at G20-møtet som ble holdt i Washington,
                  understreket at markedsøkonomien og globaliseringen ikke er problemet, men en del
                  av løsningen. Det ville vært en veldig alvorlig situasjon hvis vi nå, på toppen av
                  en depresjon, også hadde fått mer proteksjonisme. Proteksjonismen ville veldig
                  raskt kunne føre oss inn i ny depresjon og forsterke den krisen som nå rammer
                  verdensøkonomien, og som rammer altfor mange mennesker ved at de mister jobben
                  sin. Derfor vil jeg understreke at markedsøkonomien og globaliseringen er
                  grunnleggende positiv. Den har bidratt til å løfte millioner av mennesker ut av
                  fattigdom. Men det er helt åpenbart at økonomien må reguleres for at markedet skal
                  kunne fungere. 

Jeg skal ikke gå inn i historien og hvem som har sagt hva gjennom september,
                  oktober, november, for jeg tror det imponerer svært få. Når vi vet at ting har
                  endret seg så radikalt bare i løpet av få uker, tror jeg vi skal være litt mer
                  ydmyke med tanke på den situasjonen. 

Men jeg har likevel lyst til å komme innom én problemstilling. Når
                  finansministeren pekte på at vi i Norge står sterkere rustet enn en del andre
                  land, er jeg ikke uenig i den analysen. Tvert imot tror jeg den er riktig, både på
                  grunn av det finansielle og fordi vi har en relativt stor offentlig sektor – vi
                  kan være enige om hvor stor den skal være, men selve den nordiske velferdsmodellen
                  har bred politisk forankring. Men det som er et problem, er at denne krisen vil
                  ramme små og mellomstore bedrifter i konkurranseutsatt sektor sterkere. Da mener
                  jeg det er et problem at Regjeringen har bidratt til å svekke bedriftenes
                  konkurranseevne gjennom tre år, at man har økt skattene for det private
                  næringsliv, og at man ikke har investert nok i fremtidig velferd og verdiskaping i
                  de gode årene vi har bak oss. 

Jeg mener som sagt at det er viktig at vi i denne krisen iverksetter tiltak som
                  gjør at vi kan komme styrket ut av den. Det betyr at det ikke er om å gjøre å
                  bruke mest penger. Der er jeg enig med Lars Sponheim – og det forstod jeg også at
                  finansministeren er. Det er mer et spørsmål om hvordan man bruker pengene. 

Fra Høyres side er vi opptatt av at det skal være balanse i de tiltakene som
                  iverksettes. Det er helt åpenbart behov for tiltak innenfor bygg- og
                  anleggssektoren og for å iverksette nødvendige infrastrukturtiltak. Det er tiltak
                  som vil være fornuftige uansett. Å være med på å bygge landet og sørge for at vi
                  har gode kollektivløsninger og gode veiløsninger, er uansett fornuftige tiltak. I
                  tillegg vil det være riktig å satse mer på kunnskap, forskning og innovasjon. Jeg
                  tror at det å sørge for at vi stimulerer til nyskaping og nye bedrifter er viktig
                  for å skape mer optimisme, også i næringslivet. 

La meg også legge til at jeg tror den debatten som nå har vært om å se
                  finanskrisen og miljøkrisen i sammenheng, har mye for seg. Det er helt åpenbart at
                  vi i den krisen vi nå er inne i, kan bidra til å snu forbruket i riktig retning.
                  Jeg håper at Regjeringen er innstilt på å ha en dialog om hvordan vi kan gjøre
                  nettopp det. 

Fra Høyres side mener vi som sagt at vi bør ha tiltak som stimulerer innenfor
                  offentlig sektor, men vi mener også at det er rom for skattelettelser – særlig for
                  de som har lave og vanlige lønnsinntekter – og tiltak som retter seg inn mot
                  bedriftene. 

Det er klart at det ikke er noen kriser som er like, og den nedgangskonjunkturen
                  som Høyre arvet i 2001 – som jeg ikke vil kalle en krise – kan ikke sammenlignes
                  fullt ut med den krisen vi har nå. Men jeg vil likevel minne om at Høyre har
                  erfaring med å styre i tøffe tider, og at vi iverksatte virkemidler som bidrog til
                  å få renten ned, og som bidrog til økt aktivitet, særlig ved at vi satset mye på
                  kunnskap og forskning, og at vi senket skattene. Det er virkemidler som vi mener
                  at man også ville stått seg på å bruke nå. 

Så merker jeg meg det statsråden sier om bankvesenet. Jeg er glad for at
                  finansministeren følger det tett, og jeg har respekt for at hun ikke kan gå inn i
                  en debatt hvor man drøfter hvilke virkemidler som skal benyttes. Men jeg vil fra
                  Høyres side gi uttrykk for at vi vet nok til å kunne konkludere med at det er
                  nødvendig med tiltak. Når statsministeren kan gå ut i Dagens Næringsliv og
                  uttrykke bekymring for at lønnsomme bedrifter kan gå konkurs fordi bankvesenet
                  ikke fungerer, er det et kraftig signal om at det er nødvendig med nye tiltak.
                  Høyre er beredt til å ha en dialog om det, og vi er selvsagt beredt til å kunne
                  behandle det raskt i Stortinget, dersom det blir nødvendig. 

La meg bare til slutt minne om noen kloke ord som Jens Stoltenberg uttalte da jeg
                  satt i energi- og miljøkomiteen sammen med ham. Det var: La oss samle oss om det
                  vi kan være enige om, for det er tilstrekkelig med spørsmål som vi er uenige om,
                  og som vi kan diskutere! 

Jeg tror ikke at Høyre og SV kan bli enige om alle tiltak i den krisen vi nå går
                  inn i, men vi kan bli enige om noe. Jeg mener at det ville være en betydelig
                  styrke for Stortinget, for det politiske system, om man kunne samle seg om noen
                  finanspolitiske virkemidler på det nye året. Det ville gi et klart signal til
                  befolkningen, og til dem som nå strever med jobben sin, om at her utvises det
                  lederskap og samarbeid. Det tror jeg ville være en styrke for det politiske system
                  og også bidra til at vi kunne komme sterkere ut av krisen. 

 Det blir replikkordskifte. 

 Jeg husker at Jan Tore Sanner sa noe slikt som at for mange har lånt for mye
                  penger over for lang tid. Hvis en drar den analysen videre, vil jeg si at det må
                  bety at renten har vært for lav for mange steder for lenge, og at det har vært med
                  på å skape den verdiboblen og den eiendomsboblen som vi nå ser. 

Jeg vil bare minne Høyre om at de over lang tid har uttrykt at de har et ønske om
                  at renten skal være lav, og at det har vært et selvstendig mål. Når vi da ser at
                  dét faktisk er noe av det som har bidratt, har det vært mitt resonnement for å si
                  at høyresiden helt klart selv har en del av ansvaret for krisen – ikke bare på
                  reguleringssiden, men også på rentepolitikksiden. 

Men hvis vi skal gå videre og være enda mer konstruktive, vil jeg utfordre Jan
                  Tore Sanner med et spørsmål: Hvordan kan man i dagens situasjon, med den måten vi
                  har selvstendige sentralbanker på, sørge for å unngå at vi havner i en tilsvarende
                  posisjon igjen, med for lav rente over for lang tid? 

 Jeg tror nok at de fleste vil være enige om at i enkelte land, og kanskje særlig i
                  USA, ble renten holdt for lav for lenge. Det har jo også den tidligere
                  sentralbanksjefen Greenspan tatt selvkritikk på, og jeg har ikke tenkt å overprøve
                  ham på den analysen. 

Når det gjelder vår kritikk av den rød-grønne regjeringens finanspolitikk i 2006,
                  2007 og dels inn i 2008, står den fast. Vi mener at det var galt å føre en så
                  ekspansiv finanspolitikk på toppen av en høykonjunktur. Da burde man ha holdt noe
                  mer igjen. Jeg tror vi må erkjenne at det er en grense for hvordan vi kan styre
                  renteutviklingen, selv om vi kan påvirke den gjennom finanspolitikken. Det man
                  burde ha gjort, var å fremme flere sparestimulerende tiltak, gjort det mer
                  lønnsomt å spare. Enten det er til pensjon eller det er til bolig eller på annen
                  måte, mener jeg vi som politikere har et kraftfullt virkemiddel på det området.
               

 Det er rørende å høre høyresiden snakke om tiltakspakker. Jeg vil minne om at da
                  Høyre forrige gang satt i regjering, var det 100 000 arbeidsledige her i landet.
                  Tiltakene de satte i verk, var kutt i ledighetstrygden, kutt i Innovasjon Norge og
                  kutt i næringsrettede distriktsvirkemidler. De innførte skatt på utbytte, de ville
                  fjerne nettolønnsordningen, de påla bedriftene avgifter som førte til at de
                  flyttet ut av landet, og de fulgte ikke opp rammene i Nasjonal transportplan. Så
                  her har jo Høyre vist hva de egentlig står for. 

Mitt spørsmål til representanten Sanner blir da: Er dette tiltak som han synes er
                  treffsikre også i den situasjonen vi er i nå? 

 Dette synes jeg var en litt merkelig form for historieskrivning. Det er helt
                  riktig at arbeidsledigheten økte de første årene vi satt i regjering. Det var
                  etter 9/11 og det var etter at dot com-boblen sprakk. Vi gikk inn i en
                  nedgangskonjunktur, og da gikk ledigheten opp. Men vi førte en ansvarlig økonomisk
                  politikk, som bidrog til å få renten ned. Vi satset på bygging av infrastruktur og
                  satset på kunnskap og forskning, og det bidrog til å få snudd pessimismen til
                  optimisme og fremgang. 

Så ja, Høyres politikk fungerer. Vi har erfaring med å styre i tøffe tider. Jeg
                  synes kanskje at også Klungland kunne hatt godt av å lytte noe mer også til
                  opposisjonspartiene, som har noe å bidra med på dette området. 

 Jeg tar en ny replikk, fordi jeg føler at Jan Tore Sanner ikke svarte på det som
                  var hovedutfordringen min. 

Hvis en hovedårsak til finanskrisen er at for mange har hatt for lav rente over
                  for lang tid i for mange land – det er bare i USA at dette henger sammen, på grunn
                  av hensynet til eksportindustri og behovet for å ha noenlunde balanse mellom
                  landene for disse tingene – så er spørsmålet igjen: Hva slags tanker har Høyre?
                  Hvis ikke Høyre har noen spesielle tanker om hvordan man skal sørge for å unngå at
                  vi igjen havner der vi er med hensyn til rentepolitikken, kan man da tenke seg
                  noen andre ting? Har Høyre noen tanker om hvordan man kan unngå å havne i denne
                  krisen igjen, unngå for lav rente over for lang tid for mange steder? 

 Høyre er ikke tilhenger av noen politisk styring av sentralbanken, hvis det er det
                  som ligger i spørsmålet. Vi er tilhengere av at vi skal ha en fri og uavhengig
                  sentralbank. Og det må være et samspill mellom finanspolitikken og
                  pengepolitikken. Pengepolitikken er jo på mange måter også en respons på den
                  finanspolitikken som føres. Hvis man ikke bruker de finanspolitiske virkemidlene
                  riktig, så er det pengepolitikken som vil tre i kraft, og da vil renten fort kunne
                  bli lavere. 

Så er det klart at man må ha en diskusjon om hvilke krav bankene stiller til
                  sikkerhet for de lånene man gir. Jeg er helt overbevist om at denne krisen vi nå
                  er gjennom, den er det mange som kommer til å lære av. Særlig vil de som har tapt
                  penger også innenfor banksystemet, vil være opptatt av at man skal unngå at dette
                  skjer igjen på samme måte som det har gjort. 

 Flere har ikke bedt om ordet til replikk. 

 Først ønsker jeg å knytte noen kommentarer til det innlegget som representanten
                  Holmås hadde, hvor han kommenterte mine tidligere uttalelser her i stortingssalen
                  som gjaldt USA. Bakgrunnen for det utspillet som jeg kom med den gangen, var at
                  stadig flere representanter i denne salen går opp på talerstolen og hudfletter
                  USA. De kritiserer USA uten å kjenne til landet, og kommer med en rekke påstander
                  om landet. Jeg synes det er en skam at vi i denne salen driver og karakteriserer
                  USA, som er vår fremste allierte, på den måten. Det er faktisk det landet i verden
                  som kjemper for de friheter som vi alle setter stor pris på, det gjelder bl.a.
                  ytringsfrihet, sekulære rettsregler og demokratiet. Vi burde faktisk av og til
                  skryte av USA. Det er et land med 300 millioner mennesker som har et gigantisk
                  demokrati, og som har hatt utrolig økonomisk suksess. Selvfølgelig er det mange
                  som også sliter i USA, men USA er faktisk et land vi burde beundre istedenfor bare
                  å kritisere. Det var mitt utgangspunkt. 

Vi er veldig ofte selvgode her opp i nord, og vi er veldig selvtilfredse. USA er
                  et land som vi har mye å lære av. Jeg har selv bodd i USA i syv år, og kjenner USA
                  ganske mye bedre enn representanten Holmås. Jeg har bodd i flere byer i USA. Jeg
                  har sett hvor nære familiebåndene er i USA, og hvor sterke og tette de er. Jeg har
                  sett hvor stolte de er av landet sitt, hvordan de skryter av landet sitt, hvordan
                  de er opptatt av disse verdiene og de står for de verdiene som de tror på. Det er
                  ikke som i Norge, hvor vi ofte er kulturrelativister og rakker ned på vårt eget
                  land. Det er i hvert fall det som er mitt inntrykk. Jeg har bodd i USA og kjenner
                  godt til USA. 

Denne finanskrisen er jo blitt et paradoks, ikke minst for finansminister Kristin
                  Halvorsen, som i utgangspunktet har et partiprogram hvor hun ønsker å redusere den
                  økonomiske veksten og egentlig ønsker å temme markedskreftene, og er litt negativ
                  til kapitalismen i sin helhet. Så opplever hun en finanskrise som gjør akkurat det
                  som egentlig SVs partiprogram ønsker, den temmer – hva var det statsråden sa –
                  disse fæle markedskreftene, som jo egentlig bare er deg og meg. Nå har hun fått
                  til dette. Nå reduseres veksten, nå går forbruket ned, og nå gjør statsråden det
                  hun kan. Hun sier at folk bare skal fortsette å ha det forbruket de hadde før,
                  ikke mer enn de hadde før – det måtte hun selvfølgelig presisere – men de skal
                  gjøre akkurat som de gjorde før. Det er altså ikke i tråd med SVs partiprogram.
                  Men det er ganske interessant å se hvilken utvikling statsråden har hatt i
                  statsrådsstolen fra den gang hun kun var SV-leder. Da var retorikken en annen, men
                  politikken og realitetene inntar også Kristin Halvorsen, og det er jeg glad for.
                  Men da er det også litt hult når hun samtidig forsøker å kritisere dem som
                  forsvarer markedet, dem som forsvarer konkurransen, dem som tror på markedet. Det
                  blir litt hult når hun selv prøver å opprettholde dette markedet hun ikke liker,
                  men som hun må like allikevel. Det er mange paradokser i det spillet. Kristin
                  Halvorsen fremstod veldig verdig på talerstolen her i dag, og jeg skryter av henne
                  for det, men hun har hatt andre utspill som ikke er fullt så verdige. Jeg håper
                  hun tok lærdom av den positive tilbakemeldingen hun fikk fra alle partiene etter
                  sitt innlegg her i dag. 

Så litt til det som er årsaken til finanskrisen, som statsråden var inne på. Jeg
                  deler de synspunktene – men ikke retorikken rundt Berlinmurens fall og
                  kapitalismen osv. Jeg deler ikke det. Men jeg deler beskrivelsen av finanskrisens
                  årsaker, og jeg har også stått her på talerstolen og sagt akkurat de tingene som
                  ble sagt. I tillegg sa jeg at det var en kunstig lav rente – som også
                  representanten Holmås var inne på – at Greenspan holdt en altfor lav rente, som
                  hadde smitteeffekter. Men det var også politisk innblanding i regulatoren i USA. 

Jeg står her med en leder fra The Wall Street Journal – hvis man ikke vil tro på
                  meg, kan man kanskje tro litt mer på The Wall Street Journal – som sier akkurat
                  dette. Det står faktisk om navngitte politikere som var på Freddie Macs og Fannie
                  Maes lønningsliste for å få dem til å gå inn for mindre reguleringer. Jeg tror at
                  det bl.a. bidro til Newt Gingrichs avgang. Det var både republikanere og
                  demokrater. Men de overprøvde regulatorene i USA. Det var et politisk ønske blant
                  et flertall i USA, både demokrater og republikanere – og særlig demokrater – om å
                  gi boliglån til vanskeligstilte. Det var et sosialpolitisk mål. Det kan godt være
                  et godt sosialpolitisk mål, men det er også en risiko når man manipulerer
                  markedet. Derfor burde man i aller største grad bruke finanspolitikken til å nå
                  politiske mål, og ikke overstyre tilbud og etterspørsel i markedet, for da får det
                  ringvirkninger, og det får konsekvenser som ikke er ønsket på sikt. 

Fremskrittspartiet er opptatt av at man ikke skal hive babyen ut med badevannet
                  når man nå kritiserer og prøver å komme opp med bedre reguleringer som må være
                  globale, og som dekker bredere enn det gjøres i dag. Selv om dette er en krise, må
                  vi ikke hive hele systemet på skraphaugen. Vi må heller ikke bruke en retorikk som
                  høres som om det er det man har planer om å gjøre. Jeg vil gjenta det
                  representanten Sanner sa, at markedsøkonomien har fått hundrevis av millioner
                  mennesker ut av fattigdom. Det gjelder i Kina, India, Vietnam, Sør-Amerika og
                  rundt omkring. Det er faktisk markedsøkonomien som har fått det til. Hvis vi ser
                  på hva slags klær vi har på oss her i dag, har vi klær fra hele verden. Det er
                  altså et resultat av den globale markedsøkonomien som har gjort det mulig for oss
                  å gjøre det på den måten. 

Vi må ikke gå tilbake til proteksjonisme – det er jeg enig med representanten
                  Sanner i – og ikke gjenta det som skjedde på 1930-tallet. Et lite land som Norge
                  vil tape aller mest på den tankegangen. Vi har mye å være fornøyd med når det
                  gjelder dagens globale markedsøkonomi. 

Men så er det én ting til som markedsøkonomien bidrar til, og det er også veldig
                  viktig. Den bidrar til politiske friheter og spredning av makt. Det skjer ikke i
                  andre systemer som har planøkonomi, eller som har helt organisert økonomi. Der
                  blir makten veldig konsentrert. Det at man har markedsøkonomi, sprer også makt, og
                  det gjør at eiendomsretten spres – veldig, veldig viktig – og det gjør at man får
                  politiske friheter. Et godt fungerende demokrati er nødt til å ha markedsøkonomi
                  for å fungere. Vi skal ikke stå på denne talerstolen og kritisere markedsøkonomien
                  når vi lever godt av den. Vi er helt avhengig av den, og vi har bygget vår
                  velstand på markedsøkonomi. 

Men for å ha et finanssystem trenger vi et globalt system der reguleringer gjelder
                  for alle. Så det er ikke slik at Fremskrittspartiet er mot reguleringer. Vi vil ha
                  nøytrale spilleregler. Vi ønsker ikke å ha monopolsituasjoner. Vi ønsker å ha
                  nøytrale spilleregler som gjelder alle. Vi ønsker at risiko skal følge dem som tar
                  risikoen, og at man ikke kan overføre risiko til andre. Vi ønsker å ha den type
                  spilleregler. Vi er tilhenger av Konkurransetilsynet. Vi er tilhenger av
                  Kredittilsynet. Vi er tilhenger av den type form for reguleringer, men ikke
                  reguleringer som favoriserer én spesiell bedrift eller én bestemt gruppering mot
                  en annen. Det skaper skjevheter i markedet. Derfor ønsker vi at markedskreftene
                  skal spille best mulig, og vi må være oppmerksomme på at vi skal ha et
                  konkurransetilsyn og et kredittilsyn som ser på næringslivet, og som ser på
                  finansdelen av økonomien. 

Jeg har egentlig lyst til å avslutte med å slutte meg til det Aftenposten skrev i
                  sin leder i dag. Det er sjelden Aftenposten mener særlig mye i lederne sine, men
                  denne gangen kommer de med en oppfordring til oss alle, inkludert seg selv, antar
                  jeg: 

«Bare ved oppriktig og prestisjeløs selvransakelse kan vi ha håp om å tilegne
                     oss kollektiv kunnskap om hvordan de viktigste finans- og kredittmarkedene
                     fungerer i en verden der handelen er global – og ikke minst hvordan de best kan
                     reguleres.» 

Det slutter Fremskrittspartiet seg til. Derfor slutter vi oss også til den
                  merknaden som vi hadde debatt om for et par dager siden her i salen, hvor vi
                  ønsket at det skulle nedsettes et bredt utvalg for å se på årsaken til
                  finanskrisen og hvordan vi kan få en regulering som virker i Norge, men som også
                  kan være europeisk og eventuelt global. 

 Flere har ikke bedt om ordet i sak nr. 17. 

(Votering, se side 1696) 





                    

 Under debatten er det satt fram fem forslag. Det er 

forslag nr.1, fra Ulf Leirstein på vegne av Fremskrittspartiet, Høyre,
                           Kristelig Folkeparti og Venstre 

forslag nr. 2, fra Svein Flåtten på vegne av Høyre, Kristelig Folkeparti
                           og Venstre 

forslagene nr. 3 og 4, fra Ulf Leirstein på vegne av Fremskrittspartiet
                        

forslag nr. 5, fra Hans Olav Syversen på vegne av Kristelig Folkeparti
                        

Det voteres først over forslag nr. 5, fra Kristelig Folkeparti. Forslaget lyder: 

«Stortinget ber Regjeringen snarest fremme forslag for Stortinget som sikrer at
                     institusjoner innen rusbehandling og barnevern, drevet av ideelle aktører, får
                     langsiktige driftsavtaler som gjør at de kan opprettholde et godt kvalitativt
                     tilbud til sine brukere, og drive under langsiktige og forutsigbare rammer.»
                  

Votering:

Forslaget fra Kristelig Folkeparti ble med 97 mot 8 stemmer ikke bifalt.

(Voteringsutskrift kl. 16.02.14)

 Det voteres så over forslagene nr. 3 og 4, fra Fremskrittspartiet. 

Forslag nr. 3 lyder: 

«I statsbudsjettet for 2008 gjøres følgende endringer: 

440

Politidirektoratet - politi- og
                              lensmannsetaten

 1

Driftsutgifter, 

kan
                                 overføres

, forhøyes med

34 000 000

fra kr 7 785 974 000 til kr 7 819 974 000

30

(NY) Investeringer i materiell, 

kan overføres

, bevilges med

34 000 000

441

Oslo politidistrikt

 1

Driftsutgifter, 

kan
                                 overføres

, forhøyes med

18 000 000

fra kr 1 541 585 000 til kr 1 559 585 000

30

(NY) Investeringer i materiell, 

kan overføres

, bevilges med

18 000 000

455

Redningstjenesten

 1

Driftsutgifter, forhøyes med

4 000 000

fra kr 490 737 000 til kr 494 737 000

571

Rammetilskudd til kommuner

60

Innbyggertilskudd, forhøyes med

210 000 000

fra kr 14 120 862 000 til kr 14 330 862
                              000

69

(NY) Midler til vedlikehold, 

kan overføres

, bevilges med

3 000 000 000

572

Rammetilskudd til fylkeskommuner

69

(NY) Midler til vedlikehold av
                              fylkesveier, 

kan overføres

, bevilges med

900 000 000

621

Tilskudd forvaltet av Sosial- og
                              helsedirektoratet

70

Frivillig arbeid, 

kan
                                 overføres

, forhøyes med

20 000 000

732

Regionale helseforetak

70

Tilskudd til helseforetakene, forhøyes
                              med

150 000 000

fra kr 6 863 806 000 til kr 7 138 806 000

72

Tilskudd til Helse Sør-Øst RHF, 

kan overføres

, forhøyes med

538 000 000

fra kr 32 249 080 000 til kr 32 787 080
                              000

73

Tilskudd til Helse Vest RHF, 

kan overføres

, forhøyes med

188 000 000

fra kr 10 893 463 000 til kr 11 081 463
                              000

74

Tilskudd til Helse Midt RHF, 

kan overføres

, forhøyes med

144 000 000

fra kr 8 060 453 000 til kr 8 204 453 000

75

Tilskudd til Helse Nord RHF, 

kan overføres

, forhøyes med

130 000 000

fra kr 6 988 739 000 til kr 7 118 739 000

1320

Statens vegvesen

23

Trafikktilsyn, drift og vedlikehold av
                              riksveier m.m., 

kan overføres

, forhøyes med

1 100 000 000

fra kr 7 252 500 000 til kr 8 352 500 000

1323

Bompengeprosjekter – 

overslagsbevilgning

70

(NY) Sletting av bompengeselskapenes
                              gjeld på veiprosjekter pr. 31. desember 2008, kan overføres, bevilges
                              med

12 000 000 000

2652

Medisinsk rehabilitering mv.

70

Rehabiliteringspenger, forhøyes med

36 000 000

fra kr 8 620 000 000 til kr 8 656 000 000

2653

Ytelser til yrkesrettet attføring

70

Attføringspenger, forhøyes med

46 000 000

fra kr 9 950 000 000 til kr 9 996 000 000

2655

Uførhet

72

Særtillegg, 

overslagsbevilgning

, forhøyes med

120 000 000

fra kr 18 510 000 000 til kr 18 630 000
                              000

74

Attføringsmottakere med minsteytelse,
                              forhøyes med

18 000 000

fra kr 7 520 000 000 til kr 7 538 000

2670

Alderdom

73

Særtillegg, 

overslagsbevilgning

, forhøyes med

400 000 000

fra kr 5 260 000 000 til kr 5 660 000 000

2680

Etterlatte

72

Særtillegg, 

overslagsbevilgning

, forhøyes med

12 000 000

fra kr 78 000 000 til kr 90 000 000

3732

Regionale helseforetak (jf. kap. 732)

92

Ekstra avdrag på investeringslån,
                              bevilges med

2 000 000 000

5800

Statens pensjonsfond – Utland

50

Overføring fra fondet, nedsettes med

8 858 000 000

fra kr 36 418 000 000 til kr 27 560 000
                              000

5999

Statslånemidler

90

Overføring fra fondet, forhøyes med

7 339 372 000

fra kr 14 889 000 000 til kr 22 228 372
                              000»

Forslag nr. 4 lyder: 

«Stortinget ber Regjeringen legge frem sak om bompengefinansierte prosjekter
                        vedtatt av Stortinget i 2008, samt evt. ny bompengegjeld opptatt i 2008 for
                        andre bompengefinansierte prosjekter. Saken skal gi grunnlag for vedtak om
                        statlig gjeldsovertakelse og /eller gjeldssletting. Stortinget ber derfor
                        Regjeringen vurdere en løsning der staten trer inn som debitor i
                        bompengeselskapenes gjeld pr. 31. desember 2008, og derved overtar den
                        fastlagte nedbetalingen på vegne av trafikantene.» 

Votering:

Forslagene fra Fremskrittspartiet ble med 83 mot 22 stemmer ikke bifalt.

(Voteringsutskrift kl. 16.02.29)

 Det voteres over forslag nr. 2, fra Høyre, Kristelig Folkeparti og Venstre.
                        Forslaget lyder: 

«I statsbudsjettet for 2008 gjøres følgende endringer: 

582

Rentekompensasjon for skoleanlegg og
                                 kirkebygg

60

Rentekompensasjon - skolebygg, 

overslagsbevilgning, kan også nyttes under post
                                    61, kan overføres

, forhøyes med

93 000 000

fra kr 828 400 000 til kr 921 400 000

1320

Statens Vegvesen

30

Riksveginvesteringer, 

kan overføres

, forhøyes med

100 000 000

fra kr 5 785 300 000 til kr 5 875 300
                                 000

1350

Jernbaneverket

30

Investeringer i linjen, 

kan overføres

, forhøyes med

100 000 000

fra kr 2 349 100 000 til kr 2 449 100
                                 000»

Votering:

Forslaget fra Høyre, Kristelig Folkeparti og Venstre ble med 78 mot 27
                     stemmer ikke bifalt.

(Voteringsutskrift kl. 16.02.45)

 Det voteres over forslag nr. 1, fra Fremskrittspartiet, Høyre, Kristelig
                        Folkeparti og Venstre. Forslaget lyder: 

«Stortinget ber om at Regjeringen i forbindelse med sin tiltakspakke på
                           nyåret øker avskrivningssatsen for maskiner og utstyr, i saldogruppe d,
                           fra 20 til 25 pst. med virkning for hele 2009.» 

Votering:

Forslaget fra Fremskrittspartiet, Høyre, Kristelig Folkeparti og Venstre
                     ble med 56 mot 48 stemmer ikke bifalt.

(Voteringsutskrift kl. 16.03.02)

Komiteen hadde innstilt: 

I statsbudsjettet for 2008 gjøres følgende endringer: 

Utgifter

21

Statsrådet

 1

Driftsutgifter, forhøyes med

2 100 000

fra kr 135 744 000 til kr 137 844 000

271

Universiteter

50

Basisfinansiering statlige universiteter,
                                 forhøyes med

91 820 000

fra kr 6 792 605 000 til kr 6 884 425 000

272

Vitenskapelige høyskoler

50

Basisfinansiering statlige vitenskapelige
                              høyskoler, forhøyes med

6 970 000

fra kr 556 539 000 til kr 563 509 000

70

Basisfinansiering private vitenskapelige
                              høyskoler, forhøyes med

430 000

fra kr 18 190 000 til kr 18 620 000

275

Høyskoler

50

Basisfinansiering statlige høyskoler,
                                 forhøyes med

55 390 000

fra kr 5 026 776 000 til kr 5 082 166 000

70

Basisfinansiering private høyskoler, forhøyes med

5 390 000

fra kr 349 823 000 til kr 355 213 000

1600

Finansdepartementet

96

Innskudd egenkapital Folketrygdfondet,
                                 forhøyes med

15 000 000

fra kr 20 000 000 til kr 35 000 000

1610

Toll- og avgiftsetaten

 1

Driftsutgifter, forhøyes med

2 800 000

fra kr 1 167 500 000 til kr 1 170 300 000

1618

Skatteetaten

21

Spesielle driftsutgifter, nedsettes med

15 800 000

fra kr 115 800 000 til kr 100 000 000

1620

Statistisk sentralbyrå

21

Spesielle driftsutgifter, 

kan overføres,

forhøyes med

17 000 000

fra kr 170 000 000 til kr 187 000 000

1631

Senter for statlig økonomistyring

21

Spesielle driftsutgifter, 

kan overføres,

nedsettes med

7 300 000

fra kr 34 100 000 til kr 26 800 000

1632

Kompensasjon for merverdiavgift

61

Tilskudd til kommuner og fylkeskommuner,
                              ny ordning, 

overslagsbevilgning

, forhøyes med

1 600 000 000

fra kr 11 200 000 000 til kr 12 800 000
                              000

72

Tilskudd til private og ideelle
                              virksomheter, 

overslagsbevilgning

, forhøyes med

140 000 000

fra kr 1 260 000 000 til kr 1 400 000 000

1634

Statens innkrevingssentral

 1

Driftsutgifter, forhøyes med

15 000 000

fra kr 244 800 000 til kr 259 800 000

1638

Kjøp av klimakvoter

21

Spesielle driftsutgifter, 

kan overføres

, nedsettes med

505 000 000

fra kr 505 000 000 til kr 0

1650

Statsgjeld, renter m.m.

 1

Driftsutgifter, nedsettes med

2 000 000

fra kr 29 400 000 til kr 27 400 000

89

Renter og provisjon m.m. på innenlandsk
                              statsgjeld, 

overslagsbevilgning

, forhøyes med

494 400 000

fra kr 17 330 100 000 til kr 17 824 500
                              000

2309

Tilfeldige utgifter

 1

Driftsutgifter, nedsettes med

12 519 590 000

fra kr 12 769 573 000 til kr 249 983 000

2315

Lønnsregulering for arbeidstakere i det
                              statlige tariffområdet

 1

Driftsutgifter, nedsettes med

45 831 000

fra kr 45 831 000 til kr 0

2800

Statens pensjonsfond – Utland

50

Overføring til fondet, forhøyes med

111 126 000 000

fra kr 301 773 000 000 til kr 412 899 000
                              000

96 (ny)

Finansposter overført til fondet, bevilges med

-18 900 000 000

Inntekter

4610

Toll- og avgiftsetaten

 2

Andre inntekter, forhøyes med

2 500 000

fra kr 2 200 000 til kr 4 700 000

4620

Statistisk sentralbyrå

 2

Oppdragsinntekter, forhøyes med

17 000 000

fra kr 170 000 000 til kr 187 000 000

85

Tvangsmulkt, forhøyes med

4 000 000

fra kr 6 500 000 til kr 10 500 000

4634

Statens innkrevingssentral

 2

Refusjoner, forhøyes med

15 000 000

fra kr 30 200 000 til kr 45 200 000

85

Misligholdte lån i Statens lånekasse for
                              utdanning, forhøyes med

25 000 000

fra kr 190 000 000 til kr 215 000 000

86

Bøter, inndragninger, forhøyes med

120 000 000

fra kr 1 210 000 000 til kr 1 330 000 000

87

Vegadministrasjonsgebyr, nedsettes med

3 000 000

fra kr 55 000 000 til kr 52 000 000

88

Forsinkelsesgebyr, Regnskapsregisteret,
                                 forhøyes med

25 000 000

fra kr 170 000 000 til kr 195 000 000

4638

Salg av klimakvoter

 1

Salgsinntekter, nedsettes med

1 119 800 000

fra kr 1 120 000 000 til kr 200 000

5309

Tilfeldige inntekter

29

Ymse, forhøyes
                              med

120 000 000

fra kr 50 549 000 til kr 170 549 000

5341

Avdrag på utestående fordringer

95 (ny)

Avdrag på lån til Jugoslavia, bevilges med

65 000

5491

Avskrivning på statens kapital i statens
                              forretningsdrift

30

Avskrivninger, nedsettes med

10 147 000

fra kr 427 681 000 til kr 417 534 000

5501

Skatter på formue og inntekt

70

Toppskatt mv., forhøyes med

4 500 000 000

fra kr 21 000 000 000 til kr 25 500 000
                              000

72

Fellesskatt, forhøyes med

17 717 000 000

fra kr 148 083 000 000 til kr 165 800 000
                              000

73

Skatt av opparbeidede forpliktelser i
                              rederiene, nedsettes med

100 000 000

fra kr 1 400 000 000 til kr 1 300 000 000

5506

Avgift av arv og gaver

70

Avgift, nedsettes med

450 000 000

fra kr 2 700 000 000 til kr 2 250 000 000

5507

Skatt og avgift på utvinning av petroleum

71

Ordinær skatt på formue og inntekt, forhøyes med

22 200 000 000

fra kr 67 500 000 000 til kr 89 700 000
                              000

72

Særskatt på oljeinntekter, forhøyes med

39 400 000 000

fra kr 111 300 000 000 til kr 150 700 000
                              000

74

Arealavgift mv., forhøyes med

700 000 000

fra kr 1 200 000 000 til kr 1 900 000 000

5508

Avgift på utslipp av CO

2

 i
                              petroleumsvirksomhet på kontinentalsokkelen

70

Avgift, forhøyes med

100 000 000

fra kr 3 300 000 000 til kr 3 400 000 000

5509

Avgift på utslipp av NO

x

 i
                              petroleumsvirksomheten på kontinentalsokkelen

70

Avgift, forhøyes med

100 000 000

fra kr 200 000 000 til kr 300 000 000

5511

Tollinntekter

70

Toll, forhøyes
                              med

155 000 000

fra kr 1 945 000 000 til kr 2 100 000 000

71

Auksjonsinntekter fra tollkvoter, forhøyes med

3 000 000

fra kr 82 000 000 til kr 85 000 000

5521

Merverdiavgift

70

Avgift, forhøyes med

2 800 000 000

fra kr 190 700 000 000 til kr 193 500 000
                              000

5526

Avgift på alkohol

70

Produktavgift på alkoholholdige
                              drikkevarer, nedsettes med

196 000 000

fra kr 11 040 000 000 til kr 10 844 000
                              000

5531

Avgift på tobakkvarer

70

Avgift, nedsettes med

41 000 000

fra kr 7 317 000 000 til kr 7 276 000 000

5536

Avgift på motorvogner mv.

71

Engangsavgift på motorvogner mv., nedsettes med

1 009 000 000

fra kr 20 009 000 000 til kr 19 000 000
                              000

72

Årsavgift, forhøyes med

91 000 000

fra kr 7 898 000 000 til kr 7 989 000 000

73

Vektårsavgift, nedsettes med

13 000 000

fra kr 369 000 000 til kr 356 000 000

75

Omregistreringsavgift, nedsettes med

90 000 000

fra kr 2 267 000 000 til kr 2 177 000 000

76

Avgift på bensin, nedsettes med

258 000 000

fra kr 8 100 000 000 til kr 7 842 000 000

77

Avgift på mineralolje til framdrift av
                              motorvogn (autodieselavgift), nedsettes med

238 000 000

fra kr 7 555 000 000 til kr 7 317 000 000

5537

Avgifter på båter mv.

71

Avgift på båtmotorer, nedsettes med

73 000 000

fra kr 385 000 000 til kr 312 000 000

5541

Avgift på elektrisk kraft

70

Forbruksavgift, forhøyes med

565 000 000

fra kr 6 187 000 000 til kr 6 752 000 000

5542

Avgift på mineralolje mv.

70

Avgift på mineralolje, forhøyes med

14 000 000

fra kr 1 224 000 000 til kr 1 238 000 000

71

Avgift på smøreolje, nedsettes med

12 000 000

fra kr 108 000 000 til kr 96 000 000

5543

Miljøavgift på mineralske produkter mv.

70

CO

2

-avgift, nedsettes med

281 000 000

fra kr 4 708 000 000 til kr 4 427 000 000

71

Svovelavgift, nedsettes med

71 000 000

fra kr 155 000 000 til kr 84 000 000

5546

Avgift på sluttbehandling av avfall

70

Avgift på sluttbehandling av avfall, nedsettes med

72 000 000

fra kr 787 000 000 til kr 715 000 000

5547

Avgift på helse- og miljøskadelige
                              kjemikalier

71

Tetrakloreten (PER), nedsettes med

1 000 000

fra kr 3 000 000 til kr 2 000 000

5548

Miljøavgift på klimagasser

70

Hydrofluorkarbon (HFK) og Perfluorkarbon
                              (PFK), nedsettes med

6 000 000

fra kr 261 000 000 til kr 255 000 000

5549

Avgift på utslipp av NO

x

70

Avgift på utslipp av NO

x

, forhøyes med

127 000 000

fra kr 271 000 000 til kr 398 000 000

5555

Sjokolade- og sukkervareavgift

70

Avgift, nedsettes med

57 000 000

fra kr 1 137 000 000 til kr 1 080 000 000

5556

Avgift på alkoholfrie drikkevarer mv.

70

Avgift, nedsettes med

39 000 000

fra kr 1 109 000 000 til kr 1 070 000 000

5557

Avgift på sukker

70

Avgift, nedsettes med

28 000 000

fra kr 210 000 000 til kr 182 000 000

5559

Avgift på drikkevareemballasje

70

Grunnavgift på engangsemballasje, forhøyes med

13 000 000

fra kr 725 000 000 til kr 738 000 000

71

Miljøavgift på kartong, nedsettes med

115 000 000

fra kr 319 000 000 til kr 204 000 000

72

Miljøavgift på plast, nedsettes med

9 000 000

fra kr 99 000 000 til kr 90 000 000

73

Miljøavgift på metall, forhøyes med

46 000 000

fra kr 94 000 000 til kr 140 000 000

74

Miljøavgift på glass, forhøyes med

1 000 000

fra kr 52 000 000 til kr 53 000 000

5565

Dokumentavgift

70

Avgift, nedsettes med

84 000 000

fra kr 5 817 000 000 til kr 5 733 000 000

5580

Sektoravgifter under Finansdepartementet

70

Kredittilsynet, bidrag fra
                              tilsynsenhetene, forhøyes med

6 200 000

fra kr 218 100 000 til kr 224 300 000

5583

Særskilte avgifter mv. i bruk av
                              frekvenser

70

Inntekter fra telesektoren, forhøyes med

20 900 000

fra kr 167 700 000 til kr 188 600 000

5584

Andre avgifter

70 (ny)

Etterslep, netto tilbakebetaling av
                              utgåtte avgifter, bevilges med

-51 500 000

5603

Renter av statens kapital i statens
                              forretningsdrift

80

Renter av statens faste kapital, nedsettes med

7 176 000

fra kr 46 538 000 til kr 39 362 000

5605

Renter av statskassens kontantbeholdning
                              og andre fordringer

80

Av statskassens foliokonto i Norges Bank,
                                 nedsettes med

828 300 000

fra kr 6 996 100 000 til kr 6 167 800 000

81

Av verdipapirer og bankinnskudd i
                              utenlandsk valuta, forhøyes med

200 000

fra kr 1 000 000 til kr 1 200 000

82

Av innenlandske verdipapirer, forhøyes med

17 300 000

fra kr 1 450 100 000 til kr 1 467 400 000

83

Av alminnelige fordringer, forhøyes med

10 000 000

fra kr 100 000 000 til kr 110 000 000

84

Av driftskreditt til statsbedrifter, forhøyes med

17 000 000

fra kr 385 000 000 til kr 402 000 000

5700

Folketrygdens inntekter

71

Trygdeavgift, forhøyes med

5 500 000 000

fra kr 78 200 000 000 til kr 83 700 000
                              000

72

Arbeidsgiveravgift, forhøyes med

5 200 000 000

fra kr 116 100 000 000 til kr 121 300 000
                              000

5800

Statens pensjonsfond – Utland

50

Overføring fra fondet, nedsettes med

28 048 000 000

fra kr 36 418 000 000 til kr 8 370 000
                              000

5999

Statslånemidler

90

Lån, forhøyes
                              med

5 339 372 000

fra kr 14 889 000 000 til kr 20 228 372
                              000

II 

Stortinget samtykker i at folketrygdens finansieringsbehov for 2008 dekkes ved
                  statstilskudd. 

III 

Utlånsfullmakt

Stortinget samtykker i at Kongen i 2008 og 2009 kan gi Innovasjon Norge fullmakt
                  til å gi tilsagn om nye lån under lavrisikolåneordningen innenfor en ramme på 2,5
                  mrd. kroner. 

IV 

Garantifullmakter

Stortinget samtykker i at Kongen i 2008 og 2009 kan gi: 

1. Garanti-instituttet for eksportkreditt fullmakt til å gi tilsagn om nye
                        garantier innenfor en ramme for nye tilsagn og gammelt ansvar på 110 000
                        mill. kroner ved eksport til og investeringer i utlandet innenfor Alminnelig
                        garantiordning og inkludert Gammel alminnelig ordning. Garantivirksomheten
                        skal finne sted innenfor de rammer som «Arrangement on Officially Supported
                        Export Credits» setter. Alminnelig garantiordning skal drives i balanse på
                        lang sikt. Nærings- og handelsdepartementet kan gi utfyllende bestemmelser
                        om gjennomføringen av dette vedtaket. 

2. Garanti-instituttet for eksportkreditt fullmakt til å gi tilsagn om nye
                        garantier innenfor en ramme for nye tilsagn og gammelt ansvar på 8 000 mill.
                        kroner ved byggelån innenfor skipsbyggingsindustrien. Ordningen skal drives
                        i balanse på lang sikt. Nærings- og handelsdepartementet kan gi utfyllende
                        bestemmelser om gjennomføringen av dette vedtaket. 

V 

Utbetaling under garantiordninger (trekkfullmakt)

Stortinget samtykker i at Kongen i 2008 og 2009 kan foreta utbetalinger til
                  Garanti-instituttet for eksportkreditt uten bevilgning i den utstrekning behovet
                  for utbetalinger under byggelånsgarantiordningen overstiger innestående likvide
                  midler tilknyttet ordningen, men slik at saldoen for nytt og gammelt trekk på
                  trekkfullmaktskontoen ikke overstiger 400 mill. kroner. Utbetalinger på
                  trekkfullmakten posteres under kap. 2460 Garanti-instituttet for eksportkreditt,
                  post 91 Utbetaling iflg. trekkfullmakt – byggelånsgarantiordning. 

Votering:

Komiteens innstilling ble enstemmig bifalt.


                    
                    

