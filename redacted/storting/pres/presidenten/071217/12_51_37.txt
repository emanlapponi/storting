 Representanten Peter Skovholt Gitmark har tatt opp de forslag han refererte til.




 Som vi skriver i representantforslaget, er hovedformålet med dette forslaget å finne fram til mer kostnadseffektive måter å organisere kommunal forvaltning på og derved bedre tilbudet til landets innbyggere. Forslaget vil også kunne bidra til å synliggjøre for brukerne og innbyggerne hva de ulike tjenestene faktisk er verdt, samt gjøre det lettere for den enkelte kommune å velge en markedsorientert politikk.




Dagens momskompensasjonsordning er komplisert, fordi den har en rekke vanskelige avgrensninger. Enkelte spørsmål knyttet til momskompensasjonsordningen er vanskeligere enn andre.




Ved innføringen av momskompensasjonsordningen uttalte Kommunenes Sentralforbund at en generell ordning ville bli enklere å administrere enn alternativene og også redusere avgrensningsproblemene. Men da Finansdepartementet i brevs form 8. mars 2006 bad Kommunenes Sentralforbund om å vurdere hvilken administrativ belastning kompensasjonsordningen medfører for de kompensasjonsberettigede, uttalte KS at reformen i stor grad har







«ført til stor frustrasjon hos nær alle kommuner. De fleste mener at de har «tapt» og har vanskelig for å følge med i de kompliserte etterberegningene som har blitt foretatt flere ganger».




Den generelle momskompensasjonsordningen har dessverre ikke levd opp til forventningene til effektivisering og fri konkurranse, og vi ønsker derfor med disse forslagene å ta ett skritt til i retning av likebehandling av kommunal og privat virksomhet.




For å redusere problemene med dagens ordning vil det kunne være naturlig å la all kommunal virksomhet omfattes av det ordinære merverdiavgiftsregelverket, slik man bl.a. har gjort på New Zealand. En slik modell innebærer et generelt merverdiavgiftssystem som omfatter alle varer og tjenester, og både offentlig og privat virksomhet.




Helt siden jeg ble valgt inn her på Stortinget, har jeg blitt kontaktet av aktører fra forskjellige næringer, som f.eks. privatdrevne videregående skoler og private barnehager, som mener noe må gjøres, slik at man kan drive på like vilkår som offentlige aktører. Jeg har også blitt kontaktet av flere rådmenn fra mitt hjemfylke, som er helt enig i at denne ordningen er altfor komplisert og rammer urettferdig.




Jeg vil ta opp Fremskrittspartiets forslag. Jeg vil også understreke at det vi foreslår, er at vi ber Regjeringen komme tilbake i revidert nasjonalbudsjett i 2008 med vurderinger og forslag til en ordning som nøytraliserer merverdiavgiftbelastningen for helseforetakene og statsforvaltningen. Jeg kan ikke se hvorfor ikke alle partiene her i Stortinget kan være med på et slikt forslag. Det samme gjelder også forslaget der vi ber Regjeringen utrede konsekvensene av å la kommunale virksomheter omfattes av det ordinære merverdiavgiftregelverket, inkludert eventuelle merkostnader for kommunal sektor. Jeg gjentar: Vi ber om en utredning.




 Representanten Jørund Rytman har tatt opp det forslaget han refererte til.




Flere har ikke bedt om ordet til sak nr. 8.

(Votering, se side 1537)





                    

  Under debatten er det satt fram tre forslag.
Det er

forslag nr. 1, fra Peter Skovholt
Gitmark på vegne av Fremskrittspartiet, Høyre,
Kristelig Folkeparti og Venstre

forslag nr. 2, fra Peter Skovholt Gitmark på vegne
av Høyre, Kristelig Folkeparti og Venstre

forslag nr. 3, fra Jørund Rytman, på vegne
av Fremskrittspartiet

Det voteres først over forslaget fra
Fremskrittspartiet. Forslaget lyder:

«Stortinget
ber Regjeringen utrede konsekvensene av å la kommunale
virksomheter omfattes av det ordinære merverdiavgiftsregelverket,
inkludert eventuelle merkostnader for kommunal sektor.»

Votering:

Forslaget fra Fremskrittspartiet
ble med 82 mot 22 stemmer ikke bifalt.

(Voteringsutskrift kl. 17.29.33)

 Det voteres over forslaget fra Fremskrittspartiet,
Høyre, Kristelig Folkeparti og Venstre.
Forslaget lyder:

«Stortinget
ber Regjeringen komme tilbake i Revidert nasjonalbudsjett 2008 med
vurderinger og forslag til en ordning som nøytraliserer
merverdiavgiftsbelastningen for helseforetakene og statsforvaltningen.»

Votering:

Forslaget fra Fremskrittspartiet, Høyre, Kristelig Folkeparti
og Venstre ble med 55 mot 49 stemmer ikke bifalt.

(Voteringsutskrift kl. 17.29.58)

 Forslaget fra Høyre, Kristelig
Folkeparti og Venstre lyder:

«Dokument
nr. 8:84 (2006-2007) – representantforslag fra stortingsrepresentantene
Per-Willy Amundsen, Åge Starheim, Ib Thomsen og Jørund
Rytman om å utrede konsekvensene av å la kommunale
virksomheter omfattes av det ordinære merverdiavgiftsregelverket – vedlegges
protokollen.»

Det vil bli votert alternativt mellom
dette forslaget og innstillingen fra komiteen.

Presidenten antar at Fremskrittspartiet
støtter forslaget.

Komiteen hadde innstilt:

Dokument nr. 8:84 (2006-2007) – representantforslag fra
stortingsrepresentantene Per-Willy Amundsen, Åge Starheim,
Ib Thomsen og Jørund Rytman om å utrede konsekvensene
av å la kommunale virksomheter omfattes av det ordinære
merverdiavgiftsregelverket – bifalles ikke.

Votering:

Ved alternativ votering mellom komiteens innstilling og
forslaget fra Høyre, Kristelig Folkeparti
og Venstre ble innstillingen bifalt med 56 mot 48 stemmer.

(Voteringsutskrift kl. 17.31.07)


                    
                    

