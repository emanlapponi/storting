 Representantene Vidar 

Bjørnstad

, Julie 

Christiansen 

og
Morten 

Høglund

, som har vært
permittert, har igjen tatt sete.

Representanten Øystein Hedstrøm vil
fremsette et privat forslag.

 På vegne av Ulf Erik Knudsen, Lodve
Solholm og meg selv vil jeg fremme et forslag om å avskaffe
ordningen med boplikt for helårsboliger.

 Representanten Øyvind Vaksdal vil fremsette
et privat forslag.

 Jeg vil på vegne av representantene
Øyvind Korsberg, Kenneth Svendsen, Øystein Hedstrøm og
meg selv sette fram forslag om endringer i hjemfallsordningen slik
at kraftverk i privat eie og kraftverk i offentlig eie likestilles
med hensyn til konsesjonstid, og at verkene blir solgt til høystbydende etter
at konsesjonstiden er utløpt.

 Representanten Gjermund Hagesæter
vil fremsette et privat forslag.

 Eg vil på vegner av meg sjølv
leggje fram forslag om endring av reglane for skattlegging
ved overgang frå sameige til einmannsforetak slik at kjøpar
ikkje lenger blir skattlagd for sal som ikkje
er reelt føreteke.

 Representanten Odd Roger Enoksen
vil fremsette et privat forslag.

 På vegne av representantene Morten
Lund, Synnøve Konglevoll, Torny Pedersen, Hallgeir H. Langeland,
Olav Gunnar Ballo, Per Erik Monsen, Kenneth Svendsen og meg selv
vil jeg fremme forslag om at energi levert fra alternative energikilder
som fjernvarme, biobrensel og varmepumper i merverdiavgiftsloven
likebehandles med elektrisk kraft for å unngå konkurransevridning
i Finnmark, Troms og Nordland.

 Forslagene vil bli behandlet på reglementsmessig
måte.

Valg av settepresidenter

 Presidenten vil foreslå at
det velges to settepresidenter for Stortingets møte
i dag – og anser det som vedtatt.

Presidenten ber om forslag på settepresidenter.

 Jeg foreslår Elisabeth Røbekk Nørve
og Anne Berit Andersen.

 Elisabeth Røbekk Nørve
og Anne Berit Andersen er foreslått som settepresidenter. – Andre
forslag foreligger ikke, og Elisabeth Røbekk
Nørve og Anne Berit Andersen anses enstemmig
valgt som settepresidenter for dagens møte.





                    
                    
                    

 Stortinget mottok mandag meddelelse fra
Statsministerens kontor om at følgende regjeringsmedlemmer
vil møte til muntlig spørretime:

utenriksminister Jan Petersen

statsråd Lars Sponheim

statsråd Kristin Clemet

De annonserte regjeringsmedlemmer er til stede,
og vi er klare til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes om å reise seg. –

Vi starter da med første
hovedspørsmål, fra representanten Thorbjørn
Jagland.

 Jeg har et spørsmål til utenriksministeren,
som til Dagbladet den 16. mars sa at en EU-søknad fra Island
virkelig er en av de faktorene som vil endre situasjonen
for Norge. Og han la til:

«Vi
følger utviklingen nøye.»

Arbeiderpartiet har, som kjent, i sitt valgprogram
sørget for å ha handlefrihet til å analysere
situasjonen på nytt når EU-utvidelsen virkelig
har startet. Hvis den også kan komme til å omfatte
Island, vil selvfølgelig dette understreke nødvendigheten
av å ha en slik handlefrihet.

Jeg vil spørre utenriksministeren
om hvilken handlefrihet Regjeringen har i en slik situasjon.

 Det er helt klart at på den europeiske
scene vil det skje viktige ting fremover. Det er svært
viktig at man er åpen om de endringsfaktorer som er i europeisk
politikk. Regjeringen er selvfølgelig fullt innstilt på å være
helt åpen om alle de endringer som foregår.
Og det er bakgrunnen for at jeg for min del har uttalt meg bl.a.
om forholdet til Island både i det intervjuet
som Thorbjørn Jagland nevner, og også på Dagsrevyen
i går, for jeg ser det som et av de viktige utviklingstrekkene
på den europeiske scene.

Når man imidlertid kommer til hvilken
konklusjon man skal trekke på det området, så er
det vel kjent at Regjeringen består av tre partier
med forskjellige visjoner for de europeiske spørsmål.
Mitt parti har f.eks. et vesentlig mer avklart forhold til Europa
enn det Thorbjørn Jaglands parti har, mens de to øvrige
partiene har en annen profil på sin
Europa-politikk enn det vi har. Men siden Thorbjørn Jagland ikke
stilte spørsmål om de operative grepene, men på det å være åpen
om prosessen, vil jeg bare si at selvfølgelig
skal vi være åpne om de utviklingstrekk
som er på den europeiske scenen.

 Jeg er kjent med det som er Regjeringens grunnlag,
og respekterer helt og fullt det. Jeg er også glad
for det som utenriksministeren nå sier om at
man er helt åpen i forhold til de prosessene som foregår.
Men mitt spørsmål er: Hvilken mulighet har Regjeringen
til å sette i gang en ny analyse av
dette spørsmålet – kanskje henimot slutten
av denne stortingsperioden, når EU-utvidelsen faktisk er
i gang og kanskje Island blir med i en fremtidig utvidelse, som
selvfølgelig vil forandre situasjonen for våre
fiskerier betydelig? Har Regjeringen mulighet til å være
noe mer enn åpen og følge med? Har den muligheten
til å sette i gang en ny analyse og
en ny vurdering som muligens kan føre fram til
at man fremmer en ny søknad enten i slutten av
denne perioden eller mest sannsynlig i neste
stortingsperiode?

 Det som er skjæringspunktet i Sem-erklæringen,
er selve det å sende en søknad, for det er helt
klart at vårt samarbeid med Europa er
i Regjeringens grunnlag definert som EØS-avtalen, vår avtale
om Europol, Schengen og ESDP, og det betyr at det ikke
er en del av Regjeringens politikk å søke
et medlemskap i EU. Men det betyr ikke
at vi ikke kan følge med og analysere og se hvilke
utviklingstrekk som er i europeisk politikk. Men skjæringspunktet
ligger på det operative grepet som måtte komme.

Jeg skjønner at Thorbjørn
Jaglands anliggende ikke er mer enn den åpne
debatten og å se hva som faktisk foregår, og jeg
ser ikke at det på det området kan være noen form
for problemer. Det er derfor jeg også har vært
ganske frimodig i mine vurderinger av det som
nå skjer på Island, og det er vel et faktagrunnlag
som mange kan trenge, herunder Thorbjørn Jaglands parti,
hvis jeg oppfattet riktig det som ble sagt på radioen i
dag morges.

 Det blir oppfølgingsspørsmål – Øystein Djupedal.

 Det er en ganske merkelig situasjon
at en meningsmåling i vårt naboland Island har avstedkommet
en EU-debatt, eller en debatt om eventuelt norsk
medlemskap, i Norge. For det er vel vanskelig å se at
det er noe som helst som har endret seg når det
gjelder Norges forhold til EU, med bakgrunn i en meningsmåling
på Island.

Det jeg gjerne vil få bekreftet fra
utenriksministeren, er at den sittende regjering ikke
planlegger å sende en søknad om norsk
medlemskap i denne perioden, og at denne regjeringen
står fast på at man heller ikke har
til hensikt å planlegge forberedelsen av en søknad
om norsk medlemskap i denne perioden.

Den debatten som nå reises av utenrikskomiteens
leder, er det svært vanskelig å forstå,
og det er også åpenbart at hans eget
parti ikke er helt enig i det utenrikskomiteens leder
har sagt. Men la det ligge. Denne regjeringen har i Sem-erklæringen
veldig klart slått fast at man ikke forbereder
en søknad, og jeg vil gjerne få dette bekreftet
fra utenriksministeren.

 Det kan jeg bekrefte. Og jeg skjønner
at Djupedal da skal vokte over Sem-erklæringen – jeg
håper han gjør det også i andre
sammenhenger enn det vi nå snakker om.

Jeg vil imidlertid ikke, som han, være
så forbauset over at utviklingen på Island vekker
stor interesse, fordi det er et flertall i folket for å undersøke
forholdet til EU nærmere, og gjør Island det,
så er det klart at det vil ha implikasjoner for Norge
og norske næringsinteresser som vi plikter å følge
med i. Jeg vil samtidig understreke at jeg nok tror noe av debatten
de siste dagene har tatt av, langt utover det det er reelt
grunnlag for. For selv om Island skulle reorientere seg, er det
en meget, meget lang prosess vi står overfor, og det er
på ingen måte gitt at det kommer til å bli
en reorientering. Men at det skapes debatter, og at det er åpenhet,
det tror jeg helt klart. Og jeg har vært veldig tydelig
på én ting, nemlig det forhold at Regjeringen
består av partier med forskjellige visjoner for
sin tilknytning til Europa. Så den eneste måten etter mitt
skjønn å håndtere de forskjellige utgangspunktene på,
er for Norge og Regjeringen å være
helt åpne med de dilemmaer og de problemstillingene vi
står overfor. Og jeg vil være dønn åpen
når det gjelder europeiske dilemmaer og problemstillinger.

 Odd Roger Enoksen – til
oppfølgingsspørsmål.

 Det er ikke alltid så enkelt å holde rede
på når det er partilederen i Høyre
som snakker, og når det er utenriksministeren, for både
utenriksministeren og andre statsråder har bidratt
til å skape usikkerhet om hva som er Regjeringens politikk.
Fiskeriministeren har på møte i Troms
sagt at befolkningen skal mørnes til EU-medlemskap. Utenriksministeren
sa i går på Dagsrevyen at sluttspurten i EU-kampen,
forhandlingene, skulle tas først når man hadde
sjansen til å vinne. Er dette i tråd med Regjeringens
politikk?

 Jeg tror ikke Enoksen har eller
bør ha noe problemer med å høre
forskjell på når jeg uttaler meg som partileder
og forvalter den visjonen som står i Høyres program,
og når jeg uttaler meg om det kompromisset som Sem-erklæringen
på dette punktet er. Jeg har nettopp lagt stor
vekt på å være åpen om
dette slik at man ser hvor prosessen har vært, fra et partiprogram
og frem til en enighet i Sem. Og der er enigheten slik som jeg har
bekreftet overfor Djupedal, og det vet Enoksen utmerket godt.

Hvis EU-saken igjen skulle dukke opp og det
skulle være aktuelt å sende en søknad,
så er det klart – det må jeg bare
konstatere – at regjeringspartiene vil se forskjellig på EU-spørsmålene
slik som någrunnlaget er. Det har vi også vært
helt åpne om, og det har vært helt klart
helt siden Sem.

Når jeg derfor som partileder – hvis
Enoksen ikke oppfattet det, kan jeg fortelle ham det – sa
at hvis saken igjen skal reises i form av en søknad, så må det være
på et tidspunkt hvor det er mulig å få det
til. Men det er altså i egenskap av partileder jeg sier
dette, og dette har jeg sagt mange, mange ganger, og jeg ser dette
som en anledning til å gjenta en beskjed som jeg er helt
sikker på at Enoksen egentlig har oppfattet.

 Haakon Blankenborg – til
oppfølgingsspørsmål.

 Grunnen til at diskusjonen om Island har dukka
opp, er ikkje ei meiningsmåling i Island, men
at sentrale politikarar der, m.a. utanriksministeren, har kome
med svært klare utsegner når det gjeld EU-spørsmålet.
På same måten blir denne spørjetimen brukt
for å få slått fast kva som er posisjonen
til den norske regjeringa.

Slik eg forstår utanriksministeren – og
eg bed om at det blir stadfesta eller avkrefta om denne
forståinga er rett – er Regjeringa i Noreg
klar til å ta opp EU-spørsmålet på nytt
dersom det skjer vesentlege endringar rundt oss i forhold til fiskeri
og i forhold til Island. Eg forstår vidare at det ikkje
vil bli sendt nokon søknad i denne perioden,
at ein søknad eventuelt vil bli send etter
neste val, men at Regjeringa, slik det er no, teoretisk
kan førebu ein slik søknad. Med andre
ord: Ein vil ikkje sitje heilt stille og sjå på at
andre forsyner seg av fatet.

 Jeg må her vise til det
svaret jeg gav representanten Djupedal, nemlig at det ikke
er Regjeringens politikk å forberede en EU-søknad. Men
til enhver tid er det selvfølgelig viktig å vite
hva som foregår på den europeiske scenen – være åpen
med prosessene og analysere det som foregår både
innenfor EU og i de enkelte medlemsland.

I Sem-erklæringen ligger det altså ikke
noe som leder frem til et medlemskap. Dette tror jeg at
jeg gjorde rimelig klart da jeg svarte Djupedal.

 Morten Høglund – til
oppfølgingsspørsmål.

 Jeg er svært glad for at utenriksministeren
klart slår fast at det i denne stortingsperioden ikke
er aktuelt å sende en ny søknad om medlemskap.
Samtidig synes jeg – i likhet med representanten Øystein
Djupedal – at den oppmerksomheten som meningsmålingen
på Island har fått, er betydelig overdrevet.

Det som bør være
viktig for Regjeringen nå, er å ivareta våre
interesser knyttet til EØS-avtalen. Utfordringene
her er store, og venter man til etter utvidelsen, skal man
gjennom en ratifikasjonsprosess i 25 medlemsland.

Etter det jeg forstår, har ikke
Kommisjonen mottatt en felles posisjon fra EFTAs side. Vil Regjeringen
sørge for at det etableres en felles posisjon fra EFTA,
for snarest mulig å starte en oppgradering eller
oppdatering av EØS-avtalen?

 Jeg er ikke helt sikker på hva
Høglunds spørsmål gjelder. Det er jo
to problemstillinger ute og går her. Det ene er ønsket
om en oppdatering av EØS-avtalen. EU har gjort det helt klart – bl.a.
da energikommissæren var i Oslo – at
de ikke kommer til å ta opp dette forholdet på denne
siden av utvidelsen. Også kommissær
Patten har gjort det klart langs de samme linjene. I de foreløpige
samtalene når det gjelder dette, har EUs standpunkt vært
meget klart.

En annen problemstilling – som jeg
tror Høglund har vært opptatt av ganske
mange ganger i spørretimene tidligere – er: Hva
gjør vi med hensyn til bortfallet av frihandelsordningene
som man har i søkerlandene når det gjelder fisk?
Det er en problemstilling som vi må forsøke å få landet
før EU utvides, og som vi nå – som jeg
tidligere har nevnt for Høglund – arbeider med å forberede posisjonene
på. Men det svært viktige substansielle problemet
som knytter seg til fisk, er det som først og fremst er
av interesse.

 Da forlater vi Island i denne omgang.

Vi går videre til neste hovedspørsmål.

 Landbruksministerens utspill om at det er harry
av Kari og Ola Nordmann å handle i Sverige, har
skapt bølger ikke bare i Norge, men
i mange vesteuropeiske land. Og hans uttalelse om at det er feil øvelse å ikle
seg grilldress, reise over grensen og spare noen øre
på pølsene, har provosert Kari og Ola
Østfolding – det vet jeg, jeg er selv østfolding.
Jeg tror at landbruksministerens intensjon med
utspillet – sett fra hans ståsted – er
god, nemlig å få Kari og Ola til fortsatt å handle
mest mulig i Norge.

Men resultatet har jo blitt noe annet. Dette
har vært en gigantisk markedsføring av svenske
butikker, og jeg regner med at vi denne påsken står
foran norgeshistoriens største svenskehandel – med
høy harryfaktor. Så mitt spørsmål
til statsråden blir: Angrer han på sitt utspill? (Munterhet
i salen)

 Presidenten vil bemerke at det begynner å bli
vanskelig å holde styr på navnene
her – det verserer opptil flere. Men hvis landbruksministeren
vil røpe hvem denne Harry egentlig er, så … (munterhet
i salen).

 I alle fall, president, heter landbruksministeren
Lars til fornavn.

Jeg må få begynne mitt svar
med å ønske representanten Hedstrøm
god påske i Østfold – ettersom påsken
vil inntreffe om noen dager – og gi uttrykk for
at jeg synes det er bra at vi besøker våre
naboer. Og jeg håper og tror at de som gjør det,
har en opplevelse eller en glede av å gjøre
det – utover det å handle billig mat og kanskje
tjene noen kroner dersom man har kort vei og lav pris
på tiden sin.

Jeg synes denne debatten har bidratt til å se
størrelsen på svenskehandel av mat i et litt riktig
perspektiv. Norges store matvarekjeder på Østfold-siden
av svenskegrensen forteller meg at de har en betydelig vekst i sin
matvareomsetning. De sentrale billigkjedene forteller at de har
en opptil tosifret prosentvis økning
i sin omsetning, og at størrelsen på dette såkalte
problemet med svenskehandel er sterkt overdrevet.

Kanskje kunne vi også fra
politikernes side bidra til å se dette i sin
rette sammenheng. Det er hyggelig å besøke naboene,
og jeg håper at opplevelsene er knyttet til mer enn bare
det å kjøpe mat som koster litt mindre. Men det er
selvsagt helt lovlig – og opp til den enkelte å ta
beslutning når det gjelder dette.

 Øystein Hedstrøm, på vegne
av Kari og Ola – til tilleggsspørsmål.

 Jeg takker statsråden for svaret.

Da svenske handelsmenn så det
norske statsbudsjettet for inneværende år,
feiret de – med oppsending av raketter og med champagne.
Det bygges stadig nye kjøpesentre. Et gigantisk «China-town» planlegges
på svenskesiden. Og i det siste har vi ikke kunnet åpne
en avis uten å lese om bugnende kjøttdisker
vi knapt ser i Norge, om tusenlapper til Harry-er og om den gode
kvaliteten på svenske matvarer. Til og med nøytrale
MATFORSK kåret Sverige for å ha langt
mer møre ytrefileter enn det vi har i Norge.
(Munterhet i salen)

Så det er ikke rart at svenske
handelsmenn gnir seg i hendene og venter på strømmen
av Kari-er og Ola-er Nordmenn som skal over grensen. Mener ikke
statsråden at han med sitt utspill har gjort norske
bønder og norsk matvareproduksjon
en bjørnetjeneste?

 Jeg fastholder det jeg har sagt, at omfanget
av og problemene med den såkalte svenskehandelen av mat,
og spesielt kjøtt, ikke er større enn
at norsk landbruk og norske matvareforhandlere lever godt
med dette. Det sier de selv, og de forteller om omsetningsøkning
på norsk side av svenskegrensen. Men det er ikke
tvil om at den svenske handelen av mat og etterspørselen
fra norsk side er et spesielt fenomen også i Sverige.

Jeg skal svare på et spørsmål
senere i dag i den ordinære spørretimen fra den
samme representanten om de samme spørsmålene.
I det svaret kommer jeg til å gi uttrykk for at de typiske
grensehandelsvarene i gjennomsnitt ligger 25–40 pst.
under tilsvarende priser lenger inne i Sverige. Jeg skal
komme med enkelteksempler på varer som er 110 pst.
billigere ved svenskegrensen enn lenger inne i landet.
Dette er et spesielt fenomen. Hvor lenge det vil vedvare,
vet vi ikke.

 Presidenten vil antyde at når
vi kommer tilbake til spørsmålet senere i dag,
vil det bli en stigning i programmet.

 Det kan kanskje være attraktivt
for Stortinget.

 Presidenten la for øvrig
merke til at representanten Hedstrøm sa at man på svenskesiden
av grensen skyter opp raketter sammen med champagne. Det må jo
med respekt å melde være søl
med champagnen.

 Jeg deler presidentens syn, men det er ikke
Regjeringens offisielle syn.

 Der er det som kjent tre partier.

Det blir oppfølgingsspørsmål – Bjarne
Håkon Hanssen.

 Jeg mener at en del av denne debatten
inneholder viktige, seriøse landbrukspolitiske spørsmål.
Forrige gang Lars Sponheim var statsråd, var
han med på å lage St.meld. nr. 19 for
1999-200, Om norsk landbruk og matproduksjon. Der står
det følgende:

«Både
på bakgrunn av generelle forbrukerinteresser og utviklingen
i grensehandelen legger Regjeringen til grunn at forskjellene i
forbrukerprisene mellom Norge og våre
naboland bør reduseres.»

Mitt spørsmål til statsråd
Sponheim i dag er om 

landbruksminister

 Sponheim
mener det samme som 

næringsminister

 Sponheim
mente i sentrumsregjeringen.

 Ja, jeg gjør det, og det er også nedfelt
i Sem-erklæringen, som ligger til grunn for denne regjering.

Det viktigste som har skjedd
det siste året, og som representanten Bjarne Håkon
Hanssen kjenner godt til, er halveringen av matmomsen som skjedde
fra 1. juli i fjor, og som har bidratt til at vi har fått
et lavere prisnivå, ca. 10 pst.

Uheldigvis har valutautviklingen vært
slik at den norske kronen har blitt så sterk
at effekten av dette i hvert fall på kort sikt synes å være
spist opp av kroneforskjellen. Like fullt er prisene 10 pst.
lavere enn de ellers ville ha vært, og det har vært
et viktig bidrag. Det synes jeg det er viktig å få fram.

Av den matprisen som den norske forbruker
møter i butikken i dag, tilfaller ca. en tredel den norske
primærprodusenten, bonden. De to andre tredelene
faller på leddene imellom. Jeg ønsker å arbeide
for å videreføre det arbeidet som representanten
Bjarne Håkon Hanssen gjorde som landbruksminister, ved å holde
trykk på alle sider ved disse leddene for å sikre
at vi klarer å holde et lavest mulig prisnivå i
Norge. Men på grunn av vårt kostnadsnivå i Norge
vil prisene alltid være høyere i Norge
enn de våre konkurrenter rundt oss vil ha. Det
er så å si geografisk og klimatisk bestemt.

 Marit Arnstad – til oppfølgingsspørsmål.

 Jeg synes i grunnen det er litt synd for den
viktige debatten om landbrukets framtid at debatten reduseres til
den type slagord som flere debattanter har brukt.
Det er særlig synd at statsråden lar seg lede
inn på den galeien, for statsråden er den ansvarlige
i forhold til landbruksdebatten og landbrukets interesser. I så måte
er det klart at Harry-stempelet ikke er heldig. Jeg synes ikke
det er heldig for en debatt om en næring som står
foran meget store utfordringer i årene framover, der folk
gjennomsnittlig tjener langt mindre på det arbeidet de
gjør, enn det mange av oss gjør.

I en debatt om landbruket er det naturlig at
folk er opptatt både av pris og kvalitet, og
det gjør ingen ting om en enten er opptatt av pris eller
kvalitet.

Mitt spørsmål er rett og
slett: Ser ikke landbruksministeren at hans utsagn og
den etterfølgende litt moropregede debatt skader den viktige
debatten om landbrukets framtid?

 Jeg tror fremfor alt at det er viktig å få en
debatt og oppmerksomhet rundt spørsmålet om matpriser
og de spesielle forutsetninger vi har i kanskje et av verdens vanskeligste
land å produsere landbasert mat i, som vi har i Norge.
Den debatten har vi nå hatt i noen uker.

Jeg tror at bak en del av denne støyen
som enkelte løfter veldig fram, og som jeg mener
er langt overdrevet og tatt ut av sin sammenheng, ligger det en
kjerne av alvor, for landbruket og norske matvarekjeder
har på en måte blitt tvunget til å spille
på en banehalvdel hvor de er dømt til å tape,
utelukkende på prisbanehalvdelen. Men den har mye å bidra
med på andre banehalvdeler som handler om kvalitet,
mangfold, renhet, dyrevelferd osv., som vi kan være best
i verden på. Og heldigvis er det slik, som vi ser i dagens
MMI-måling, som NHO har gjort, at over 50 pst.
av det norske folk faktisk er villige til å betale
mer for norsk mat, for å få med seg alle
de andre og viktige verdiene som norsk matproduksjon representerer.
Det er en landbruksminister veldig glad for.

 Vi går videre til neste
hovedspørsmål.

 Jeg har et spørsmål til utdannings-
og forskningsministeren.

Ett utspill blant mange den senere tiden er
en antydning om at en vil øke overføringene til
privatskoler. Man vil øke tilskuddet fra 85 pst.,
som det er i dag, til 90 pst. Dette innebærer
en økning på ca. 6 pst. i tilskudd til
privatskoler i forhold til dagens tilskudd. Dette er kun driftstilskudd.
I tillegg er det også antydet at en skal øke tilskuddet
til husleie osv., så samlet sett er det en ganske dramatisk økning
i overføringene til private skoler. Samlet sett utgjør
6 pst. økning ca. 100 mill.

Mitt spørsmål til utdanningsministeren
er: Er hovedprioriteringene når det gjelder utdanning i
tiden fremover, å øke tilskuddet med 6 pst.,
over 100 mill. kr, til private skoler?

 Dette spørsmålet dreier seg
om et forslag som Regjeringen ennå ikke
har fremmet, men som jeg kan bekrefte at Regjeringen vil fremme.
Over påske kommer vi til å legge frem
et høringsforslag til lov om frittstående skoler,
og senere vil vi fremme et lovforslag for Stortinget, sannsynligvis
til høsten. Det er en oppfølging av Sem-erklæringen.

Regjeringen har også besluttet
at vi vil følge opp Sem-erklæringen på det
punkt som handler om å øke støtten til privatskoler.
Det betyr at vi kommer til å inkorporere husleieutgifter
i tilskuddsgrunnlaget og øke tilskuddsprosenten fra 85
til 90.

La meg bare si én ting i
forhold til den mediedebatten som har gått. Dette handler ikke
om kommersielle skoler eller lommebokskoler eller
noe lommeboksamfunn. I dag er det ikke forbudt å etablere
kommersielle skoler i Norge. Det kan man gjøre relativt
enkelt ved å få en godkjennelse etter
opplæringsloven. Det privatskoleloven handler om, som egentlig
er en tilskuddslov, er hvilke av de private skolene som skal kunne
få tilskudd, og formålet med å gi tilskudd
er at det nettopp ikke er lommeboken som skal
avgjøre om man skal kunne gå på disse
skolene. Vi ønsker at egenandelene skal være
små, ettersom grunnskolen i Norge er skattefinansiert.
Det er av mindre betydning om det er det offentlige som
utfører arbeidet, eller om private utfører
arbeidet. For at egenandelene skal være små,
og alle i praksis også skal ha en reell
adgang til å ta del i disse private skolene, ønsker
vi å øke tilskuddet. Men det betyr at de elevene
som går ut av en offentlig skole og inn på en
privat skole, altså tar med seg mindre enn 100 pst.
av de utgiftene som brukes pr. elev i skolen.

 Det skulle bare mangle at det var
100 pst., de har jo helt andre oppgaver enn de
offentlige har. De offentlige har ekstraoppgaver i tillegg til det som
de private har.

Jeg kan godt følge opp. Hvis vi tenker
oss at de offentlige skolene skulle få en tilsvarende økning
som 6 pst. i driftsbudsjettene sine, ville det innebære
ca. 5 milliarder kr mer til offentlige skoler. Hvis de
skulle få nøyaktig samme økning
i tilskuddet, 6 pst., fra 85 til 90 pst., ville
det altså innebære at offentlige skoler skulle få ca.
5 milliarder til i økte driftsutgifter.

Når statsråden nå sier
at det er de private skolene som skal ha denne økningen,
er det klart at det i det ligger en klar prioritering, at det er
de private skolene som skal prioriteres fremfor de offentlige.

Mitt tilleggsspørsmål blir:
Er det det at de private skolene er i en vanskeligere økonomisk
situasjon enn de offentlige skolene som gjør
at statsråden nå sier at de skal få en økning
i driftsutgiftene på 6 pst., ca. 100 mill. kr?

 Presidenten har litt problemer
med prosentregningen her, for så vidt som en økning
fra 85 til 90 pst. og en økning fra 100 til 106 pst. ikke
kan bli helt det samme. Men det går presidenten ut fra
at utdanningsministeren kan klare opp.

 Jeg synes spørsmålet er litt søkt.
Poenget er at alle elever går i grunnskolen,
men de går jo ikke på mer enn én
skole av gangen. Hvis en elev slutter å gå i en
offentlig skole og går over i en privat skole, tar altså denne
eleven ifølge denne tilskuddsordningen med seg utgiftene
som er knyttet til en elev i grunnskolen, men ikke 100 pst.
Til nå har denne eleven fått med seg 85 pst.
av driftsutgiftene. Vi ønsker å gå inn for
en ordning hvor de får med seg 90 pst. av et litt
utvidet tilskuddsgrunnlag. Det tilskuddsgrunnlaget er basert på det
gjennomsnittlige utgiftsnivået i offentlige skoler.

Og ja, private skoler kan ha økonomiske
problemer. Slik privatskoleloven er i dag, og som vi ønsker
at den skal være i fremtiden, er det ikke
anledning til å bruke statstilskuddet til å ha
kommersiell drift. Man kan ikke ta ut noe utbytte, og
det er ikke anledning til å ta høye
egenandeler. Man kan bare ta det i egenandel
som mangler etter at man har mottatt dette statstilskuddet,
og det vil være ca. 10 pst. igjen dersom
vi øker tilskuddsprosenten til 90.

Jeg synes dette er en litt søkt problemstilling,
for elever går altså ikke på to
skoler samtidig.

 Det blir oppfølgingsspørsmål – Vidar Bjørnstad.

 I forbindelse med det lanserte forslaget om
frislepp av privatskoler ser vi resultatet av Kristelig
Folkepartis ønske om en del flere skoler for kristne
miljøer og Høyres mer ideologiske korstog for privatisering
av offentlig skole. På sidelinjen applauderer Fremskrittspartiet.

Statsråd Clemet har begrunnet forslaget
om frisleppet med mangfold, men det må jo være
det stikk motsatte som skjer. Med mangfold oppfatter Arbeiderpartiet
faktisk den fellesskolen vi har i dag, som en felles møteplass for
alle, uansett bakgrunn, mens åpningen for frislepp
av privatskoler faktisk er en større mulighet for sortering.

Clemet har vært veldig flink til å påpeke
mangler i den offentlige skolen, men samtidig har hun også gitt
uttrykk for at den offentlige skolen faktisk har nok ressurser,
kanskje for store ressurser. Da er det veldig skuffende at hun bruker
den første anledningen til å påpeke overføring
av midler til å avsette penger til private skoler som fortsatt ikke
er der, framfor å styrke den offentlige skolen som er for
alle.

 Jeg må gjenta: Det er full anledning
i Norge – det har aldri vært
forbudt, meg bekjent – til å etablere
private skoler. Hvem som helst kan etablere private skoler
hvis man får en godkjenning etter opplæringsloven,
og det er en relativt kurant sak. Da kan man etablere
en privat skole. Man kan gjøre den kommersiell, man kan
ta så høye skolepenger man vil. Heldigvis, vil
jeg si, er det et relativt marginalt, nesten ikke eksisterende,
fenomen i Norge på grunnskolenivå. På videregående nivå er
det et mye mer kjent fenomen. Der er det mange skoler – der
trenger man ikke engang godkjenning – som er
kommersielle.

Privatskoleloven, som vi snakker om å endre
til en lov om frittstående skoler, er en lov som ikke
regulerer adgangen til å etablere private skoler,
men som regulerer adgangen eller muligheten til å få statsstøtte.
Hittil har det vært avgrenset til skoler som har vært
basert på et bestemt livssyn og etikk, alternativ
pedagogikk og/eller statsrådens gode
humør. Jeg kan ikke se hvorfor dette skal være
et privilegium for de få som kan slutte seg til Steiner-pedagogikken eller
Montessori-pedagogikken. Vi ønsker at adgangen
til å få statsstøtte skal være
basert på krav til kvalitet og innhold.

 Presidenten vil bemerke at statsrådens gode
humør må høre til den delen
som ikke er lovfestet.

 Det er faktisk nesten lovfestet, fordi rommet
for skjønn i privatskoleloven er så stort at det
varierer veldig. Det er en nokså – hva skal jeg si – vilkårlig
skjønnsutøvelse som skjer, avhengig av den til
enhver tid sittende statsråd.

 Det var en oppklaring.

Arne Sortevik – til oppfølgingsspørsmål.

 Vi lar oss iallfall bringe i godt humør
over de fremstøt som kommer fra Regjeringen om å åpne
privatskoleloven. Da blir det imidlertid enda viktigere
at vi likebehandler alle elever, enten de går
i offentlig skole eller i en godkjent privat skole. Samtidig
som humøret stiger, er vi også stigende
utålmodige med hensyn til likebehandling av elever. Vi
er etter hvert på vei til et likebehandlingsprinsipp
innenfor barnehagesektoren hvor vi likestiller
private og offentlige drivere. Vi ønsker oss
full likebehandling og likestilling også innenfor
undervisningssektoren. Hvorfor vil ikke Regjeringen gi
elevene slik likebehandling?

 I første omgang vil vi liberalisere
privatskoleloven og endre den slik at flere kan motta
tilskudd når de danner privatskoler, for på den
måten å forhindre at vi får en lommebokskole.
Vi gjør det ut fra at vi legger vekt på at det
er foreldrene som har ansvaret for sine barns oppdragelse
og sine barns opplæring. Vi legger vekt på foreldreengasjement.

Jeg tror at økt mangfold i skolen
kan føre til økt kvalitet. Vi vet at
den viktigste segregeringsfaktoren i skolen
i dag er bosted. Vi vet også at mange bor i homogene
bomiljøer, og de som har best muligheter for å flytte,
er sannsynligvis de som er ressursrike. Så det å kunne
etablere frittstående skoler og velge det vil også være
et håndslag til såkalte svake elever.

Jeg er enig i det som representanten Sortevik
indirekte tar opp, nemlig at den offentlige skolen også bør
få større frihet til å tilpasse seg og
forbedre seg. Det kan skje gjennom mange typer av tiltak – større
lokal handlefrihet, fritt skolevalg, andre finansieringsordninger.
Regjeringen utreder også den typen spørsmål,
men i første omgang ønsker
vi altså å endre privatskoleloven.

 Vi går videre til neste
hovedspørsmål.

 Jeg har et spørsmål til landbruksministeren.

En undersøkelse som statsråden
sjøl viste til i et tidligere svar, viser at over halvparten
av oss er villige til å betale mer for å opprettholde
et livskraftig landbruk og bosettingen i distriktene. Det er stor
vilje til å støtte distriktsjordbruket. Samtidig
viser en utredning fra Finansdepartementet gjengitt
i Aftenposten at nettopp distriktsjordbruket vil tape
dersom det innføres en såkalt melkebørs,
altså omsettelige melkekvoter. Finansdepartementet mener
at staten kan spare 3–4 milliarder kr på dette. De ønsker
seg en dobling av størrelsen på melkebrukene i
Norge, og mye tyder på at det vil være
de mindre gårdsbrukene som blir nedlagt, at de
store vil bli større, og at det vil bli Vestlandet og Nord-Norge
som blir tapere.

Spørsmålet er om landbruksministeren
deler det syn som framkommer i Finansdepartementet omkring melkebørs – han
har tidligere ment at dagens bruk er for små – og
om Regjeringen er forberedt på å sørge
for at en melkebørs innføres, med det
som følge at mange små bruk blir nedlagt.

 Det er ikke tvil om at vi er inne
i en tid – og den har vart noen år nå – hvor
det har foregått store strukturendringer i norsk landbruk.
Jeg fikk senest i går se tall som viste at vi i løpet
av om lag ti år har halvert antall kornbruk i Norge. Det
er en situasjon som har stor fart, helt uavhengig av hvordan
vi nå måtte vurdere å endre
sider ved landbrukspolitikken.

Det som er det spesielle i den situasjonen
vi er i nå, er at svært mange melkebruk er i den
situasjonen at det nå må investeres på nytt
fordi veldig mye av driftsbygningskapitalen i melkeproduksjonen
ble bygd opp på slutten av 1970-tallet. Det gjør
at det de neste ti årene må bygges enormt mye
med penger i norsk melkeproduksjon
for å kunne ta vare på en norsk melkeproduksjon.

Dagens kvotesystem, som vi nå har
hatt i snart 20 år, har ført til at det er vanskelig
for den enkelte som ønsker å bygge nytt, å skaffe
et økonomisk grunnlag å bygge nytt på,
fordi det er en alminnelig kunnskap i landbruksøkonomien
at en må øke produksjonen noe for å kunne forsvare økte
kostnader. Det gjør at det nå nesten bare bygges
store samdriftsløsninger. 

Det

 er
strukturrasjonalisering rundt omkring i Distrikts-Norge – en
konsekvens av dagens ordning.

Det vi nå fram mot jordbruksforhandlingene
vurderer – uten å ha tatt stilling til det fra
Regjeringens side – er hva som skal gjøres
for å kunne få til en ordning der det er mulig
for den enkelte bonde, som i dag har en produksjon
på 8, 10, 12, 14 kyr, som må bygge nytt, å skaffe
seg et noe høyere produksjonsvolum for å kunne
forsvare noe høyere produksjonskostnader.

Jeg mener at det også bør være
grunnlag for enkeltprodusenter og enkeltbønder å være
melkeprodusenter i framtiden, ikke bare store
samdriftsløsninger, som vi i dag ser det investeres i,
selv om det også er bra der hvor det er en naturlig
løsning.

 For alle som måtte tro at
landbruket ikke forandrer seg, er
det betryggende å vite at landbruket har en løpende
omstilling og effektivisering. Det må være
i tråd med det som mange mener er riktig.

Men problemet her er at
man står overfor noe som kan være en
planmessig strukturendring innenfor
landbruket, og som kan være dramatisk for hele
melkeproduksjonen dersom det blir gjennomført. Regjeringens
utfordring er at vi må ta et valg:
Enten må Regjeringen gå inn for en melkebørs – da
må en støtte seg på Fremskrittspartiet
i jordbrukspolitikken, som betyr en avvikling
av distriktsjordbruket, og det er ikke tvil om at det
kommer til å bety at flere tusen av våre
20 000 melkebruk må legges ned – eller
en kan gå imot, og da har en støtte fra de andre
partiene i Stortinget. Det valget må Regjeringen
ta.

Og mitt spørsmål er egentlig:
Hvilket valg har Regjeringen tenkt å ta i denne sammenhengen?
Det finnes sjølsagt mange andre muligheter for å øke
lønnsomheten for dem som driver med melkeproduksjon.

 Det er ingen tvil om at vi står overfor
en situasjon hvor det vil bli – og hvor det også vil være
behov for – en moderat strukturutvikling i melkeproduksjonen.
Det er nedfelt i St.meld. nr. 19 for 1999-2000 som sentrumsregjeringen
i sin tid overleverte Stortinget. Den politikk som denne regjeringen
står for, er nedfelt i en politikk som også representanten
Marit Arnstad i sin tid som statsråd var med på å nedfelle.
Det kommer vi etter beste evne til å prøve å få gjennomført på en
god måte.

 Det blir oppfølgingsspørsmål – Aud Gaundal.

 Jeg synes at statsråd Sponheim drar
det forliket i Stortinget vel langt, men jeg er helt enig med ham
i at vi vil se en strukturendring
i norsk landbruk.

Nå er det slik at små bruk
ett sted i landet for så vidt er store bruk et annet sted
i landet. Slik er det sammensatt hos oss.

Arbeiderpartiets utgangspunkt for at vi vil
gå mot «børs», er at vi kan
komme i den situasjonen at det er de rikeste som har muligheten
til å kjøpe – rik i forhold til at en
har et stort gårdsbruk, eller en har store lønnsinntekter utenfor
bruket.

Ser ikke Sponheim også den
faren at lønnsinntekter utenfor bruket vil være
det som gir muligheten til å handle, i og med at vi vet
at gjennomsnittlig er marginalinntektene små i landbruket?

 Jeg vil først få understreke at
Regjeringen ikke har tatt stilling til hvordan en ønsker at
framlegget til årets jordbruksforhandlinger skal være. Det
Regjeringen nå løpende vurderer, er hvordan vi
skal kunne klare å få til de nødvendige
forutsetninger for at melkebønder som nå de nærmeste årene
er helt avhengig av å investere i ny driftsbygningskapital,
skal få opp produksjonsvolumet. Dette er et relativt enkelt
resonnement, fordi det er én stor investering man gjør
som melkeprodusent, og det er å bygge ny bygning. Det vil
veldig mange gjøre, og da tar man på seg økte
kostnader. Et låst kvotesystem innebærer at man
skal ta på seg en økt kostnad på 30 000–60 000 kr
i året, uten at man får en tilsvarende økt
inntekt. Det gjør at mange ikke kommer til å gjøre
det. Det vil føre til dramatiske strukturrasjonaliseringer
ved at man velger annet arbeid. Hvilke virkemidler vi vil bruke,
vil vi komme tilbake til. Men vi leter etter virkemidler
som er tilpasset den landbrukspolitiske virkelighet vi er i, og
som skal gjøre det mulig for enkeltbønder å satse
nytt, gjøre det mulig for unge bønder å overta
og bygge opp et melkeproduksjonsbruk, ikke bare vedlikeholde
en drift som allerede er på plass, slik vi nå dessverre
ser for mye av.

 Øystein Hedstrøm – til
oppfølgingsspørsmål.

 Melkesektoren er den mest kostbare, den sektoren
som tar brorparten av subsidiene til landbruket. Til tross for denne
politikk, som har vært ført i mange år,
mister vi ca. 1 000 melkebønder i året.
Vi har 20 000 igjen. Fortsetter vi
med denne politikken, er det ikke mange melkebønder
igjen i Norge om 20 år. Derfor vil Regjeringen
og landbruksministeren få Fremskrittspartiets subsidiære
støtte til enhver liberalisering av melkeomsetningen. Og
hvorfor vil vi det? – Jo, fordi vi ønsker å ha
melkebønder i Norge i et visst omfang om 20 år.

Vi må lære av de
andre nordiske land. På 1970-tallet hadde bøndene
i de nordiske land omtrent like mange melkekyr. Danmark
lå noe foran. For fem år siden hadde hver
bonde i Sverige 30, i Danmark 60, og i Finland øker antallet.
Hvorfor kan vi ikke gjøre som i Sverige, kjære statsråd,
slik at en eldre bonde som vil kvitte seg med kvoten,
kan snakke litt med naboen og så selge til ham? Blir
de ikke enige om prisen, kan man sette inn en annonse
i avisen for å få bedre betalt. Skal
vi ikke nå jobbe for en strukturrasjonalisering,
slik at vi kan få robuste melkebruk i fremtiden?

 Presidenten konstaterer at svenskegrensen
har en egen evne til å dukke opp.

 Det er i dag slik at melkeprodusenter kan selge
kvoter. Vi har hatt flere år med den situasjonen, men salget
går via staten.

Litt av problemet er, slik
jeg ser det, at dette da deles ut til dem som søker, med
et så tynt lag at det ikke gir en enkeltbonde
mulighet til å få så mye at han kan investere i
et nytt driftsapparat. Det betyr at denne kverna nå maler i
en slik retning at mange må gi seg, fordi de ikke
har et apparat til å drive videre på.

Jeg frykter veldig sterkt at den politikk som
nå føres, med en svært streng kvoteregulering
og små muligheter til å øke produksjonskapasiteten
sin gjennom noe økte melkekvoter, vil føre
til en sterkere strukturrasjonalisering enn å gjøre
det mulig for en del produsenter å øke volumet
og dermed ha en spredt melkeproduksjon
over hele landet i moderne driftsapparat.

Unntaket i dag er de store samdriftsfjøsene,
og de er heldigvis spredt godt over hele landet, fordi
vi bl.a. avgrenser hvordan kvoter kan flyttes mellom fylker.
Jeg ønsker at det i framtiden fortsatt
skal være mulig for enkeltprodusenter å investere
og bruke de neste 20–30 årene av sitt
liv og sin investering på denne produksjonen.

 Odd Roger Enoksen – til
oppfølgingsspørsmål.

 Når jeg hører landbruksministeren
besvare dette spørsmålet, kan jeg konkludere med
at landbruksministeren mener at melkebørs vil være et
godt virkemiddel for å få til en strukturendring
i norsk landbruk.

La det være klart: Det var
aldri aktuelt i forbindelse med St.meld. nr. 19 for 1999-2000 å innføre
et slikt virkemiddel. Det ville aldri ha vært
aktuelt for Senterpartiet i sentrumsregjeringen å akseptere
et virkemiddel som vil føre til en så sterk strukturendring
i norsk landbruk som en melkebørs vil legge opp til. Jeg
er helt uenig med landbruksministeren i at det vil være
et godt virkemiddel.

Mitt spørsmål blir da kort
og godt: Deler landbruksministeren synspunktene til den arbeidsgruppen
fra Finansdepartementet om at en strukturendring
fra 14 til 25 kyr vil kunne bli et resultat av innføring
av melkebørs, og at vi dermed vil få en halvering
av antall melkebruk i Norge?

 Jeg er glad for at representanten Enoksen,
Senterpartiets leder, bekrefter at St.meld. nr. 19 faktisk utmåler
en politikk for en strukturendring
i melkeproduksjonen, at det vil være nødvendig. Jeg
skal ikke være indiskret, men både
representanten og jeg vet godt hvordan disse formuleringene kom
fram rett før meldingen ble levert.

Det jeg har gitt uttrykk for, og som jeg vil være
veldig tydelig på, er at jeg ikke har varslet
det som her kalles for børs, altså fri omsetning
av melkekvoter mellom bønder, uavhengig av statens
inngripen. Det mener jeg er en dårlig løsning.
Det kommer ikke jeg til å arbeide for å fremme.
Det blir i så fall andre og mer politisk inngjerdede ordninger,
men som kan ha elementer av direkte omsetning mellom bønder.
Dette vil Regjeringen ta stilling til – det har ikke
Regjeringen gjort ennå – før
vi fremmer det som vil være statens tilbud i
jordbruksforhandlingene.

La meg bare si helt generelt, og
det er fra generell kunnskap til landbruksøkonomien, at
det er enorme stordriftsfordeler når det gjelder melkeproduksjonen.
Slipper man dette løs, vil man få enormt store
fjøs. Det er lett å regne ut at økonomien
er god i slike veldig store løsninger. Det er ikke
Regjeringens politikk, selv om vi går for en moderat utvikling
og dermed vil styrke inntektsgrunnlaget for norske melkeprodusenter.

 Vi går videre til neste
hovedspørsmål.

 Eg har eit spørsmål utan
innslag av svenskegrensa, men til den same statsråden,
landbruksministeren.

Landbruksdepartementet har gjort om vedtaket
om konsesjonsplikt på strandeigedomen «Solvang» på Åkerøya
utafor Lillesand. Dette er ei sak med ei lang forhistorie.
Den har fleire gonger vore behandla i fylkeskommunale
og kommunale organ, og kvar gong lokale og regionale
organ har behandla denne saka, har dei gjeve avslag. Landbruksdepartementet
har òg tidlegare avslått anken på denne
saka.

No har departementet omgjort sitt eige
vedtak og dermed overkøyrt lokaldemokratiet i
ei sak som er av svært stor prinsipiell betydning, og som
kan få stor presedensverknad på dette området.

Etter statsråden sine
utsegner i media har dette skjedd utan at han har vore
orientert. Eg har derfor eit spørsmål: Er det
vanleg at denne typen spørsmål blir handtert på denne
måten i Landbruksdepartementet, altså utan
at statsråden veit om kva som skjer?

 La meg først få si at jeg
og Landbruksdepartementet har fått et brev fra kontroll-
og konstitusjonskomiteen om denne saken. Det vil om få dager
bli gitt et svar som på en veldig grundig og inngående måte
går inn i sakens realiteter og redegjør for kontroll- og
konstitusjonskomiteen om det.

Så til sakens realiteter: Når
denne saken ble tatt opp igjen, var det på et helt nytt
grunnlag som ikke lå til behandling tidligere.
Det går f.eks. ikke an å si at det ble ment én
ting i Landbruksdepartementet før regjeringsskiftet og
noe annet etterpå. Saken har fått en ny realitet, nemlig
at søkeren her dokumenterte overfor Landbruksdepartementet
at den salgsrunden for helårsbolig som ble gjort, ikke
førte fram til en reell salgspris. Da er loven slik
at det er grunnlag for å vurdere på nytt om konsesjonsplikten
skal opprettholdes. Det er den vurderingen som er gjort. Kommunen
selv har spilt en sentral rolle ved å si til
departementet i brev i slutten av november i fjor at det høyeste
bud som ble gitt på denne eiendommen, var på 2 mill. kr.
En annen, ganske parallell sak viser det samme som kommunen
sier, at 5 mill. kr er uttrykk for en akseptabel
pris for en helårsbolig på denne øya.
Da er vi kommet i den situasjon at noen er pålagt å selge
en eiendom som dette til helårsbolig uten at
det er mulig å få helårsboligpris ut
fra kommunens egne tall. Derfor har Landbruksdepartementet
brukt loven.

I går kom det et nytt brev fra kommunen,
hvor det fremgår at man mener å kunne
dokumentere at det her har vært høyere bud – i
hvert fall er det muntlig framsagt slik i ettertid. I departementet
vurderer vi nå om det er grunnlag for en ny behandling.
I så fall vil vi vurdere om søkerne, altså selger
og kjøper av denne eiendommen, får uttale seg
om dette, og så vil vi ta stilling til om det er grunnlag
for å åpne saken på nytt.

Men la meg igjen understreke: Jeg har vurdert
dette ut fra helt nye realiteter og på helt nytt juridisk
grunnlag i forhold til det som har vært til behandling
tidligere.

 Debatten etter det nye vedtaket tyder
på at denne saka ikkje kan vera
fullt så klar som landbruksministeren no antyda. Uansett
blei det her ikkje ein gong forsøksvis svart
på mitt spørsmål.

Mitt spørsmål var om denne
typen prinsipielle spørsmål, med store presedensverknader
der ein overkøyrer lokaldemokratiet, blir behandla i Landbruksdepartementet utan
at den politiske leiinga blir involvert.

 Det er rett, som jeg har sagt til avisene,
at jeg ikke kjente til denne konkrete saken før
jeg leste om den i avisene. Det betyr ikke at alt det
som tas av beslutninger i Landbruksdepartementet, ikke
er mitt ansvar – så det er ikke noe
stort poeng.

Det er ikke vår vurdering
at dette har store prinsipielle sider. Det er en konkret
sak hvor man må foreta en helt spesiell vurdering, og den
debatten som er skapt om at dette endrer hele synet på boplikt eller
arealgrense 0 etter konsesjonsloven, er etter
Landbruksdepartementets syn feil. Denne saken – som jeg
har gitt uttrykk for – vil ikke bli åpnet
og vurdert på nytt nå, men vi vurderer om det
er grunnlag for å se på den på nytt på bakgrunn
av helt ny informasjon som kommunen mener å påberope
seg. Vi kan ikke få bekreftet om denne informasjonen
er relevant for saken før vi har hatt en prosess, bl.a.
med kjøper og selger av denne eiendommen, og det vil skje
i løpet av de nærmeste dagene. Det er selvsagt også slik
for Landbruksdepartementet som for andre departement at
en har et tett samarbeid med regjeringsadvokaten
i slike spørsmål, så en er trygg på de
juridiske sider ved dette.

 Presidenten vil bemerke at siden
den aktuelle sak ligger til behandling i kontroll- og konstitusjonskomiteen,
er det vel tvilsomt om den etter forretningsordenens prinsipper
hører hjemme i spørretimen i det hele
tatt.

Vi går videre til neste hovedspørsmål.

 Jeg har et spørsmål til utdanningsministeren.

Jeg viser til presseoppslag, senest i Dagbladet
lørdag 16. mars i år, om narkotikaproblemer i
skolen. Misbrukerne blir ifølge forskerne stadig yngre,
og også vanlig skoleflink ungdom bruker stoff
som leveres ved skoledøren. Avisens reportasje var fra
en videregående skole i Akershus. I
november i fjor fortalte Bergens Tidende om en tilsvarende situasjon
i Bergens-skolene: billig dop i skolegården og helsesøster
som daglig møter rusede elever.

Dette er et foruroligende bilde som krever
handling, om nødvendig ved å benytte utradisjonelle
tiltak. Hva er Regjeringens og statsrådens handlingsplan
på kort sikt for å bekjempe dette problemet? Og
hvilke utradisjonelle virkemidler vil statsråden ta i bruk?
Det forutsetter at også Utdanningsdepartementet
tar ansvar for å bekjempe narkotikaproblemet i skolen.

 Disse problemene strekker seg langt utover
Utdannings- og forskningsdepartementets ansvarsområde,
men berører også skolen, som representanten
Sortevik var inne på. Vi har store problemer
i skolen når det gjelder mobbing, vold, rus og rasisme,
og alt dette må vi være involvert i,
selv om det er andre ministre som
har et hovedansvar for narkotikapolitikken,
sett i større sammenheng.

Jeg tror to ting er viktige, sett fra et utdanningspolitisk ståsted
og utdanningsministerens ståsted.

Det ene er å oppmuntre
til at man innenfor skolesamfunnet – innenfor
skoleporten så å si – har et regelverk som
er tydelig, som er kjent, som er etablert i samarbeid mellom
elever, eventuelt foreldre, lærere og skoleledere, og
som håndheves. Det er viktig for å unngå mobbing
og vold, men også for å unngå rusproblemer,
tror jeg.

Det andre: Hvis vi skal bekjempe dette problemet
på mer generell basis, også det som
foregår i nærheten av skolen og utenfor skoleporten,
tror jeg den store mangelvaren er et godt tverretatlig og tverrsektorielt
samarbeid mellom departementer og
etater. Dette involverer barnevern, helse- og sosialsektoren, justissektoren
og utdanningssektoren. Vi har et eget statssekretærutvalg
i arbeid, som bl.a. ser på rusproblematikk, men som også ser
på problemer generelt blant barn og
unge, noe som er knyttet til skolehverdagen. Vi er nødt
til å ta disse problemene alvorlig, og bl.a. se på skolelederes
adgang til å håndheve og iverksette
regelverk for i hvert fall å få dette vekk fra
skolenes område.

 Jeg takker for svaret.

Vil initiativ til samhandling
med flere berørte parter også inkludere
bl.a. bruk av hund? Jeg viser til at det var et spørsmål
fra Fremskrittspartiet for ca. to år
siden i spørretimen der statsråd Lilletun svarte
bekreftende på at det er adgang til å bruke
hund i forbindelse med ransaking. Et spørsmål
som også dukker opp fra skoleledere, er adgangen
til i samarbeid med politiet å få spaning
i og ved nærområdene rundt skolen. Det kreves
selvfølgelig midler til slik politispaning.

Et konkret spørsmål
som dukker opp, er adgangen innenfor ordensreglementet
i skolen – som er tuftet på opplæringsloven §§ 2-9
og 3-7 – til eventuelt å gjennomføre urintest
av elever, hvis det er begrunnet mistanke om misbruk.

 Her er vel de generelle reglene for
skolen som for samfunnet ellers at elevene skal ha den samme rettssikkerhet
og den samme type vern som andre.

Når det gjelder urinprøver,
er dette noe av det som har vært veldig aktuelt. Det er
noe som kan gjennomføres hvis det skjer frivillig, men
det oppstår problemer dersom det ikke
kan skje frivillig. Alt dette er tiltak vi er nødt til å vurdere,
men da er det nødt til å skje i sammenheng, ikke
isolert sett innenfor det utdanningspolitiske området eller
isolert sett innenfor skolesektoren. Men selvfølgelig
må det skje i samarbeid med andre myndigheter,
spesielt med justismyndigheten og politimyndigheten. Jeg
registrerer at man på lokalnivå, både
fra Politiet, skoleetaten osv., uttrykker fortvilelse over nettopp denne
mangelen på koordinert samarbeid. Det
er først når man kan få til det, at man også kan
bidra til å forebygge problemer. Så dette er den
store utfordringen. Det er generelt en utfordring
i Norge, men det er klart at vi må ta disse problemene
mer alvorlig, fordi de er i ferd med å bli større.

 Vi går til siste hovedspørsmål.

 Jeg vil gjerne stille utenriksministeren et
spørsmål.

Situasjonen i Midtøsten
er fortsatt meget kritisk. For kort tid tilbake fattet Sikkerhetsrådet
et svært viktig vedtak, som også var
enstemmig. På tross av dette er det vanskelig å si
at det finnes noen målbar framgang i Midtøsten.

Amerikanerne har engasjert seg mer, og det
er positivt. Samtidig er det bekymringsfullt å se at Dick
Cheney bare besøker den ene parten og ikke
begge parter, som godt kan understrekes som om man da tar stilling
i denne konflikten.

Vi sitter for tiden med formannskapet i Sikkerhetsrådet
og loset den forrige resolusjonen i havn. Det skal utenriksministeren
ha honnør for. Samtidig er det nok behov for nye initiativ
fra Norge og fra Sikkerhetsrådet. Ikke
minst er den tidligere resolusjonen knyttet til internasjonale observatører,
som ble nedstemt, viktig.

Mitt spørsmål til utenriksministeren
er: Hvilke initiativ ønsker
man å ta fra norsk side knyttet til denne situasjonen,
enten gjennom Sikkerhetsrådet eller på annet
vis? Og er det aktuelt på nytt å reise spørsmålet
om et internasjonalt observatørkorps i Palestina
og i de okkuperte områdene?

 Jeg deler fullt ut den oppfatningen også Djupedal
har, at den resolusjonen som FNs sikkerhetsråd vedtok i
forrige uke, er av meget stor betydning. Jeg er enig i
de pressekommentarer som sier at man skal være
uhyre forsiktig med å utnevne noe som historisk rett etter
at det skjer, for det kan man ikke gjøre. Men
jeg tror på den annen side at denne resolusjonen
nok har et potensial for virkelig å bli
nevnt blant de viktige resolusjoner. Dessverre
var den ikke enstemmig. Syrerne avstod fra å stemme
for, men de øvrige 14 medlemmene stemte for. Jeg tror at
dette nå har satt i gang en utvikling i Midtøsten
som kan føre videre. Vi må derfor følge
det sporet som nå er gått opp.

Det er nok et par viktige ting som må gjøres
fremover. Det ene er å sørge for at selvstyremyndighetene
i Palestina har et økonomisk
grunnlag for sin aktivitet. På det området tar Norge
nå et initiativ. Vi er formannsnasjon i giverlandsgruppen
og vil derfor holde et møte i Oslo
i april måned for å adressere denne problemstillingen,
som jeg tror er viktig. Jeg tror selvstyremyndighetenes autoritet
er avhengig av at de har et økonomisk grunnlag.

Når det gjelder spørsmålet
om å bringe nye forslag til vedtak inn for
Sikkerhetsrådet, tror jeg 

det 

vil være
altfor tidlig å gjøre på det nåværende
stadiet. Spørsmålet om internasjonale observatører
er, som Djupedal vet, et standpunkt Norge har hatt hele
tiden. Vi mener at det kan være riktig
når partene er enige om det. Det er også den eneste
forutsetning for å kunne få observatører
inn der, som Djupedal også vet. Det kortet har
vi meldt en rekke ganger, og vi vil selvfølgelig følge
det opp når det er en åpning for å få det
til.

 Jeg takker utenriksministeren for svaret. Det
er klart at det fra norsk side påligger et spesielt
ansvar, både som leder i Sikkerhetsrådet
i denne perioden og fordi Norge historisk har hatt en
rolle å spille. Det betyr at Norge har en mulighet.
I denne situasjonen betyr det at man ikke må sidestille
partene i denne konflikten. Det betyr at man må være
veldig klar på at det er en okkupasjonsmakt og også et
okkupert folk.

Jeg setter pris på at utenriksministeren
nå så klart sier at man skal se på de økonomiske
forhold knyttet til selvstyremyndighetene. Det er klart det er vanskelig å se
for seg at man skal kunne få noen stabil utvikling
så lenge de palestinske selvstyremyndighetene
kontinuerlig ydmykes og heller ikke har økonomisk evne
til å kunne rydde opp på en skikkelig måte, eller – for å si
det slik – å bygge opp igjen det som er ødelagt
gjennom krigen.

Og dette er i grunnen mitt siste spørsmål
til utenriksministeren: Israel har ødelagt mye infrastruktur
betalt med internasjonale penger, også betalt
med norske penger, ikke minst det statistiske
sentralbyrået i Palestina. Hvordan vil norske
utenriksmyndigheter håndtere dette? Vil det være
aktuelt, som jeg vet EU nå vurderer, å søke
erstatning fra Israel for de pengene som er investert?

 Nå skal jeg være veldig
forsiktig med å ta tall fra hodet, for jeg har dem ikke
med meg her. Men det er helt riktig som Djupedal antyder, at det
er norskfinansierte prosjekter som også er ødelagte.
Beløpet her tror jeg nok ikke er så all
verdens stort, og jeg synes ikke det i og for seg er det
avgjørende. Det avgjørende er at disse ødeleggelsene
er foretatt. Det har vi en rekke ganger gjort helt klart at vi mener
er uakseptabelt. Det er uavhengig av om det er Norge eller
andre som har finansiert det. Poenget er at det er palestinerne dette
går utover.

Ellers er jeg enig med Djupedal i at Norge
nok har forvaltet sitt pund på en slik måte
at vi har et inntak i prosessen. Det tror jeg denne månedens
sikkerhetsrådsbehandling viser. Vi legger selvfølgelig
stor vekt på å bevare denne muligheten også fremover.
Det blir frustrerende om vi må gå over fra å være
en aktør til bare å bli en som har meninger.

 Det blir oppfølgingsspørsmål – Åslaug Haga.

 Med utgangspunkt i den situasjonen som nå er
i Midtøsten, er det viktig å bruke alle
diplomatiske midler til å legge press på Israel,
slik at en kommer inn i en forhandlingssituasjon.

Israel har tidligere holdt Arafat i husarrest.
Fortsatt tillater ikke Israel Yasir Arafat å forlate
de palestinske områdene.
Som en synlig markering av at dette er uakseptabelt, vil det etter
Senterpartiets oppfatning være klokt å utstede
en formell invitasjon til Yasir Arafat om et offisielt besøk
til Norge.

Vil utenriksministeren utstede en slik invitasjon?

 Det er selvfølgelig en mulighet. Det
Åslaug Haga nå spør om, er et av de temaene jeg
kanskje har snakket mest om når det gjelder Midtøsten
i løpet av de siste par månedene, nemlig at jeg synes
det er helt uakseptabelt at Arafat holdes i husarrest. Det er en
underminering av ham som leder av de palestinske
selvstyremyndighetene. Dette var, som jeg tror jeg har nevnt en
del ganger før i Stortinget, et av flere temaer jeg drøftet
med statsminister Sharon da jeg hadde et møte
med ham tidlig i januar. Da var jo den store symbolsaken knyttet
til julefeiringen i Betlehem. Dette er et standpunkt som jeg hadde
da og fremførte med styrke, og har hatt siden og fremført
med styrke. Jeg setter pris på alle bidrag for å kunne
gjøre disse tingene operative. Men vårt standpunkt
her har, som også Haga vet, vært helt
klart hele tiden.

 Tiden for den muntlige spørretimen
er omme. Vi går over til den ordinære spørretimen.





                    
                    
                    

 Det blir en lang rekke endringer
i den oppsatte spørsmålslisten. Presidenten viser
i den sammenheng til den oversikt som er omdelt på representantenes
plasser i salen.

De foreslåtte endringer i dagens spørretime
foreslås godkjent. – Det anses vedtatt.

Endringene var som følger:

Spørsmål 2, fra representanten
Bjørn Jacobsen til utenriksministeren, bortfaller, da spørreren ikke
er til stede.

Spørsmål 3, fra representanten
Eirin Faldet til finansministeren, bortfaller, da spørreren ikke
er til stede.

Spørsmål 11, fra representanten
Sylvia Brustad til olje- og energiministeren, er trukket
tilbake.

Spørsmål 12, fra representanten
Gjermund Hagesæter til olje- og energiministeren, utsettes
til neste spørretime, da statsråden er bortreist.

Spørsmål 17, fra representanten
Åslaug Haga til sosialministeren, vil bli besvart av samferdselsministeren på vegne
av sosialministeren, som er bortreist.

Spørsmål 18, fra representanten
Audun Bjørlo Lysbakken til nærings- og handelsministeren,
vil bli besvart av samferdselsministeren på vegne av nærings-
og handelsministeren, som har sykdomsforfall.

Spørsmål 19, fra representanten
Thore A. Nistad til samferdselsministeren, vil bli tatt
opp av representanten Morten Ørsal Johansen.

Spørsmålene 23 og 24, fra
henholdsvis representantene Marit Arnstad og Odd Roger Enoksen til
forsvarsministeren, utsettes til neste spørretime, da statsråden
er bortreist.

Spørsmålene 25, 26, 27 og
28, fra henholdsvis representantene Rolf Terje Klungland,
Ingvild Vaggen Malvik, Kenneth Svendsen og Synnøve Konglevoll
til miljøvernministeren, utsettes til neste spørretime,
da statsråden er bortreist.





                    
                    








        

Spørsmål 1


    
        

Spørsmål 2


    
        

Spørsmål 3


    
        

Spørsmål 4


    
        

Spørsmål 5


    
        

Spørsmål 6


    
        

Spørsmål 7


    
        

Spørsmål 8


    
        

Spørsmål 9


    
        

Spørsmål 10


    
        

Spørsmål 11


    
        

Spørsmål 12


    
        

Spørsmål 13


    
        

Spørsmål 14


    
        

Spørsmål 15


    
        

Spørsmål 16


    
        

Spørsmål 17


    
        

Spørsmål 18


    
        

Spørsmål 19


    
        

Spørsmål 20


    
        

Spørsmål 21


    
        

Spørsmål 22


    
        

Spørsmål 23


    
        

Spørsmål 24


    
        

Spørsmål 25


    
        

Spørsmål 26


    
        

Spørsmål 27


    
        

Spørsmål 28


    



                    

 Disse spørsmålene
bortfaller.





                

 Dette spørsmålet
er trukket tilbake.





                

 Dette spørsmålet
er utsatt til neste spørretime, da statsråden
er bortreist.





                

 Dette spørsmålet,
fra Åslaug Haga til sosialministeren, vil bli besvart
av samferdselsministeren på vegne av sosialministeren.

 Jeg tillater meg å stille følgende spørsmål,
i utgangspunktet til sosialministeren, og er glad for at det blir
besvart av samferdselsministeren:

«Oppsøkende tjeneste (OKT)
i Oslo skal rykke ut sammen med ambulanse når
overdoser meldes. Det er viktig at OKT kommer fram raskt, slik at
de kan gi sosialfaglig oppfølging til offer/pårørende.
OKT-bilene har mistet sine parkeringskort, noe som vanskeliggjør
parkering. OKT burde fått status som utrykningskjøretøy
og dermed mulighet til å benytte bussfiler og parkere i
nærheten av åstedet.

Hva vil statsråden foreta seg for
at OKT skal komme raskt fram til pasienten og gjøre jobben
sin på en god måte?»

 Oppsøkende og koordinerende tjeneste,
OKT, i Oslo gjør en svært viktig innsats,
og det er viktig at den har best mulig arbeidsvilkår. Blant
flere andre oppdrag som de er satt til å utføre,
blir de også tilkalt ved overdoser og for å hente
svært berusede personer. Dette kan være
akutte situasjoner som forutsetter hurtig utrykning. Noen
ganger kan det også være snakk
om livredning. Det vil selvsagt være kritisk – for ikke å si
umulig – å utføre dette arbeidet dersom
de må kjøre i kø eller bruke
mye tid på å finne en ledig parkeringsplass.

De behovene som OKT har når det gjelder
fremkommelighet og parkering, krever unntak fra trafikkreglene og
parkeringsbestemmelsene. Slike unntak er forbeholdt utrykningskjøretøy.
For å opprettholde trafikantenes
respekt for utrykningskjøretøy og hensynet til
ulykkesrisikoen ved bruk av disse er det ønskelig å holde
antallet utrykningskjøretøy relativt lavt. Det
er derfor i særskilte forskrifter hjemlet i vegtrafikkloven
satt krav både til hvilke typer kjøretøy
som kan gis utrykningsstatus, og til nødvendig kompetanse
hos førere av slike. I utgangspunktet fyller kjøretøy
fra OKT ikke disse kravene. Jeg vil som samferdselsminister
foreta en konkret vurdering av hvilke muligheter og begrensninger
som ligger i gjeldende vegtrafikklovgivning i forhold til de behovene som
OKT har. Det tar jeg sikte på å gjøre
rimelig raskt.

Sosialministeren vil også ta
kontakt med Oslo kommune for å diskutere om det
er mulig å finne praktiske løsninger som sikrer
at OKT får utføre sitt oppdrag uten at sjåførene
må kjøre eller parkere ulovlig og bli
ilagt bøter.

 Jeg takker statsråden for svaret og er
glad for at hun forstår problemstillingen i utgangspunktet.
Det er sjølsagt helt meningsløst at de som skal gjøre
en jobb, som i ytterste tilfelle kan handle
om å redde liv, skal måtte utsette seg for å begå lovbrudd
for å kunne gjøre jobben sin på en god
måte. Det er altså tilfellet i dag. Tjenestepersoner
i OKT kjører i kollektivfelt, de parkerer ulovlig, de må trikse
og mikse for at den enkelte ikke skal belastes med parkeringsbøter.
Det vi gjør, er faktisk å skape lovbrytere når
man her gjør et meget nyttig arbeid, hvor det ofte
haster. Jeg er glad for at statsråden vil sjekke mulighetene
for å finne en løsning. Men mitt spørsmål
er: Ser ikke statsråden at dagens system er helt
urimelig?

 Som jeg sa i stad, ser jeg behov for å gå gjennom
ting her, for det er helt riktig som representanten Haga sier, at
det er en viktig funksjon som blir ivaretatt av de personene som
har dette oppdraget. Det skal ikke være nødvendig
at man må begå lovbrudd for å utføre
en god og viktig jobb. Derfor vil jeg, som jeg sa, som samferdselsminister
gå gjennom de begrensningene som måtte ligge innenfor
vegtrafikklovgivningen, og se om vi kan løse opp noe her
som vil kunne bidra i riktig retning. Som sagt vil sosialministeren
ta kontakt med Oslo kommune i den grad det er utfordringer
som kommunen har ansvar for og som kan forbedres.

 Som sagt er jeg glad for at man ser på hvilke
muligheter som finnes innenfor eksisterende
lovgivning og regelverk. Men jeg vil jo mene at dette er
en så opplagt sak at man også om nødvendig
må være rede til å se
på lovgivningen knyttet til det.

Jeg forstår at her gjøres
det en jobb av flere representanter i Regjeringa. Mitt spørsmål
blir da: Når kan vi regne med å ha en avklaring?

 Dette er et arbeid som vi griper fatt i nå.
Det er selvfølgelig vanskelig for meg å love
en dato for når vi skal ha dette på plass,
men vi tar fatt i utfordringen nå med en gang.





                

 Dette spørsmålet,
fra Audun Bjørlo Lysbakken til nærings- og handelsministeren,
vil bli besvart av samferdselsministeren.

 Jeg vil gjerne stille statsråden følgende
spørsmål:

«Garanti-Instituttet for Eksportkreditt
(GIEK) er involvert i flere omstridte damprosjekter i utviklingsland, blant
annet et NCC-prosjekt i Den Dominikanske republikk, og Bujagali
Hydropower project i Uganda, som norske Veidekke er involvert
i.

Mener Regjeringen det er samsvar mellom
norsk næringspolitikk og utviklingspolitikk i disse tilfellene,
og mener Regjeringen at hensynet til hva som er utviklingsfremmende,
bør ligge til grunn for hvilke prosjekter GIEK
skal støtte i utviklingsland?»

 Det er i dag bred enighet om at næringsutvikling
og økonomisk vekst er nødvendige betingelser for
varig fattigdomsreduksjon i utviklingslandene. Lønnsom
næringsvirksomhet styrker dessuten statenes evne
til selv å kunne finansiere viktige samfunnsoppgaver
som helse og utdanning, og bidrar dermed til redusert avhengighet
av bistand. Utviklingslandene har selv uttrykt klare ønsker
om at utenlandsk næringsliv investerer og engasjerer seg
langsiktig i konkrete prosjekter. Fra norsk side anser
man derfor norsk næringslivs engasjement i utviklingsland
som viktig og ønskelig i forhold til utviklingspolitiske
mål. Samtidig er vi selvsagt opptatt av at næringsvirksomheten
skjer i overensstemmelse med internasjonale retningslinjer for miljø og
menneskerettigheter. Når det gjelder offentlig støttet
eksportfinansiering og garantier, gjøres det et kontinuerlig
arbeid innenfor OECD for å utvikle
felles retningslinjer for miljø og retningslinjer
for å redusere omfanget av korrupsjon. Norske
myndigheter har sammen med bl.a. GIEK spilt en aktiv rolle
i dette arbeidet.

GIEKs funksjon er å dekke risiko i
forbindelse med eksport og investeringer i utlandet. Mange
utviklingsland sliter med å tiltrekke seg handel og investeringer
fordi risikoen, både den kommersielle og den
politiske, anses som svært høy for investorene.
De færreste av disse landene har egne, konkurransedyktige
garantiinstitutter eller ordninger. At norske
leverandører og investorer kan avdekke sin risiko gjennom
GIEK, bidrar derfor i seg selv til økt næringslivsengasjement
i utviklingslandene og er således i tråd med utviklingslandenes ønsker.

GIEK administrerer flere garantiordninger,
herunder garantiordning for investeringer i og eksport
til utviklingsland, U-landsordningen. Det ene av prosjektene som
det henvises til i spørsmålet, i Uganda, behandles under
denne ordningen. Denne konkrete saken er for tiden under behandling
i GIEK, og jeg vil derfor ikke kommentere den nærmere.
Formålet med U-landsordningen er imidlertid nettopp å kunne
tilby garantier i tilfeller hvor risikoen forbundet med kreditten
er for høy til at den kan dekkes under alminnelig ordning,
men hvor det av utviklingspolitiske grunner kan være ønskelig å tilgodese
særlig utviklingsfremmende prosjekter. For garantier utstedt
under denne ordningen stilles det derfor krav til at prosjektet
er utviklingsfremmende. Det er NORAD som formelt godkjenner at prosjektet
er utviklingsfremmende og anbefaler at GIEK stiller garanti.

 Jeg takker for svaret.

Jeg ønsker å følge
det opp ved å henvise til at det svenske garantiinstituttet
for eksportkreditt har konkludert med at prosjektet Bujagali ikke
er utviklingsfremmende fordi Uganda ikke har økonomisk
ryggrad til å bære et så stort
prosjekt.

Statsråden nevner også at
disse prosjektene gjennomføres i tråd med det
som kalles u-landenes ønsker. Mitt oppfølgingsspørsmål
går da på hvem det er som skal definere hva som
er i u-landenes interesse. Det som går igjen i disse to
sakene, er at lokalbefolkningen gang på gang har protestert
og hevder at de ikke har blitt hørt, og at byggingen
er satt i gang uten at det har kommet troverdige planer for kompensasjon
og relokalisering av lokalbefolkningen.

Mitt spørsmål er derfor om
statsråden vil se nærmere på retningslinjene
for GIEK i forhold til hvem som er høringsinstanser
i denne typen saker.

 Det er viktig at man internasjonalt har en
felles forståelse at hvilke prinsipper som skal legges
til grunn for engasjement på slike områder. Det
er derfor vi også fra norsk side samarbeider
internasjonalt med andre i forhold til hvilke momenter
som det er viktig å legge til grunn når man skal
gi den type garantier som det her er snakk om.

I spørsmålet om hvem som
skal høres, mener jeg det er viktig at vi har
systemer som ivaretar og som lytter til de innspillene som kommer,
det være seg fra myndigheter i Norge eller
i det berørte land, eller andre land,
og ikke minst også når det
gjelder interesseorganisasjoner som har et engasjement i de konkrete
prosjektene. Det gjelder interesseorganisasjoner så vel
i Norge som i de landene som er berørt av dette.

 Jeg takker igjen for svaret.

Jeg har lyst til å påpeke
at situasjonen i Uganda når det gjelder Bujagali-prosjektet,
er at lokalbefolkningen nettopp hevder at ingen har vært
villig til å høre på deres synspunkter
i saken. Det er altså en sak som får som konsekvens
at 700 mennesker tvangsflyttes. Folk er blitt lovet kompensasjon,
men størrelsen på kompensasjonen er blitt stadig
nedjustert. Verdensbanken har etter klager satt prosjektet
under etterforskning av sitt internorgan The
World Bank Inspection Panel. Likevel har Verdensbanken
gitt lån, og GIEK vurderer å stille
garanti.

Statsråden har påpekt at
dette er en sak som GIEK har til vurdering. Likevel
har Regjeringen anledning til å ta stilling til spørsmål
som dette, og mitt spørsmål er om statsråden
vil sørge for at Regjeringen følger opp de to sakene
som her er nevnt, og ser til hva slags retningslinjer som blir lagt
til grunn ved behandlingen av disse.

 Jeg oppfatter det slik at representanten Lysbakken
har et engasjement når det gjelder disse konkrete prosjektene.
Det jeg kan gjøre konkret i forhold til det,
er å overbringe de synspunktene og de innvendingene som
her kommer, til nærings- og handelsministeren, som er den
ministeren som har ansvaret på dette området.





                

 Dette spørsmålet,
fra representanten Thore A. Nistad til samferdselsministeren,
vil bli tatt opp av representanten Morten Ørsal Johansen.

 Jeg tillater meg å stille følgende
spørsmål til samferdselsministeren:

«Ifølge nyeste statistikk
fra Opplysningsrådet for Veitrafikken er en del fylker
sterkt representert i ulykkesstatistikken, spesielt
fylkene Østfold, Akershus, Aust-Agder, Oppland, Hedmark og Telemark.

Hvorledes vil statsråden ta fatt i
denne uheldige utviklingen, og vil statsråden vurdere å øke
vegbevilgningene til disse fylkene i forbindelse med revidert budsjett
i vår?»

 Ved fordelingen av vegbevilgningene er det
mange hensyn som skal tas. Reduksjon av trafikkulykker
er ett av de viktigste hensynene. Ved fylkesfordelingen
av rammene i forbindelse med utarbeidelsen av handlingsprogrammene
til Nasjonal transportplan for 2002-2011 ble
en del av midlene på postene 30 og 23 fordelt ut fra ulykkeskostnadene
i de enkelte fylkene. I perioden 1995-1999 var det fylkene Oslo,
Akerhus, Hordaland, Buskerud og Rogaland som hadde de høyeste
ulykkeskostnadene. Andre kriterier som benyttes for å fastsette
fylkesfordelingen, er bl.a. befolkning, veglengde og antall kjøretøy.
Dette er også kriterier som har relasjon til
sikkerhet.

I handlingsprogrammene for perioden 2002-2005
legges det opp til om lag en fordobling av trafikksikkerhetsinnsatsen
innen trafikant- og kjøretøyområdet.
Midler til særskilte trafikksikkerhetstiltak over investeringsbudsjettet
er foreslått økt med 60 pst., fra om
lag 970 mill. kr i perioden 1998-2001 til om lag
1 550 mill. kr i perioden 2002-2005.
Dette siste viser at trafikksikkerhet også blir relativt
høyt prioritert i de fleste fylker ved fordelingen av investeringsmidlene.

Antall skadde og drepte i vegtrafikken i de
enkelte fylker varierer fra år til år. Det er
derfor viktig å vurdere ulykkesutviklingen over flere år,
slik en gjør i arbeidet med å utvikle langsiktige
strategier for arbeidet med trafikksikkerhet.

Det er ut fra ulykkessituasjonen ikke
grunnlag for å foreslå økte
bevilgninger spesielt til disse fylkene i revidert nasjonalbudsjett.
Eventuell justering i fordeling av midler mellom
fylkene vil måtte tas som en del av den ordinære
budsjettprosessen.

Jeg vil samtidig understreke at en rekke andre
virkemidler enn økte vegbevilgninger er nødvendige
i trafikksikkerhetsarbeidet. Eksempler på dette
er målrettet reduksjon av fartsgrenser,
kontroll av kjørefarten, tiltak mot promillekjøring
og bedre føreropplæring.

 Jeg takker statsråden for svaret.

Staten tar inn ca. 40 milliarder kr
i året for bil og bilbruk, og kun en fjerdedel
av dette går tilbake til bilistene i form av utbedring
av veger.

De fylkene jeg nevnte, har stor befolkningstetthet,
de har høy trafikktetthet på vegene, og de er
blant de fylkene som ligger høyest på ulykkesstatistikken.
Bilistene i disse fylkene er av dem som betaler veldig mye inn til staten.
Synes ikke statsråden det da vil være
rimelig at disse fylkene prioriteres når bevilgninger til
veger skal tildeles?

 Som jeg sa i stad i svaret, legges det også vekt
på innbyggerantall i de ulike fylkene når man
fordeler midler fylkesvis. De avgiftene som betales innenfor
dette området, er ikke øremerket, som
representanten her er inne på, og det vil de
heller ikke bli framover. Så det er ikke
nødvendigvis slik at der det er mange som betaler inn høye
avgifter, vil det slå tilbake på veginvesteringer.

Jeg vil også minne om at
vi forrige helg hadde en rasulykke, som da setter den type
sikkerhet i fokus. Det gjelder altså helt andre
fylker enn det det her er vist til. Det er også en
viktig påminnelse for oss om at trafikksikkerhetsarbeidet
er veldig viktig, enten det er ras eller andre
trafikksikkerhetsutfordringer vi står overfor.

 Jeg takker statsråden for svaret.

Jeg er glad for at statsråden er opptatt
av trafikkulykker. Jeg er også glad for at statsråden
ser på det med rassikring som en del
av trafikksikkerhetsarbeidet, men vi må huske på at
det er de ordinære trafikkulykkene som utgjør
den største ulykkesandelen i vegbildet i Norge. Men
jeg takker for svaret og er fornøyd med det.





                

 Disse spørsmålene
er utsatt til neste spørretime, da forsvarsministeren er
bortreist.





                

 Disse spørsmålene
er utsatt til neste spørretime, da miljøvernministeren
er bortreist.

Sak nr. 1. er dermed ferdigbehandlet.





                

