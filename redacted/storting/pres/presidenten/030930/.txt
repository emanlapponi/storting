 Fra statsministerens kontor foreligger følgende
brev, datert 1. august 2003:

«Til
Stortinget.

I statsråd for H.K.H. Kronprinsregenten
holdt på Oslo slott 1. august 2003 kl. 1100
er bestemt:

Statssekretær Knut Arild Hareide
gis etter søknad avskjed i nåde
fra embetet som statssekretær i Finansdepartementet med
fratredelse 4. august 2003.

Politisk rådgiver Harald Solberg utnevnes
til statssekretær i Finansdepartementet med tiltredelse 4. august
2003.»

Det refererte brev foreslås vedlagt
protokollen. – Det anses vedtatt.

Den tidligere vararepresentant for Sogn og
Fjordane fylke, Per Steinar 

Osmundnes

,
har tatt sete som representant.

Statsråd Erna
Solberg overbrakte 8 kgl. proposisjoner (se under
Referat).





                    
                    
                    

 Ingen har bedt om ordet.





                    

 Det voteres over forslag
fra stortingsrepresentant
Heikki Holmås på vegne av Sosialistisk Venstreparti
og Senterpartiet oversendt fra Odelstingets møte
4. juni 2003:

«Regjeringen
bes redusere kravet til forsørgerpliktig inntekt ved familiegjenforening
til 2G.»

Votering:

Forslaget fra Sosialistisk Venstreparti og Senterpartiet ble
med 75 mot 31 stemmer ikke bifalt.

(Voteringsutskrift kl. 12.13.38)


                    
                    

 Stortingspresident Jørgen
Kosmo: 

Vi skal nå avslutte det 147. storting,
det andre i inneværende valgperiode.

Stortinget har i løpet av dette året
hatt 102 møter, mens det har vært 41 møter
i Odelstinget og 13 i Lagtinget. Det har vært
15 kveldsmøter i Stortinget og 15 i Odelstinget. 13 møter
har vart utover reglementsmessig tid, kl. 22. Bare fire
av dem har gått utover kl. 24.

Regjeringen har fremmet 242 saker for Stortinget,
fordelt på 85 stortingsproposisjoner, 107 odelstingsproposisjoner
og 50 stortingsmeldinger. Stortingsrepresentantene har framsatt
136 Dokument nr. 8-forslag. Hvis vi summerer disse og stortingsproposisjonene
og odelstingsproposisjonene fra Regjeringen, utgjør
Dokument nr. 8-forslagene noe over 40 pst. av de forslag Stortinget
har fått til behandling.

Komiteenes bidrag til det som har vært
behandlet i Stortinget og avdelingene, er 293 innstillinger til
Stortinget og 132 til Odelstinget. I tillegg til dette kommer selvfølgelig
budsjettinnstillingene.

Regjeringen har bidratt til debattene i Stortinget
med åtte redegjørelser, inkludert trontale.

Av 86 saker som er utsatt til neste storting,
er 31 Dokument nr. 8-forslag og 25 lovsaker.

Av saker som er behandlet av dette storting,
kan nevnes:

innenlandsk bruk av naturgass

laksevassdrag og laksefjorder

barne- og ungdomsvernet

statlige tilsyn

samfunnssikkerhet

et nasjonalt krigsbarnoppgjør

friskolelov

grunnlovsendringer, inkludert endringer i valgordningen

valgloven

dyrehold og dyrevelferd

Stortingets forretningsorden

den nye Svinesundsforbindelsen

en del bompengefinansierte vegprosjekter – som
har skapt stor oppmerksomhet

tiltaksplan mot fattigdom

folkehelsepolitikken

Stortinget har videre avviklet 22 interpellasjonsdebatter.
430 spørsmål er besvart i den ordinære
spørretimen, og det er stilt 170 hovedspørsmål
i den muntlige spørretimen, som har vært avholdt
23 ganger.

Antall skriftlige spørsmål øker
for hvert år og er nå oppe i 784. Det
er over 30 pst. flere enn i forrige storting, da antallet
var 593.

Blant vedtakene som er gjort i Stortinget,
finner vi 243 såkalte anmodningsvedtak, dvs. vedtak som
har formen «Stortinget ber Regjeringen …».
Dette antallet representerer en økning på over
70 pst. i forhold til forrige storting, da det ble gjort
140 vedtak av denne typen. Presidenten vil i denne sammenheng vise
til at kontroll- og konstitusjonskomiteen i sin innstilling om rapporten
fra Frøiland-utvalget om Stortingets kontroll med regjering og
forvaltning har kritiske merknader til denne utviklingen.

Når det så gjelder henstillinger,
altså forslag som er oversendt Regjeringen uten realitetsvotering,
var det 37 det siste året, og det er en reduksjon
i forhold til året før, da det var 50.

Da skal ikke presidenten bidra med
flere tørre tall, men bare erklære forhandlingene
i det 147. storting for avsluttet og takke representantene for et
godt samarbeid.

Representantene oppfordres om å skrive
under Stortingets og avdelingenes protokoller. Lagtingsprotokollen er
utlagt i lagtingssalen, mens protokollene for Stortinget og Odelstinget
kan underskrives her i salen.





                    
                    
                    

