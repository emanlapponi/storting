 Følgende vararepresentanter
har tatt sete:

For Akershus fylke: Harald 

Espelund

For Hordaland fylke: Mali Grete Neergaard 

Aksnes

Representanten Harald T. Nesvik vil framsette
et privat forslag.

 På vegne av representanten John I.
Alvheim og meg selv vil jeg fremme forslag om å endre
forskrift om vederlag for opphold i institusjon slik at
fribeløpet settes til 25 pst. av grunnbeløpet
i folketrygden.

 Representanten Hill-Marta Solberg
vil framsette et privat forslag.

 På vegne av stortingsrepresentantene
Jens Stoltenberg, Ranveig Frøiland, Tore Nordtun,
Torstein Rudihagen og meg selv vil jeg framsette
et privat forslag om tiltak mot den økende arbeidsledigheten
og mot nedbygging av konkurranseutsatt næringsliv.

 Forslagene vil bli behandlet på reglementsmessig
måte.





                    
                    
                    

 Stortinget mottok mandag meddelelse fra
Statsministerens kontor om at følgende regjeringsmedlemmer
vil møte til muntlig spørretime:

statsråd Dagfinn Høybråten

statsråd Hilde Frafjord Johnson

statsråd Erna Solberg

De annonserte regjeringsmedlemmer er til stede,
og vi er klare til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes reise seg. –

Vi starter da med første
hovedspørsmål, fra representanten Olav Gunnar
Ballo.

 Jeg har et spørsmål til helseministeren.

Gjennom en rekke oppslag i Aftenposten – etter
hvert også i andre media – er
det avdekket at man i Helse Sør har forandret diagnosen,
i hvert fall ved ett av sykehusene, i den hensikt å skaffe
sykehuset bedre inntekter ut fra den finansieringsmodellen
som eksisterer i dag, den innsatsbaserte finansieringen.

I et oppslag i Aftenposten i dag kommer det
fram at helsedirektøren ble kjent med disse forholdene
før de første oppslagene kom i media,
og at Helsedepartementet ble gjort oppmerksom på forholdene
allerede 17. februar. I et brev fra helsedirektøren
til Helsedepartementet skriver helsedirektøren:

«Jeg
viser til samtale med departementsråd og deg i dag og oversender
denne saken komplett i kopi. Vi mener den snarest bør
politianmeldes og etterforskes med sikring av dataspor.»

Vi er jo kjent med at Helsedepartementet har
foretatt en annen vurdering, og at saken ikke har vært
anmeldt til politiet, men at man på andre måter
har sett på forholdene. Kan helseministeren
begrunne hvorfor en annen løsning er valgt?

 La meg først slå fast at
sykehusene forvalter befolkningens tillit og deres
penger, og at det ikke er noen aksept for juks
verken med diagnosesetting eller koding i sykehusene.

Straks jeg ble kjent med de forhold som representanten
Ballo refererte til, ble det igangsatt en ekstern gjennomgang av
Helse Sør, senere også av sykehuset
i Arendal, da vi ble klar over det som der hadde foregått.
Den gjennomgangen var allerede i full gang da avisene skrev om dette.
Det viser at vi handlet meget raskt og kontant i forhold til den
informasjonen vi fikk.

Gjennomgangen pågår fortsatt
i forhold til sykehuset i Arendal. Det er ikke slik at
forholdene ved sykehuset i Arendal ble kjent for oss gjennom denne
oversendelsen fra helsedirektøren. Det var planene om å igangsette
et prosjekt på regionalt foretaksnivå som ble
kjent for oss gjennom den henvendelsen. Vi gjorde på det
tidspunktet en vurdering av om hensynet til å sikre bevis,
som lå i helsedirektørens oversendelse, tilsa
en politianmeldelse. Vi forsikret oss om at de bevis som var relevante,
faktisk var sikret, og fant derfor i samråd med regjeringsadvokaten
at det ikke på det tidspunktet skulle foretas noen
politianmeldelse. Men jeg vil understreke at saken fortsatt
er under oppfølging, at det vil bli en tilsynsmessig oppfølging
fra Helsetilsynets side, og at spørsmålet om eventuelle
strafferettslige følger fortsatt er aktuelt og åpent.

 Jeg vil stille følgende tilleggsspørsmål.

I dagens Fædrelandsvennen uttrykkes
det fra ledelsen ved Sørlandet sykehus Arendal,
som altså er det sykehuset der det er avdekket at en rekke
diagnoser har blitt forandret, at de mener at diagnosekodingen
kan være vel så feil ved andre
sykehus her i landet som ved sykehuset i Arendal.

Nå er det slik at den innsatsbaserte
finansieringen har en modell der diagnosen vil være
avgjørende for 70 pst. av de inntektene som sykehusene
har. Ser helseministeren at dagens finansieringssystem
i seg selv legger til rette for kreativitet i den hensikt å øke
inntjeningen, og at selve finansieringssystemet dermed kan være
en av årsakene til at man får en utvikling slik
som man har sett ved sykehuset i Arendal, og som kanskje også kan
forekomme ved andre sykehus?

 De forhold som nå er avdekket ved
sykehuset i Arendal gjennom den granskingen jeg satte i verk, er høyst
kritikkverdige, og de blir fulgt opp både rutinemessig,
kvalitetsmessig og ansvarsmessig i forhold til det sykehuset. Jeg
kan ikke forholde meg til den type påstander
som representanten Ballo nå viste til, annet enn ved å si
at det taler sitt klare og tydelige språk at de andre
sykehusene i Helse Sør avviste forslaget om å sette
i gang et kodeprosjekt på de premissene som var foreslått.

For øvrig må jeg si at jeg
gav en bred redegjørelse
om dette i stortingssalen i går i forbindelse med en interpellasjon
fra Asmund Kristoffersen, hvor jeg gav uttrykk for at jeg mener
at vi fortsatt bør ha et system som stimulerer sykehusene
til å behandle flere pasienter raskere, slik innsatsstyrt
finansiering gjør. Det stiller store
krav til kontroll, og det følger vi opp.

 Det blir tre oppfølgingsspørsmål – først Asmund
Kristoffersen.

 Som helseministeren nevnte,
hadde vi i går en omfattende debatt omkring forhold som
knyttet seg til eventuelt juks med finansieringssystemet,
og jeg ble ganske beroliget over de grep som helseministeren
hadde tatt på generell basis. Men det
er jo slik at dette systemet bygger på tillit mellom
sentrale helsemyndigheter og det enkelte sykehus og den
enkelte lege. Og hvis det er slik at noen skulle tilrane
seg penger utover det de har krav på, vil det gå ut
over pasienter i andre områder, for vi må jo anta
at de har en felles kake å dele.

Har helseministeren noen
grunn til å anta at det vi nå har sett
eksempler på, kan være
et trekk i andre helseregioner enn der det nå synes å være
avdekket?

 Som jeg redegjorde for i mitt svar i debatten
i går, er det min oppfatning at det i den norske
helsetjenesten er en høy
etisk standard i forhold til å gjøre ting rett.
Det er helt avgjørende at det er en sammenheng mellom
den undersøkelse av pasienten som blir foretatt, den diagnosen
som settes, og den koding som gjøres, og dermed den økonomiske
uttelling som gis gjennom stykkprisfinansieringssystemet.

Det er også min oppfatning
at dette systemet krever en god del skjønn, og at det dermed
kan bli en del feil. Men det er ikke det samme som at
det skal være aksept for og mulighet for bevisste
feil, som faktisk, på uberettiget grunnlag, kan tilføre
sykehusene inntekter som de ikke skulle hatt.
Vi vil sørge for at kontrollsystemene fanger opp det, og
at de riktige inntekter blir avregnet gjennom avregningssystemet.

 Sigbjørn Molvik – til
oppfølgingsspørsmål.

 Det systemet som legen i Arendal hadde utviklet,
syntes direktøren i Helse Sør var en så god
idé at han foreslo dette som et pilotprosjekt ved fire
andre sykehus i regionen. I ettertid har det
vist seg at kodingen var feilaktig, og sykehuset i Arendal har også langt
på vei innrømmet det. De vil betale tilbake 6 mill. kr,
som de urettmessig har fått ved denne kodingen. Den aktuelle
legen har fratrådt sin stilling med øyeblikkelig
virkning, og de fire andre sykehusene
sa tvert nei til å være med på dette
fordi de så at det var helt uakseptabelt. Likevel
forsøker styret i Helse Sør å bagatellisere
den rolle ledelsen i det regionale
helseforetaket har hatt i dette, og uttrykker full støtte
til administrerende direktør. Er helseministeren
enig i de vurderingene som styret i Helse Sør har gjort
når det gjelder den rolle ledelsen i det regionale
helseforetaket har spilt i denne saken?

 La meg først få korrigere
representanten Molvik når det gjelder fakta. Det er ikke
slik at ledelsen i Helse Sør på det tidspunkt
da de vurderte et pilotprosjekt, kjente til kodepraksis i Arendal. Den
praksisen har for øvrig pågått fra 2000,
altså fra før helseforetakssystemet ble etablert.

Jeg mener at ledelsen i Helse Sør
har gjort seg skyldig i grove feilvurderinger og har opptrådt
kritikkverdig i denne saken. Det har jeg skriftlig gitt uttrykk
for overfor styret i Helse Sør, og jeg har fått
styrets fulle og hele beklagelse i forhold til de kritikkverdige
forholdene jeg har rettet søkelyset mot. Jeg har også fått
en omfattende plan fra styret om hvordan de vil rette opp dette.
Jeg kan derfor ikke være enig i at styret bagatelliserer
det som har foregått. Det har ikke dekning i
de dokumenter jeg har fått meg forelagt.

 Ola D. Gløtvold – til
oppfølgingsspørsmål.

 Denne skandalen, som en må kunne kalle
det, fra Helse Sør er begrunnet i urettmessig å kunne
tjene penger ved å få en høyere inntjening
enn det man skulle hatt. Noe av dette ligger i finansieringssystemet.
Vil helseministeren vurdere å endre
innsatsstyrt finansiering slik at ISF-biten
kanskje blir lavere enn nå? Vi vet at det er partier
som vil ha den mye høyere enn dagens finansiering, men
dermed blir incitamentet til å trikse enda sterkere.

Det som bekymrer meg mest i forbindelse med
denne triksingen, er faktisk det som er triksing med diagnoser. Vil
helseministeren og departementet følge
opp slik at ingen etter dette får feil diagnose
i sin private journal?

Hvis man fra sykehusets side gjennomførte
dette fullstendig, regner jeg også med at det
er feil diagnose i den private journalen til en del av
disse pasientene, som kan være belastende, f.eks.
har de som ble operert for å fjerne mandler, fått
en alvorligere og farligere diagnose.

 La meg slå fast, klinkende klart:
Det må være samsvar mellom
de medisinske undersøkelser
som er foretatt, den diagnose som settes, og den koding
som legges inn i oppgjørssystemet. Det er det som er i
fokus for det kvalitets- og oppryddingsarbeidet som Helse Sør
har påtatt seg å gjøre, og som vi forfølger
på nasjonalt plan i forhold til en rekke tiltak som det
ville føre for langt å gå inn
på her, men som jeg redegjorde for for Stortinget i går.

La meg, når det er sagt, si at når
representanten Gløtvold sier – hvis
jeg oppfattet det riktig – at det å tjene penger
urettmessig skulle ligge i systemet, må jeg ta klart avstand
fra det. Vi hadde tidligere et system som stimulerte til å ha
lange ventelister, fordi man fikk rammer, og man fikk mer penger
hvis man hadde lange ventelister. Så valgte Stortinget
bevisst et system hvor man skulle få oppgjør etter
hvor mange man behandlet. Det har ført til at flere har
fått hjelp raskere, og det har ført til at køene er
blitt kortere. Det må vi ikke glemme i denne
debatten.

 Vi går videre til neste
hovedspørsmål.

 Jeg har et spørsmål til utviklingsministeren.

Krigen i Irak har ført til ufattelige
menneskelige lidelser. Gjennom media får vi daglig rapporter
om drepte og hardt skadde sivile. Kvinner, barn og eldre
rammes. Vi hører om sykehus som er i ferd med å gå tomme
for medisiner og utstyr. Vi hører om amputasjoner
som må foretas uten bedøvelse.

Det er bygd opp betydelig flyktningberedskap
utenfor Iraks grenser, mens hjelpeapparatet inne i Irak
er utilstrekkelig. Behovet for hjelp er akutt. I dag har vi hørt
at Norge har sendt sykehusutstyr til Irak. Hvilke muligheter er
det for at denne akutthjelpen når fram, og er det mer Norge
kan bidra med mens krigen ennå pågår?

 Jeg deler helt representanten Øyangens beskrivelse
av den situasjonen som nå er på bakken i Irak.
Det er ingen tvil om at Regjeringen har gjort en betydelig innsats
ved å stille midler til disposisjon ikke bare
for den humanitære bistanden, men også for
en tidlig gjenoppbygging av Irak etter at krigshandlingene
er over.

Når det gjelder representanten Øyangens
spørsmål, har vi håndtert den akutte
situasjonen – som i og for seg er utenriksministerens konstitusjonelle
ansvar – ved på anmodning fra Verdens Helseorganisasjon
og i samarbeid med Røde Kors-systemet å sende
et sykehus ned til Irak i dag. Det vil kunne tas i bruk
umiddelbart. Dette er skjedd på bakgrunn av NOREPS-systemet
og den beredskap som er opprettet i Norge, og vil være
i størrelsesorden 6 mill. kr. Sykehuset
vil kunne tas i bruk med en gang fordi Røde Kors
har adgang inn i området i henhold til sitt mandat og Genèvekonvensjonen.
Det samme gjelder også flere FN-organisasjoner.
FN-organisasjonene har et eget humanitært mandat, slik
at de umiddelbart kan gå inn, i tillegg til Røde
Kors.

Når det gjelder FN, har vi stilt 10 mill. kr
til disposisjon – av de nye 250 mill. kr
som Regjeringen lanserte for et par uker siden – som skal være
et bidrag til å koordinere
FNs virksomhet, slik at et koordinert FN kommer inn
nå og kan gi umiddelbar hjelp.

Til sammen har Regjeringen da stilt 410 mill. kr
til disposisjon. Dette er faktisk mer enn det man stilte til disposisjon
for Afghanistan, til tross for at også olje
for mat-programmet inneholder et betydelig beløp som skal brukes
til humanitær krisehjelp.

 Jeg takker statsråden for svaret.

Utover det akutte behovet for hjelp vil det være
behov for bistand til Irak i lang tid framover. Det gjelder bl.a. vannforsyning,
matforsyning, helsetjenester og utvikling av folkestyre.

Det er viktig at verdenssamfunnet ikke
glemmer folket i Irak når tv-kameraene blir slått
av. Arbeiderpartiet mener
at FN bør spille en sentral rolle i gjenoppbyggingsarbeidet.
Vi mener at Norge aktivt må bidra uten
at det rammer bistandsforpliktelser vi allerede har i dag. Vi mener
at bistanden til Irak må gis i form av ekstraordinære
bidrag og ikke tas fra andre fattige og lidende.

Kan statsråden bekrefte at pengene
blir bevilget ekstraordinært, slik at det ikke
går utover de bistandsforpliktelsene Norge allerede
har i dag?

 Regjeringen har i sin forberedelse og sin lansering
av de nye 250 mill. kr – altså de
410 mill. kr til sammen – sagt at dette ikke
skal gå ut over andre nødlidende i andre
deler av verden, og vi vil selvfølgelig komme tilbake til
Stortinget med hvordan dette skal skje. Men ja, det skal ikke
gå ut over andre nødlidende i andre
deler av verden!

La meg også benytte sjansen
til å si at Regjeringen deler Arbeiderpartiets og representanten
Øyangens vurdering av betydningen av at FN tar ledelsen i koordineringen
av gjenoppbyggingsinnsatsen. Og det vi fikk høre
i går på pressekonferansen mellom president
Bush og statsminister Blair, hvor man sa at FN skal ha en vital rolle
i gjenoppbyggingen, tyder på at dette går i riktig
retning, og at det syn Norge og også Arbeiderpartiet
og representanten Øyangen har lagt til grunn, kanskje kan se ut
til å bli det opplegget man lander på.

 Det blir oppfølgingsspørsmål – Marit Nybakk.

 Jeg vil gjerne følge opp det som er
knyttet til FN som koordinator, og også de utspillene vi
har hatt fra både Bush, Blair og for så vidt
også Chirac.

FN ble satt på sidelinjen da denne
krigen startet. Det har både Arbeiderpartiet
og Regjeringen beklaget. Nå er det helt nødvendig,
som også statsråden understreket, å få en
planmessig oppbygging av landet, men også nødvendig å hindre
at gjenoppbyggingen av Irak, og for den saks skyld også humanitær
innsats, blir preget av dragkamp mellom stormaktsinteresser.
Hva vil Regjeringen gjøre for å trygge at FN og
det irakiske folkets interesser settes foran
de ulike stormaktsinteressene som vi nå aner?

 La meg først si at Regjeringen deler
representantens vurderinger. Vi er opptatt av at FN i gjenoppbyggingen
får den ledende rollen, den koordinerende funksjonen. Det
er også viktig at vi i denne sammenheng har med
oss to forhold. Det ene er olje for mat-programmet, som etter
alt å dømme har ca. 11 milliarder US
dollar i bunnen, som ikke bare kan benyttes
til humanitær krisehjelp, men også til
gjenoppbygging, og som FN har det administrative ansvaret for, ved
generalsekretæren. Det hører med i dette bildet.

Det er også viktig at generalsekretær
Kofi Annan har utnevnt en egen spesialrådgiver,
og at Bush og Blair i går på pressekonferansen
sa at de ønsker å samarbeide med FNs
generalsekretærs spesialrådgiver. Det er viktig
at FN får denne sentrale rollen i tiden framover, slik
at nettopp det som representanten er bekymret for, ikke
skjer.

 Kjetil Bjørklund – til
oppfølgingsspørsmål.

 Etter SVs oppfatning kan det ikke være
tvil om at USA vil sitte med et tungt ansvar for å bidra økonomisk
til gjenoppbyggingen av Irak. Men det er heller ingen tvil om at
USA ikke kan være de som styrer gjenoppbyggingen
og styrer Irak etter krigen. Det vil de verken ha rett eller
legitimitet til.

Det må være FN
som har ansvaret for et overgangsregime dersom det er
behov for det, og som tar ansvaret for å koordinere
internasjonal bistand til gjenoppbygging av Irak. Er Regjeringen
enig i dette? Og vil Regjeringen gjøre det klart overfor
USA at dette er forutsetninger for at Norge kan gå inn
i et samarbeid om langsiktig bistand til gjenoppbyggingen
av Irak?

 Først vil jeg ta et forbehold når
det gjelder langsiktig bistand til gjenoppbygging av Irak. Irak
er i utgangspunktet et rikt land. Irak er et land med betydelige
oljeressurser. Det er viktig at vi har en viss nøkternhet
i vurderingen av betydningen av behovet for en langsiktig innsats.
Vi skal være med i en gjenoppbygging umiddelbart etter
krigen i en overgangsperiode, og der tar vi ansvar. Men jeg er veldig
opptatt av at vi ikke glemmer nødlidende i andre
deler av verden, der nøden og krisen faktisk er minst like
stor. La det ligge i bunnen.

Når det så gjelder opplegget
for gjenoppbygging, er det veldig viktig, som jeg også sa
i stad, at koordineringen og den ledende rollen og den vitale rollen
skjer ved FN, og at de har denne funksjonen. Når det gjelder
interimadministrasjonen, er det veldig avgjørende
at dette er noe som irakerne selv kan ta et eierskap i. Det er Regjeringens
syn. Det er viktig at dette blir ivaretatt. Jeg leste i hvert fall
det som ble sagt i går, som positivt i så henseende.
(Presidenten klubber.) Om man skal lande på en Øst-Timor-modell,
der FN tar hele styringen, er jeg usikker på.
Det er det altfor tidlig å si noe om.

 Åslaug Haga – til oppfølgingsspørsmål.

 Det er, som vi alle vet, en meget alvorlig
humanitær situasjon i Irak. Norge stiller
opp i så henseende, og det skulle bare mangle
at vi ikke gjorde det. Men problemet
nå er at den humanitære hjelpen ikke kommer
inn. Det påhviler sjølsagt de krigførende
parter et alvorlig ansvar for å få hjelpen inn,
og å få den inn nå. Vi vet at sykehus
i Bagdad ikke har basisutstyr for å håndtere
den aktuelle situasjonen. Det er da viktig at det nå legges
press på USA, Storbritannia og deres allierte for
at de gjør det mulig å bringe inn humanitær
hjelp. Mitt spørsmål til utviklingsministeren
er: Hvilken dialog har Regjeringa nå med USA
og Storbritannia og deres allierte om at de må åpne
opp stengsler, slik at nødhjelp kommer inn?

 Etter Genèvekonvensjonen
og folkeretten er det de militære styrkene som ikke bare
har ansvaret for å sikre sivilbefolkningen og avhjelpe
humanitær lidelse, men også for å sikre
humanitære korridorer for hjelp. Det er så de
som har et spesielt mandat til dette, som skal inn og
bidra – det være seg FN-organisasjoner, Røde
Kors eller ICRC.

Når det gjelder sistnevnte, har de
til en viss grad fått mulighet til å komme inn,
men krigshandlingene har forhindret, som også representanten
var inne på, en betydelig hjelpeinnsats. Dette
gjør vi nå noe med. Vi forsøker å bidra
til at hjelpen kan komme inn.

I forrige uke var utenriksministeren
i USA og drøftet disse spørsmålene både
med FNs generalsekretær, med andre aktører
og med amerikanske myndigheter. Jeg
reiser over til neste uke og vil også ha anledning
til å drøfte disse spørsmålene.
Det er viktig at alle humanitære aktører
nå er opptatt av og bidrar til dialog med koalisjonsstyrkene,
slik at man kan komme inn med den hjelpen som er nødvendig.

 Vi går videre til neste
hovedspørsmål.

Presidenten vil i de etterfølgende
hovedspørsmål kun tillate to oppfølgingsspørsmål,
hvis ikke noe spesielt skulle skje, slik at
vi rekker gjennom den lange listen med hovedspørsmål.

 Mitt spørsmål går
til den ærede helseminister.

Odelstinget vedtok den
någjeldende pasientrettighetslov i juli 1999.
Loven hjemler imidlertid ikke rett til å få godtgjort
utgifter til sykehusbehandling slik at norske pasienter
kan få rett til behandling innenfor
en individuelt fastsatt medisinsk begrunnet tidsramme. I Sem-erklæringen
er det nedfelt at denne regjeringen skulle komme tilbake med en
utvidet rettighetslov, noe som så langt ikke har
skjedd.

Fremskrittspartiet
fremmet i 2001 forslag om endring av pasientrettighetsloven
som gir norske pasienter en lovhjemlet rett til behandling
på det offentliges regning, enten ved private sykehus eller
ved sykehus i utlandet, hvis den individuelt fastsatte
tidsramme ble oversittet. Forslaget fikk ikke flertall
i Odelstinget. Når vil helseministeren
legge frem forslag til endring av pasientrettighetsloven
som lovhjemler pasientenes rett til behandling ved private klinikker eller
ved sykehus i utlandet når den medisinsk begrunnede
tidsramme er oversittet?

 Regjeringen har med basis i Sem-erklæringen
og regjeringserklæringen overfor Stortinget arbeidet med
et lovforslag som skal endre pasientrettighetsloven på de
punkter representanten Alvheim nå tar opp.

Vi kommer til å foreslå at retten
til behandling blir knyttet til en individuelt fastsatt frist, som
skal fastsettes på medisinsk grunnlag. Vi kommer til å foreslå at
dersom de regionale helseforetakene
som har sørge-for-ansvaret, ikke oppfyller fristen
innen dens utløp, skal pasienten ha en rett til å få behandling
i et privat sykehus i Norge eller i
et sykehus som staten har avtale med i utlandet. Vi kommer
til å foreslå at de regionale
helseforetakene overtar ansvaret for pasientbroen, slik vi kjenner
den i dag, og at Rikstrygdeverket får ansvar for å forvalte
avtalen med de utenlandske sykehusene, slik
de har gjort i forbindelse med pasientbroen.

Dette lovforslaget vil bli lagt fram for Stortinget
om meget kort tid, slik at Stortinget har muligheten til å behandle
det i vår dersom det ellers ligger til rette for det.

 Jeg takker statsråden for svaret og sier
meg svært glad for at Fremskrittspartiet
skal få fullt gjennomslag for pasientenes soleklare rett
til medisinsk behandling innen en fastsatt tidsfrist på medisinsk grunnlag.

Jeg forutsetter også at
rettighetsloven vil inneholde hjemmel for at fritt sykehusvalg også skal
gjelde private sykehus, private klinikker og øvrige private
helsetilbud, og at loven blir så enkelt og klart formulert
at en ikke trenger en byråkratisk juridisk mølle
for å få fremmet sitt krav når behandlingsfristen
for det offentlige er oversittet. Kan helseministeren
bekrefte det?

 Ja, jeg kan bekrefte at Regjeringen i denne
proposisjonen også vil foreslå å utvide
det frie sykehusvalget til å omfatte private sykehus som
har avtale med de regionale helseforetakene,
slik vi varslet i regjeringserklæringen.

 Vi går videre til neste
hovedspørsmål.

 Jeg har et spørsmål til kommunalministeren.

Det har i altfor lang tid vært fokusert
på mulla Krekar, og nå har det igjen dukket opp
en sak som vi stiller oss hoderystende til. Både
wa Wamwere-saken og mulla Krekar-saken har synliggjort
mangler og svakheter ved vårt norske system, ikke bare
i forhold til utlendingspolitikken, men like mye i forhold
til trygdesystemet og forvaltningen generelt. Da må det være
riktig å spørre: Hvorfor har vi fått
mulla Krekar-saken og wa Wamwere-saken? Er lovverket vårt
utilstrekkelig, eller er det rutinene som svikter? Og
hva med oppfølging og kontroll av de lovene og de reglene
vi har? Spørsmålene rundt disse og liknende saker
har blitt mange.

Kommunalministeren har ansvaret for utlendingsforvaltningen,
mens trygd, skatt og juridiske spørsmål tilligger
andre statsråder. Men vil kommunalministeren,
som del av regjeringskollegiet, sørge for at alle
forhold rundt wa Wamwere-saken blir klarlagt, for så å bli
fulgt opp med nødvendige tiltak?

 Det er mange enkeltsaker som selvfølgelig
kan stille koordinering av ulike opplysninger
i en sammenheng.

Jeg har lyst til å understreke at
utlendingsmyndighetene og mitt ansvarsområde ikke
har noe knyttet til Wamwere-saken. Det er spørsmål
som hører inn under Sosialdepartementet, og til dels under
Utenriksdepartementet, når det gjelder de to enkeltsakene
som har kommet opp. Det er ingen utlendingssak knyttet til Wamwere.
Det er i hvert fall ikke under mitt ansvarsområde å kunne
svare på det. Jeg har bare registrert, som også andre
her i salen nok har registrert, at sosialministeren har klargjort
at trygdevesenet allerede for en tid tilbake var blitt gjort oppmerksom
på at det kunne være en sak knyttet
til dette. Det har vært igangsatt arbeid, også før
de siste ukers oppslag i VG, for å følge opp saken
knyttet til trygdeutbetalingene.

Når det gjelder mulla Krekar-saken,
er utgangspunktet at i mange av disse sakene er det vanskelig å få dokumentasjon.
Det ble på midten av 1990-tallet vurdert et spørsmål
knyttet til mulla Krekars oppholdstillatelse
i Norge. På det tidspunktet hadde man ikke avgjørende
bevis for at han hadde brutt forutsetningene – nemlig at man
kunne dokumentere at han hadde vært hyppig tilbake i sitt
hjemland – men man visste at han hadde vært utenfor
landet. På det tidspunktet ble saken lagt vekk, nettopp
fordi man ikke hadde sterk nok dokumentasjon til å kunne
gjøre noe. I det øyeblikket dokumentasjonen ble
frembrakt, og man fikk større innsyn i saken, satte utlendingsmyndighetene
og PST i gang arbeidet knyttet til spørsmålet
om hans oppholdstillatelse, som vi nå altså har
gående med klagebehandling i utlendingsforvaltningen.

 Forutsetningen for et godt flerkulturelt samfunn
er toleranse og respekt og likebehandling. Vi skal ha de samme rettigheter.
Vi skal også ha de samme plikter. Jeg er tilbake
til wa Wamwere igjen, som selv, med sine egne
uttalelser, fokuserte på debatten om holdninger og om rasisme,
og holdningene går på vårt norske
system. Men han snur saken på hodet når han hevder
at det var han som skulle blitt spurt av de norske trygdemyndighetene.
Det er jo stikk i strid med norsk regelverk. Men jeg tror faktisk
at det er flere enn wa Wamwere som kan leve i
en slik villfarelse.

Ser kommunalministeren at det er behov for å få slått fast
en del grunnleggende holdninger og prinsipper i samfunnet vårt,
og har kommunalministeren noen tanker om hvordan vi kan
gå fram?

 Vi har startet arbeidet med en stortingsmelding
som vi for øyeblikket kaller stortingsmelding om det flerkulturelle
samfunnet. Det kommer til å være en
melding som vi skal fremme i 2004, med fokus på hvordan
det norske samfunnet endrer seg, ikke bare
når det gjelder rettigheter og plikter for dem som kommer
til Norge, men også når det gjelder
endringer i det norske samfunnet. Det er altså ikke
en diskusjon om det vi tradisjonelt vil kalle integreringspolitikk,
som dreier seg om hvilke tiltak det er for nyankomne,
men hvilke endringer man vil gjøre. Det er naturlig i den
sammenheng å diskutere bredt også de
problemer som kan oppstå f.eks. ved
eksport av trygd, fordi trygd er en rettighet i vårt
samfunn. Det vil være mange som reiser tilbake
til hjemlandet sitt, slik at de får alderdomstrygd eller
uføretrygd etter å ha bodd i Norge,
i en periode fremover.

Dette er generelle spørsmål
som vi vil ta inn i en diskusjon som går på utfordringene
for det norske samfunnet. Det er samtidig også slik
at noen av disse rettighetene er individuelle rettigheter
som også vil være der når man
reiser tilbake. Vi lever i et mer internasjonalt samfunn. Det vil
bli vanskeligere å kontrollere, men jeg er helt sikker
på at sosialmyndighetene kommer til å jobbe med
spørsmålet om kontroll i forhold til disse sakene,
i årene fremover.

 Det blir oppfølgingsspørsmål – Per Sandberg.

 Kommunalministeren har signalisert et ønske
om omorganisering av utlendingsloven, og særlig da omorganisering
av forholdet mellom regjering, storting og UDI.

I sin tid stod Høyre og
Fremskrittspartiet sammen i forhold
til å si nei til den endringen som skjedde fra 2001. Det
er ikke noen tvil om at i dag er ansvaret på en måte
pulverisert gjennom det at Stortinget ikke kan ta ansvar,
Regjeringen ikke kan ta ansvar, mens UDI på sin måte
opptrer fra dag til dag med nye ordninger. Samtidig signaliserer også kommunalministeren
et ønske om omorganisering, men at det først
skal skje om ett år.

Kunne det vært mulig å få en
slik sak for Stortinget ganske raskt, eller
må det være nødvendig at Stortinget, gjennom
Fremskrittspartiet, må fremme forslagene, slik at saken
kommer til raskere behandling?

 En omorganisering av utlendingsforvaltningen dreier
seg om å endre det lovverket som er lagt til
grunn. Å endre lovverket tar altså betydelig
lengre tid enn at det kan fremmes direkte for Stortinget.
Ett av problemene med det lovverket man har i dag, er nok at man ikke
har vurdert godt nok styringsforholdene mellom departementet
og de to ulike delene av utlendingsforvaltningen og styringsforholdet
de to imellom. Hvis man ikke bruker tiden til å gå gjennom
dette og skape ordentlige styringsforhold og balanse, vil sannsynligvis
det å rushe et lovverk igjennom før sommeren nå gi oss
nye fallgruver.

Det er to områder
jeg mener det er viktig å se på nå. Man
vil selvfølgelig også kunne diskutere
en helhetlig omorganisering, men jeg har lyst til å advare
mot å tenke at vi skal gå tilbake igjen og rykke
opp med roten alle nye organisasjoner som etableres. Først
nå begynner f.eks. UNE å være
fullt opp bemannet og fungere med full kraft, på grunn
av saksmengden som kommer. Men det er to områder
jeg tenker på, og det er landvurderinger og lovfortolkning.

 Signe Øye – til oppfølgingsspørsmål.

 Kommunalministeren har tatt til orde for at
man vil ha en gjennomgang av utlendingsforvaltningen. Arbeiderpartiet
er enig i at det er all grunn til å se kritisk på de
vedtatte ordningene, og om de fungerer optimalt.

Blant annet er det slik at landkunnskaper,
om det er farlig å reise til et land eller ikke,
nå vurderes av tre instanser. Kommunalministeren har tatt
til orde for at det kan være fornuftig å redusere
dette til to nivåer. Hvorfor mener ikke
kommunalministeren at det beste hadde vært om
det var ett nivå som gav kunnskaper om landene,
om det er farlig å reise dit, slik at man har kun én
instans å forholde seg til, og som også er
den som man kan stole på?

 Det er slik at vi nå starter et arbeid
med å vurdere styringsforholdene. Vi har akkurat fått
overlevert evalueringen av hvordan Utlendingsnemnda fungerer, noe
som er startpunktet for departementets videre arbeid med styringsforholdene.
Vi har ikke konkludert på om det skal være
verken tre eller to nivåer. Det er altfor tidlig å si
noe fastlåst om hva som skal være. Men jeg har
lyst til å minne om at det som stod i avisen, dreide seg
om hvorvidt vi skulle ha et utenriksdepartement som foretok sine
ting og at det andre nivået, utlendingsforvaltningen,
skulle foreta en vurdering av sikkerheten knyttet til bl.a. menneskerettigheter.
Jeg tror aldri vi kommer i den situasjonen at vi kan ha
et utenriksdepartement som også står
ansvarlig for vurderingen av menneskerettighetssituasjonen
og tilbakesending av flyktninger. Det tror jeg ville vært
veldig vanskelig å håndtere,
og det finnes det ingen land som gjør. Derfor vil det nok
være naturlig at man har to instanser til å vurdere
situasjonen. Det vil kunne være utenrikspolitiske
implikasjoner forbundet med hvordan man vurderer ting, som det er
lettere for utlendingsforvaltningen å ha synspunkter på.

 Vi går til neste hovedspørsmål.

 Eg vil gjerne stille eit spørsmål til
kommunal- og regionalministeren.

Statsråd Solberg har ført
ein sterk kampanje for konkurranseutsetjing. Ho har rundhanda slått
fast at f.eks. omsorgsoppgåver like godt kan
løysast av private aktørar som av kommunen.

For kort tid sidan uttalte ho i Dagsavisen
at det ikkje finst fagleg belegg for at konkurranse
går ut over kvaliteten. Statsråden hevda attpåtil
at mykje kunne tyde på at private aktørar
gav dei beste tenestene. Dei siste vekene har media gjort
oss kjende med sterkt kritikkverdige forhold i eldreomsorga. Solveig
Skinnarland på Risenga Bo- og Omsorgssenter
er eitt eksempel.

Spørsmålet til kommunal-
og regionalministeren blir derfor: Er statsråden like
entusiastisk som før i trua på at konkurranseutsetjing
ikkje går ut over kvaliteten på omsorgstenester?

 Ja. Sosial- og helsetilsynet, som er landets
faglige tilsyn for vurdering av situasjonen både
i eldreomsorgen og i andre deler av helsesektoren, har
sagt det jeg også uttalte til Dagsavisen samtidig,
at det i de tilsynsrapporter de har, ikke finnes noe faglig
belegg for å si at det er dårligere kvalitet eller
dårligere bemanning ved private sykehjem eller
konkurranseutsatte sykehjem enn ved offentlige sykehjem.
Hvis man ser på våre nabolands vurderinger,
er det heller ingenting som tilsier det. Det er store forskjeller også innenfor
offentlig sektor. Jeg tror at mange av de oppslagene vi har sett, som
viser en situasjon som vi absolutt ikke ønsker å ha, men
som har fokusert på private og konkurranseutsatte sykehjem,
kunne vi dessverre også ha
opplevd ved offentlig drevne sykehjem. Det er ingen tvil om at vi også har
ganske alvorlige tilsynsrapporter fra deler av den offentlig
drevne eldreomsorgen pr. i dag. Derfor synes jeg ikke
at det finnes noe faglig belegg for det som Arbeiderpartiet
forsøker å fremheve med hjelp av Kommuneforbundet,
nemlig at konkurranseutsetting går på kvaliteten løs.
Konkurranseutsetting, i f.eks. Trondheim kommune, var derimot et
tiltak for å bedre kvaliteten. Man konkurranseutsatte
altså ikke på pris, men på en
gitt pris og hvilken kvalitet man kunne få for det.

Jeg opplever nok at Arbeiderpartiet
nå forsøker å ri prinsipper som de ikke
har grunnlag for faglig, basert på tabloide oppslag. Jeg
tror man skulle tenkt litt grundigere igjennom det før
man gjorde det, for det finnes altså ikke noe
faglig belegg for påstandene om at det er dårligere kvalitet
ved de konkurranseutsatte sykehjemmene.

For øvrig synes jeg det er viktig,
og det er en av de tingene Kommunaldepartementet jobber med, å sikre god
kompetanse for bestilleren i kommunen, slik at man sørger
for å stille riktige kvalitetskrav når man konkurranseutsetter.
Og det jobber Kommunaldepartementet med å gi kommunene
mulighet til.

 Eg takkar for svaret og for rådet.

Eg vil gjerne gi følgjande
sitat:

«Konkurranseutsetting
til private kommersielle aktører betyr ganske
sikkert billigere tjenester, men hva med kvaliteten? Skal sykehjemspasientene
i siste del av livet stelles av ansatte som ikke har tid
til å holde dem i hånden?»

Dette er ord som eg kan stille meg heilt og
fullt bak, men det er ikkje mine og Arbeidarpartiet
sine. Dette er faktisk ord som Kjell Magne Bondevik
skreiv i Dagsavisen før valet i 2001.

Den siste tida har vi verkeleg fått
sett kva konkurranseutsetjing kan medføre av altfor dårleg
pleie og omsorg. Sjukeheimstenestene blir kanskje billegare, men
kva med kvaliteten? Svaret som statsråd Solberg nettopp
har gitt, tyder på at ho framleis har eit heilt anna
syn enn Bondevik. Spørsmålet mitt blir derfor:
Kva er det som er svikten i Kjell Magne Bondevik
sitt syn på konkurranseutsetjing av eldreomsorga, som eg
nettopp refererte?

 Jeg oppfatter at Kjell Magne Bondevik
har vært opptatt av at man må sikre kvaliteten også ved
konkurranseutsetting. Det er jeg også opptatt av,
for det å være gode bestillere
i de enkelte kommunene, sørge for at man har definert hvilken
kvalitet man skal ha når man konkurranseutsetter, er noe
av det viktigste man gjør i en prosess
ved konkurranseutsetting. Derfor viser det seg også at
det ikke er noe faglig belegg for det som representanten
Sandal nå forsøker å finne faglig belegg
for. Det er ikke slik at enkeltepisoder som det skrives
om i avisen, nødvendigvis er representative for forskjellene
som måtte være mellom offentlig og privat
drevne sykehjem. Det viktigste er at kommunepolitikerne
er klar over hvilken bestillingsfunksjon de har. Da kan de også være
sikre på og garantere for kvaliteten på de enkelte
sykehjem. De effektivitetsnettverkene vi nå har fått
rapporter om, viser at kvaliteten er ekstremt forskjellig internt
i kommuner, også hvor alt er drevet av det offentlige.

 Til tross for presidentens motvilje
vil det her bli tillatt med tre oppfølgingsspørsmål – først
Sigvald Oppebøen Hansen.

 I den seinare tida har
me sett stygge eksempel på kva konkurranseutsetjing av
eldreomsorga kan føre til. Kvaliteten på tenestene
blir i fleire tilfelle dårleg. Pleietrengande eldre
er blitt skadelidande. Kommunal- og regionalministeren står
likevel steilt på synet sitt: Ho lovprisar ukritisk
konkurranseutsetjing.

Me kan ikkje eksperimentere med dei
eldre. Tilbodet me gjev dei, må halde ein forsvarleg kvalitet.
Det må no bli klart kva for følgjer ytterlegare
konkurranseutsetjing får. Greier dei profittbaserte aktørane å setje
dei faglege krava som må gjelde? Det må vere
eitt av kjernespørsmåla. Spørsmålet
mitt til kommunal- og regionalministeren er da følgjande:
Vil statsråden ta initiativ til å stoppe
ytterlegare konkurranseutsetjing av eldreomsorga fram til følgjene
er skikkeleg utgreidde?

 Det er ikke slik at det er de som
driver sykehjemmene, som skal fastsette kvalitetskravene. Det er
de som etterspør en tjeneste og sender ut et anbud, nemlig
kommunen som bestiller, som skal definere hvilken kvalitet som skal
foreligge i et anbud, hvis det er konkurranse
på pris det er snakk om. Det er en helt feilslått
oppfatning fra spørreren at det ikke er et kommunalt
ansvar å sørge for kvaliteten. I all konkurranseutsetting
er det et kommunalt ansvar å fastsette kvaliteten på forhånd.
Men jeg skjønner jo hvorfor Arbeiderpartiet ikke
skjønner at konkurranse kan være
bra, hvis man ikke har det elementære grunnlaget
at det er politikernes jobb å definere og etterspørre
kvaliteten i forhold til brukerne av offentlige tjenester.

La meg så si at jeg har sett mange gode
eksempler på konkurranseutsetting i
media i den senere tiden. Jeg har sett det på St. Hanshjemmet,
hvor man har klart å spare 13 mill. kr,
og hvor man også har klart å forbedre
kvaliteten. De kommunalt ansatte vant anbudet selv. De har i prosessen
med konkurranseutsetting fått mer fornøyde brukere
og bedre og billigere drift. Det er et godt eksempel
på at konkurranseutsetting er en god vei å gå.

Jeg tror vi trenger den dynamikken som konkurranse også innenfor
denne type tilbud gir, nemlig at man finner frem til gode
organisasjonsformer.

 Per Sandberg – til oppfølgingsspørsmål.

 La meg først si at jeg stiller meg
helt og fullt på linje med statsråden i forhold
til Arbeiderpartiet og deres
kampanje mot det som måtte være bra
i forhold til konkurranseutsetting. Jeg mistenker Arbeiderpartiet
for å bruke de forferdelige eksemplene vi har
hatt i media i det siste, til å dekke over egne
synder, i forhold til at vi har enkelte rapporter som viser at i 40 pst.
av offentlige institusjoner i kommuner der Arbeiderpartiet
har styrt, er det uverdige forhold. Så det er klart at
Arbeiderpartiet vil bruke
dette for alt det er verdt.

Det er også interessant
at statsråden peker på hvem som har ansvaret for å tegne
kvaliteten og innholdet når det gjelder anbudsprinsipp.
Mitt spørsmål går litt lenger enn det:
Kan statsråden være med på kanskje å vurdere hvorvidt
kvalitet og innhold i institusjonene kan bestemmes av borgeren selv?
Det ville jo være det beste. Men da må vi
altså over på et finansieringssystem der pengene følger
brukeren i mye større grad, slik at den enkelte selv får
velge den kvaliteten en ønsker seg, uavhengig
av om det er en offentlig eller privat institusjon.

 Jeg tror ikke at man med et system
hvor pengene følger brukeren i eldreomsorgen, kan overlate
til den enkelte eldre å definere kvaliteten på hva
de skal få. Det er en offentlig oppgave å definere kvaliteten.
Jeg tror ikke at man kan forutsette at f.eks. aldersdemente
eldre kan gjøre valg knyttet til hvilken kvalitet
de skal få. Det er noe det offentlige må ta ansvaret for.

Det er også slik at med
et system hvor pengene følger brukeren, må det være
definert hvilket tilbud den enkelte bruker skal få på områder
hvor man ikke har uendelig med mulighet for å gi,
f.eks. hvor mange timer hjemmehjelp man skal ha i eldreomsorgen.
Men innenfor en slik ramme er det klart at det
er interessant å gjennomføre systemer
hvor brukerne får større valgfrihet. Vi har tolv kommuner
som i dag jobber med brukervalg av offentlige tjenester i et nettverk
som Kommunaldepartementet er med på å drifte,
og vi mener at kommunene må bruke dette
mer.

 Heikki Holmås – til
oppfølgingsspørsmål.

 Det kan ikke være noen
tvil om at dette er noe man selger fra Regjeringens side
for å spare penger eller øke kvaliteten,
fordi de, som Erna Solberg også sa
i sted, har klokkertro på de tingene. Men hele
poenget er at Regjeringen gjennomfører kutt i kommuneøkonomien.
Det som da står igjen for kommunene rundt omkring, er å se
på konkurranseutsetting som en måte ikke å bedre
kvaliteten på, men å spare penger på. Det
er det vi møter når vi som kommunalkomite reiser rundt
over hele landet: Hvordan kan vi spare mest mulig penger?

Men samtidig viser all erfaring, bl.a. med
sykehjemmene, at det ikke er noen private sykehjem
som går med overskudd. Tvert imot var det bl.a. et på Vinderen
som var nødt til å legge ned fordi det gikk konkurs,
og masse ekstrakostnader ble overført til kommunen. Og
da er spørsmålet mitt (presidenten klubber) …

 Det blir ikke noe spørsmål,
men statsråd Solberg har sikkert oppfattet poenget.

 Jeg mener at vi alltid har en plikt
på oss som politikere til å sørge for
at vi får mest mulig ut av de pengene vi bruker i offentlig
sektor, og jeg mener at det er et stort potensial
i offentlig sektor for å få mer igjen for de pengene
vi bruker. Jeg mener at den dokumentasjonen
som er lagt frem de senere månedene på de enorme
forskjellene på hva vi får ut kvalitetsmessig
i de enkelte kommuner, altså internt i kommuner, både
innenfor skole, innenfor
eldreomsorg og innenfor hjemmebasert omsorg,
viser at vi har mye å hente på bedre
kvalitet også uten mer penger. Men det er klart
at også kommunesektoren kommer til å trenge
mer penger for å bedre kvaliteten, særlig
når det gjelder å bedre dekningsgraden
knyttet til en del forhold. Jeg mener altså at det
viktige er at vi blir mer kvalitetsbevisste og etterspør de
viktige tingene for å få utviklet offentlige tjenester
bedre. Vi har jo ganske god dokumentasjon på hva
som skaper forskjeller, og hva som gir de beste løsningene,
f.eks. i eldreomsorgen. Det som er typisk, er at ledelsesfunksjonen
må være bedre (presidenten klubber),
og man må ha en mer fleksibel bruk av de personressursene … (Presidenten
klubber.)

 Det samme gjelder for statsråden
som for spørreren. Spørreren har sikkert oppfattet
poenget.

Vi går videre til neste hovedspørsmål.

 Jeg har et spørsmål til helseministeren.
I flere helseregioner planlegges en rekke nedleggelser av fødeavdelinger
og akuttberedskap. Det betyr lengre reise til de akuttjenestene
som gir folk størst trygghet i hverdagen. Og folk protesterer,
naturlig nok. Det er sjølsagt uproblematisk å måtte
reise for å få planlagt behandling. Skal du operere
et kne eller en hofte, er avstanden langt mindre
viktig enn om en pulsåre ryker, det skjer en bilulykke eller
det oppstår komplikasjoner ved fødsel. Rask behandling
og nærhet til hjelp er avgjørende i slike situasjoner.
Helseministeren har sagt at økonomi ikke
skal være grunnlag for nedleggelse av sjukehusavdelinger.
Men hva i all verden skyldes det da at det nå planlegges
en rekke nedleggelser nettopp av de funksjonene som er
mest trygghetsskapende for folk?

 Stortinget har gjennom sykehusreformen gitt
helseforetakenes styrer et ansvar for å gå gjennom
arbeidsdeling og struktur i det samlede helsetilbudet, og Stortinget
har når det gjelder akutt- og fødetilbudet, spesielt
med bakgrunn i behandlingen av akuttmeldingen, bedt om at foretakene
går gjennom disse delene av tjenestene. Det er den jobben foretakene
nå gjør. De gjør altså en jobb
med utgangspunkt i føringer som er gitt fra Stortinget.
Det skjer på et faglig grunnlag gjennom utredninger, og
det skjer gjennom behandling i de ansvarlige styrene. De prosessene som
foregår, har som utgangspunkt å sikre en god balanse mellom
nærhet og kvalitet. Trygghet basert på nærhet er
viktig, men hvis det bare er nærhet og ikke
kvalitet i innholdet i tjenestene, blir det en falsk trygghet. Derfor er
det avgjørende at disse to delene balanseres mot hverandre,
slik at en får nærhet med tilstrekkelig kvalitet.

De forslagene som faggrupper i Helse Nord og
Helse Vest har lagt på bordet når det gjelder
omlegging av fødetilbudet og akuttkirurgisk tilbud, er etter
min oppfatning så vidt vidtrekkende at de fordrer en behandling
på et overordnet nivå. Jeg kommer derfor
til å sørge for at disse planene i den form de
måtte bli anbefalt av de regionale
helseforetakenes styrer, blir framlagt for foretaksmøtet
i de to regionale helseforetakene,
som er helseministeren. Der vil jeg se til at de overordnede føringene som
Stortinget har lagt i nevnte melding, blir ivaretatt.

 La meg da først få følge
opp med å spørre om vi kan forstå det
dit hen at alle spørsmål om nedleggelser
av sjukehusavdelinger vil bli behandlet av helseministeren. Det
er det ene. Det andre er at vi jo har vært enige
her i landet om at vi skal ha et desentralisert sjukehusvesen med
akuttberedskap og trygghet for fødende kvinner. Gjennom
sjukehusreformen er det en fare for at beslutninger om
opprettholdelse eller nedleggelse av sjukehusavdelinger
blir tatt enten ut fra ensidige økonomiske hensyn eller
vurderinger gjort av en medisinsk elite, tillater jeg meg å si.
De breiere konsekvensene for lokalsamfunnene blir ikke
tatt med i betraktning. Helseministeren sier
at han skal ha ansvaret for nedleggelse eller opprettholdelse
av avdelinger. Men hvordan vil helseministeren
skaffe seg tilstrekkelig grunnlag for å fatte beslutninger,
altså grunnlag utover det helseregionene legger på bordet?
Hvordan vil han ta innover seg konsekvenser f.eks. i forhold til
bosetting og folks trygghet?

 Jeg har et ansvar for å følge
opp de føringer som Stortinget gir, og det vil jeg gjøre
når det gjelder føde- og akuttberedskapen, slik Stortinget
har behandlet dette i forbindelse med akuttmeldingen.

Jeg er enig med representanten Haga i at vi
skal ha en desentralisert spesialisthelsetjeneste i Norge, og jeg
mener at vi i større grad må legge til
rette for at vi kan spille på lag med de kreftene innen
medisinen som faktisk gjør det mulig å behandle
pasienter nærmere der de bor, f.eks. med hensyn til cellegiftbehandling,
dialysebehandling, økt bruk av telemedisin osv.

Jeg kommer om kort tid til å legge
fram et lovforslag for Stortinget som flytter ansvaret for syketransporten
fra Rikstrygdeverket og over til de regionale
helseforetakene, nettopp for å gi sykehusene
mulighet til å se behandlingsutgifter og transportutgifter
i sammenheng. Det vil legge til rette for mer desentraliserte tjenester. – Jeg
tror ikke jeg har brukt opp tiden, president!

 Presidenten trodde helseministeren
var ferdig.

 Jeg har 15 sekunder igjen.

 Helseministeren
har 5 sekunder igjen, så han får
få dem!

 Da vil jeg bare si at jeg er av den
oppfatning at vi på dette punktet har alle muligheter
i helsereformen til å få til en helhetlig vurdering
gjennom det systemet som Stortinget har lagt opp til.

 Det blir oppfølgingsspørsmål – Asmund Kristoffersen.

 Det hører jo med i bildet at helsereformen
har gitt meget gode resultater også. Det behandles
langt flere pasienter, køene minker, og ventetiden kortes
ned. Ved mange sykehus i dag er det faktisk balanse mellom
inntekter og utgifter. Men så ser vi at utredninger og
planer for redusert kirurgisk akuttberedskap og omlegging av fødetilbud
ved mange sykehus har skapt et meget stort folkelig engasjement
og stor utrygghet og bekymring fra befolkningens side. Det er lett å forstå at
folk oppfatter det som et alvorlig kvalitetstap når veien
til akuttsykehuset blir lengre. Spørsmålet er
da: Hvordan vil helseministeren håndtere
dette?

 Jeg vil håndtere det i tråd
med den loven Stortinget har vedtatt. Den myndiggjør og
ansvarliggjør de regionale
helseforetakene når det gjelder ansvaret for å sørge
for tilstrekkelig og kvalitativt gode tjenester for befolkningen.
Den legger også et overordnet ansvar til foretaksmøtet
i saker av prinsipiell og overordnet betydning. Det er den type
saker jeg vil løfte opp til politisk behandling. Det mener
jeg er i tråd med de beste intensjoner
i reformen.

I forhold til den konkrete debatten om føde-
og akutttilbudet, særlig i helseregionene Nord og Vest,
har jeg sagt at jeg mener at summen av de forslag som
er lagt på bordet gjennom utredninger som faggruppa har
kommet med, er av en slik overordnet betydning at det tilsier en behandling
i foretaksmøtet. Det vil jeg sørge for før
sommeren. Jeg vil også tillate meg å si
at jeg synes at en del av forslagene går altfor langt.
Jeg vil sørge for at vi får en balanse mellom
nærhet og kvalitet, slik jeg sa i mitt svar til representanten
Haga.

 Olav Gunnar Ballo – til
oppfølgingsspørsmål.

 Etter SVs syn er det to viktige elementer
i den debatten som nå pågår om strukturen
på det framtidige spesialisthelsetjenestetilbudet. Det
ene er selve det materielle innhold: Hva slags struktur er det fornuftig å ha?
Hvor desentralisert skal det være? Hva slags akuttmedisinske
funksjoner skal ivaretas på hva slags premisser?
Skal man ha nyfødtavdelinger, og hvor skal de være,
osv.? Det er den ene viktige biten. Men den andre biten
i det hele er jo: Hvem skal fatte beslutningene? Det vi
ser i dag, er at mange beslutninger synes å kunne fattes
av helseforetakene, riktignok etter en godkjenning av
statsråden, men uten direkte påvirkning fra Stortingets
side. SV har vært på jakt etter en formell
organisering av dette, som gjør at Stortinget er med og
fatter de beslutningene. Vi har nå lagt fram et forslag om
en nasjonal helseplan. Vil helseministeren
se til at man får formalisert Stortingets medansvar for å fatte
disse beslutningene, slik at de fattes i demokratiske fora?

 Jeg vil følge opp de lovvedtak Stortinget
har gjort når det gjelder helsereformen, og sørge
for at de ansvarlige organer blir myndiggjort til å ta
de beslutninger de skal ta. Men de skal selvfølgelig ikke
fatte dem i et vakuum. De skal gjøre det i dialog
med omkringliggende interessegrupper, brukergrupper og kommunale
og fylkeskommunale myndigheter, og viktige og prinsipielle spørsmål
skal opp til behandling i foretaksmøtet i regionene. De
skal også gjøre det med utgangspunkt
i de føringer og retningslinjer som Stortinget har gitt.
I forbindelse med behandlingen av akuttmeldingen har Stortinget
enstemmig vedtatt at sykehusene skal legge til grunn de
retningslinjer for fødeavdelinger og fødestuer
og -klinikker som Helsetilsynet har fastsatt. Det er utgangspunktet
for denne prosessen.

La meg til slutt si at jeg vil legge til rette
for et plan- og meldingssystem i foretakene som ender med en melding
til Stortinget i tilknytning til de årlige budsjettproposisjoner,
for å gi Stortinget grunnlag for en slik gjennomgående
debatt en gang i året.

 Ola D. Gløtvold – til
oppfølgingsspørsmål.

 Et desentralisert helsetilbud er viktig for
at alle skal kunne få likeverdige tilbud. Det
er viktig for at det skal være en samhandling mellom
spesialisthelsetjenesten og primærhelsetjenesten, og den
nærheten og den samhandlingen er bedre dess nærmere
hverandre de er. Det er også viktig
at det er en oppfølging, som helseministeren
helt riktig sier, av de retningslinjer som Stortinget har gitt for
bl.a. responstid, eller utrykningstid, og avstand når
det gjelder akuttmedisinske beredskapstiltak, f.eks. ambulansetjenesten.
Derfor mener jeg at helseministeren
må referere hele settet av retningslinjer som
Stortinget har gitt. For eksempel når
det gjelder fødetilbudet, er det riktig at et samlet storting
har sagt at kvaliteten på tilbudet skal være
slik som Helsetilsynet har påpekt. Men når det
gjelder størrelsen på de ulike enheter, om det
er mor-barnklinikk, fødeavdeling eller fødestue,
skal man ikke legge absolutte tall til grunn med hensyn
til antall fødende ved de ulike institusjonene. Vil helseministeren
følge opp det?

 Jeg vil følge opp Stortingets enstemmige
vedtak, og der heter det at Helsetilsynets retningslinjer for fødselsomsorgen
skal legges til grunn for planlegging og utvikling av tjenestene.
Det vedtaket var også Senterpartiet
med på i sin tid.

Så står det i merknadene
fra komiteen at disse tallene, bl.a. 400-500
fødsler på en fødeavdeling, ikke
må være absolutte, men at man må foreta
en helhetlig vurdering. Det vil også bli gjort.

 Tiden for den muntlige spørretimen
er omme. Vi går over til den ordinære spørretimen.





                    
                    
                    

 Det blir noen endringer
i den oppsatte spørsmålslisten, og presidenten
viser i den sammenheng til den oversikt som er omdelt på representantenes
plasser i salen.

De foreslåtte endringer i dagens spørretime
foreslås godkjent. – Det anses vedtatt.

Endringene var som følger:

Spørsmål 4, fra representanten
Torbjørn Andersen til landbruksministeren, blir etter
anmodning fra statsråden flyttet og besvart etter
spørsmål 1.

Spørsmål 5, fra representanten
Knut Storberget til justisministeren, vil bli besvart av sosialministeren
på vegne av justisministeren, som er bortreist. Etter
anmodning fra sosialministeren blir dette spørsmålet
flyttet og besvart før spørsmål 15, som
skal besvares av samme statsråd.

Spørsmål 6, fra representanten
Gunn Karin Gjul til justisministeren, utsettes til neste spørretime,
da statsråden er bortreist.

Spørsmål 10, fra representanten
Karita Bekkemellem Orheim til helseministeren, bortfaller, da spørreren ikke er
til stede.

Spørsmålene 17 og 18, fra
henholdsvis representantene Geir-Ketil Hansen og Signe Øye til samferdselsministeren,
utsettes til neste spørretime, da statsråden er
bortreist.

Spørsmål 19, fra representanten
Audun Bjørlo Lysbakken til samferdselsministeren, vil bli
besvart av sosialministeren på vegne av samferdselsministeren,
som er bortreist.





                    
                    








        

Spørsmål 1


    
        

Spørsmål 4


    
        

Spørsmål 2


    
        

Spørsmål 3


    
        

Spørsmål 6


    
        

Spørsmål 7


    
        

Spørsmål 8


    
        

Spørsmål 9


    
        

Spørsmål 10


    
        

Spørsmål 11


    
        

Spørsmål 12


    
        

Spørsmål 13


    
        

Spørsmål 14


    
        

Spørsmål 5


    
        

Spørsmål 15


    
        

Spørsmål 16


    
        

Spørsmål 17


    
        

Spørsmål 18


    
        

Spørsmål 19


    



                    

 Dette spørsmålet
er utsatt.





                

 Dette spørsmålet
bortfaller.





                

 Dette spørsmålet,
fra representanten Knut Storberget til justisministeren, vil bli
besvart av sosialministeren på vegne av justisministeren.

 «Politireformen har som formål å få flere
politiressurser ut til folk flest hvor kriminalitet begås.
Det uttales stadig, bl.a. i Vinger og Odal tingretts dom
av 24. mars 2003 sak 03-00055M, at reformen bidrar til svekket etterforskning
i distriktene, og at også lensmannskontorene
nå er truet.

Er politiets innsats i distriktene svekket,
og hvordan vurderer statsråden situasjonen?»

 Det er ikke grunnlag for å hevde
at «reformen bidrar til svekket etterforskning
i distriktene, og at også lensmannskontorene
nå er truet». La meg få understreke:
Et av de sentrale målene i reformen er å bygge
opp mer slagkraftige og selvstendige distrikter. Det målet
er vi i ferd med å realisere.

Vi er nå midt inne i iverksettingen
av reformen. De endringsprosesser som er i gang, er krevende, men også helt
nødvendige. Det dreier seg om et bredt spekter
av tiltak, de rent strukturelle omorganiseringer av politidistriktene,
og om operative, teknologiske og arbeidsprosessuelle endringer for
samlet å få et bedre og mer tjenesteytende
politi.

Når det gjelder Hedmark politidistrikt,
er antall politistasjoner og lensmannskontorer, deres
lokalisering og det samlede antall stillinger uendret etter
sammenslåingen av de tre tidligere politidistriktene som
i dag utgjør Hedmark politidistrikt. Politimesteren har
opplyst at polititjenesten er under fortløpende evaluering
i forhold til politireformens hovedmål, som ligger til
grunn ved planlegging av den totale polititjenesten. Det innebærer
bl.a. en samordning av administrative og fellesoperative
oppgaver, kombinert med en reduksjon i antall
administrative stillinger som skal bidra til mer publikumsrettet
tjeneste, herunder etterforskning
og påtalemessig oppfølging av straffesaker.

Det blir understreket fra Politidirektoratet
at en så gjennomgripende reform selvsagt er krevende i
gjennomføringsfasen, men kan ikke sies å ha
resultert i svekket etterforskningskapasitet
i distriktet. Tvert om fremheves det at reformen har resultert i økt
aktiv tjeneste i flere lensmannsdistrikter, noe som har muliggjort
straksetterforskning og hurtigere straffesaksbehandling.

Politimesteren i Hedmark opplyser videre at
politireformen ikke har påvirket etterforskningen
i den konkrete saken det vises til. Tvert imot har politiet
i Hedmark i større grad enn tidligere vært i stand
til å arbeide innenfor området
organisert kriminalitet/grensekriminalitet, og det har
vært rettet betydelig innsats mot dette arbeidsfeltet det
siste året. Det har blitt avdekket en betydelig kriminalitet
innenfor det aktuelle saksområdet,
og en rekke saker er oppklart etter vellykket etterforskning,
bl.a. gjennom aktiv bruk av de nye etterforskningsmetodene.

 Jeg takker for svaret.

Vi er i hvert fall fra Arbeiderpartiets side
glade for det utgangspunktet Regjeringa har, og som man tilkjennegir i
svaret nå. Men jeg tror man skal være
obs på at det er i ferd med å feste seg et inntrykk,
både i media og blant folk flest, av at reformen bidrar
til at politiet blir mer utilgjengelig. Man
møter flere ringeklokker, og det blir lenger til polititjenestemannen
når man står i en akuttsituasjon. Det er det inntrykket
folk får.

Dette er ikke bare et problem
i Hedmark, men det er også et problem
for hele landet i den grad det skulle skje. Et signal
som denne ministeren kan ta med seg til Regjeringa og til justisministeren,
må være at nå må vi
sikre oss at reformen ikke i seg sjøl bidrar
til svekket legitimitet for politiet – og
igjen svekket kraft – slik at man faktisk får
noe ut av dette og ikke bare får en økning
i forhold til budsjettet, men at man kan opprettholde
den politiaktiviteten som er svært nødvendig også ute
i distriktene.

 Politireformens første fase er
oppfylt, og aktiviteten er gjennomført og avsluttet i samsvar
med den tidsfrist som var gitt av departementet. Det er i fase én
lagt et godt grunnlag for oppfyllelse av hovedmålsettingene
for politiets innsats, slik de er nedfelt i stortingsmeldingen.
En endelig evaluering er
lagt til årsskiftet 2004–2005, og jeg må igjen
understreke at vi nå er midt inne i iverksettingen
av reformen.

For egen del vil jeg si at jeg har i grunnen
aldri sett så mye politi tilgjengelig i mitt
distrikt som etter reformen.

 Jeg takker igjen for svaret.

Til det siste vil jeg få lov til å kommentere
at det er et problem for folk flest at man ser en økning
i grenserelatert kriminalitet ute i distriktene, at man
ser en økning i miljørelatert kriminalitet, og
at man ser en økning i det man kan kalle streifkriminalitet,
altså at de kriminelle blir mer mobile. For eksempel
opplevde man ved innbrudd i banken i Folldal at det ikke
fantes politifolk som kunne dra ut for å sjekke åstedet.
Det fins mange små og større steder som faktisk ikke
ser så mange politifolk som det sosialministeren tydeligvis
har sett.

Det som er mitt signal, og som for så vidt
kanskje ikke fordrer noe svar, er at vi nå må sørge
for at sjølve prosessen ikke bidrar til svekket
tillit til det norske politiet, men at vi også sikrer
oss at man opprettholder det lille antall polititjenestemenn som
nå betjener norske lensmannskontorer. Det kunne
vært interessant om Regjeringa
ville bekrefte at antall polititjenestemenn på lensmannskontorene
vil bli opprettholdt.

 Jeg deler fullt ut spørrerens anliggende
når det gjelder tillit til politiet. Folk skal være trygge
i forhold til det man opplever som nærmiljøet
sitt, og selvfølgelig er kriminalitetsutviklingen noe som
Regjeringen tar på alvor.

I mitt hovedsvar bekreftet
jeg faktisk at når det gjelder det aktuelle spørsmålet
fra representanten Storberget, er det slik at Hedmark politidistrikt
altså er uendret etter sammenslåingen
av de tre tidligere politidistriktene som i dag utgjør
Hedmark politidistrikt – det være seg
politistasjoner, lensmannskontorer, lokalisering og det samlede
antall stillinger.

 Vi går så tilbake
til spørsmål 15.





                

 Disse spørsmålene
er utsatt til neste spørretime.





                

 Dette spørsmålet,
fra Audun Bjørlo Lysbakken til samferdselsministeren, vil
bli besvart av sosialministeren på vegne av samferdselsministeren,
som er bortreist.

 Jeg vil gjerne stille følgende spørsmål
til statsråden:

«Bergen bystyre
vedtok i februar og juni 2000 at det på firefelts
innfartsårer bør kunne reserveres et felt til kollektivtrafikk
i rushtiden. Vedtatte forsøk er ennå ikke gjennomført
fordi Statens vegvesen ikke har behandlet saken. En representant
for Vegvesenet innrømmet overfor Bergensavisen 27. mars
at behandlingen ennå ikke var satt
i gang – over tre år etter første
vedtak.

Er det akseptabelt at Vegvesenet behandler
bystyrets vedtak på en slik måte, og hva vil statsråden
gjøre for å få fortgang i prosessen?»

 Det er blitt og vil bli gjennomført
en rekke tiltak for å bedre kollektivtrafikkens vilkår
i Bergen. For tida pågår det betydelige
anleggsarbeider med kollektivfelt i Kokstad/Sandsli-området
langs innfarten fra Flesland, som skal stå ferdig neste år.
Samlet investering til kollektivtiltak i området vil være
om lag 170 mill. kr.

Det er også startet opp
arbeid med kollektivprioritering i Bergen sentrum, bl.a. med nye
kollektivfelt. Det er gjennomført lyskryssprioritering
for busser i over 50 signalregulerte kryss i byen. I det nylig vedtatte
Bergensprogrammet for transport, byutvikling og miljø går
over halvparten av investeringsrammen på 4,3 milliarder kr
de neste ti årene til kollektivtiltak, tiltak for myke
trafikanter, miljø- og sentrumsopprusting.

I forbindelse med behandlingen av «Klimahandlingsplan
for Bergen» 28. februar 2000 vedtok Bergen bystyre følgende:

«For å bedre
fremkommeligheten for kollektivtrafikken på hovedinnfartsårene,
der det er fire felt, bør ett av feltene reserveres
kollektivtrafikk i rushtiden. Det bør vurderes å gi
nyttetrafikken adgang til kollektivfeltene ved en slik omlegging.»

Statens vegvesen har vurdert forslag om å reservere ett
felt for kollektivtrafikk på disse veiene i rushtida, og mener
at dette ikke vil være gunstig for
kollektivtrafikken samlet sett. Årsaken er at forslaget vil gi stor
reduksjon av fremkommeligheten for all trafikk
på innfartsårene og dermed overføre betydelige
mengder trafikk til det sekundære veinettet, hvor hoveddelen
av kollektivtrafikken avvikles. Her vil bussene således
få redusert fremkommelighet dersom forslaget gjennomføres.

Et alternativ som derimot kan bedre både
forholdene for kollektivtrafikken og trafikkavviklingen samlet sett på disse
veiene, er såkalte sambruksfelt. Det vil si at ett felt
i hver retning på flerfeltsveier reserveres for kollektivtrafikk
og personbiler med to eller flere personer. Erfaringer
fra Trondheim viser at dette både bedrer fremkommeligheten
for busser og gjør at færre kjører alene
i privatbil.

Samferdselsdepartementet bad derfor i oktober
2002 Vegdirektoratet innføre sambruksfelt på nordre
innfartsåre til Bergen, og å vurdere
innføring av sambruksfelt også på øvrige
innfartsårer til Bergen med flerfeltsvei.

Forrige måned ble to alternative
forslag om sambruksfelt på nordre innfartsåre
sendt på offentlig høring. Dersom resultatet fra
høringsrunden gir grunnlag for det, tar Statens vegvesen
sikte på å etablere sambruksfelt på strekningen
i løpet av dette året.

Satsingen på kollektivtrafikk er en
meget viktig del av Bergensprogrammet i de kommende år.
Samferdselsdepartementet vil derfor nå på nytt
be Statens vegvesen om å holde oppe tempoet i arbeidet
med bl.a. sambruksfelt i Bergen, og å få rask
fremdrift i vurderingen av sambruksfelt også på øvrige
innfartsårer. Selv om det er et løpende samarbeid
på flere nivåer mellom partene
i Bergensprogrammet, vil jeg spesielt be Statens vegvesen
om å gå i dialog med Bergen kommune
om å få fremdrift i saken på en formålstjenlig
måte.

 Jeg er glad for det siste signalet fra statsråden.
Likevel var svaret en oppsummering av ting som jeg vet,
og av mange gode ting ved planene for kollektivtrafikk
i Bergen som jeg er enig i. Men det som det er viktig å ta
fatt i i denne saken, er jo det faktum av man har hatt et vedtak
fra bystyret liggende i tre år uten at Statens vegvesen
har tatt tak i det. Det var først etter at det
for noen uker tilbake kom avisoppslag
om dette, at saken ble sendt ut på høring. Det
er mange i Bergen – og jeg er enig med dem – som
mener at denne type saksbehandling er en liten
skandale, og vi kan ikke forstå hvordan saken
har kunnet ligge brakk så lenge.

Jeg lurer på om statsråden
er enig i at den type saksbehandling er uholdbar.

 Det fremgår vel av siste del av mitt
svar at Samferdselsdepartementet på nytt vil be Statens
vegvesen holde tempoet oppe i arbeidet med bl.a. sambruksfelt
i Bergen, og gå i dialog med Bergen kom-mune
om å få en fremdrift i denne saken på en
formålstjenlig måte.

Nå er dette ett av flere områder
som går på forhold knyttet spesielt
til kollektivtrafikken i Bergensområdet. Det har blitt
gjort mye, bl.a. når det gjelder arbeid med kollektivprioritering
på gjennomgående riksvei i Bergen sentrum,
hvor det skal etableres kollektivfelt i ytterkanten av strekningen.
Det er også slik at bussene i dag er gitt prioritet
i en helt annen form. I 52 av de signalregulerte kryssene i byen
og i mange andre kryss gis bussene prioritet ut fra detektorer
i kjørebanen, og på mange busstraseer gis bussene «grønn
bølge» på bekostning av kryssende bilstrømmer.
Det er også flere forhold innenfor
dette området som jeg ikke skal gå ytterligere
inn på her. Men representanten har tatt opp et spørsmål
som departementet ser som viktig i forhold til sakshåndtering, og
man vil også ta fornyet kontakt.

 Jeg synes det er et positivt signal, og jeg
er glad for det svaret. Vi vil også håpe
at det signalet vil føre til handling fra Samferdselsdepartementets
side, slik at vi får fortgang i denne prosessen. Jeg regner
med at det da vil bli resultatet. Hvis ikke får
vi ta det opp på et tidspunkt hvor samferdselsministeren
har mulighet til å møte i Stortinget.

Jeg takker for svaret. Jeg har egentlig ikke
behov for videre oppfølgingsspørsmål.

 Hvis spørreren er fornøyd, så er
intet bedre.

 Sak nr. 1 er dermed ferdigbehandlet.





                

 Det foreligger ikke
noe referat.





                    
                    
                    

