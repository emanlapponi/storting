 Den innkalte vararepresentant for Aust-Agder fylke, Kjell Ingolf 

Ropstad,

 har tatt sete. 

Representanten Gunnar Gundersen vil framsette et representantforslag. 

 På vegne av Ine Marie Eriksen Søreide og meg selv vil jeg framsette forslag om at
               lærerne skal ha rett til å bortvise elever i klasserommet. 

 Representanten Jan Sahl vil framsette et representantforslag. 

 Jeg har den glede å framsette et representantforslag fra stortingsrepresentantene
               Line Henriette Holten Hjemdal, Dagfinn Høybråten, Dagrun Eriksen og undertegnede om
               innføring av miljøbilpremie for bilkjøpere som kjøper miljøvennlig bil i Norge. 

 Forslagene vil bli behandlet på reglementsmessig måte. 

Sakene på dagens kart (nr. 74) 

Man fortsatte behandlingen av 





                    
                    
                    

 Etter ønske fra familie- og kulturkomiteen vil presidenten foreslå at taletiden
                  blir begrenset til 5 minutter til hver gruppe og 5 minutter til statsråden. 

Videre vil presidenten foreslå at det blir gitt anledning til fem replikker med
                  svar etter innlegg fra medlemmer av Regjeringen innenfor den fordelte taletid. 

Videre foreslår presidenten at de som måtte tegne seg på talerlisten utover den
                  fordelte taletid, får en taletid på inntil 3 minutter. 

– Det anses vedtatt. 

 (ordfører for saken): Det er en viktig kulturpolitisk dag i dag. Det er sjelden vi
                  har muligheten til å ha en bred språkpolitisk debatt i Stortinget. Det har faktisk
                  vært ganske morsomt og litt ærefullt å være saksordfører for denne saken. 

Nå håper jeg stemmen min holder, men jeg skjønner at jeg i dag blir tolket på
                  tegnspråk, så da har i alle fall de som ser på, bedre mulighet til å skjønne meg
                  enn mange av dem som lytter. 

Den språkmeldinga som vi fikk fra Regjeringa bygger på Språkrådets utredning Norsk
                  i hundre! som kom i 2005. Det er viktig å se på hvordan man med en mer bevisst
                  språkpolitikk og en språkdebatt i Stortinget kan prøve å få løftet fram de viktige
                  spørsmålene knyttet til språk. Språket er viktig for oss, ikke bare som ren
                  kommunikasjon; i vår tid er det også viktig å se på språket som maktutøver og
                  identitetsskaper. Språk og identitet henger nær sammen, og det er gjennom den
                  tilnærmingen til språk man klarer å skape toleranse knyttet til de ulike
                  språkformene, dialektene og skrivemåtene. 

Det er viktig å se denne stortingsmeldinga i sammenheng med meldinga om
                  språkopplæring som kirke-, utdannings- og forskningskomiteen har behandlet. Jeg
                  vil gjerne henvise til partienes ulike syn også i den saken. Jeg mener at meldinga
                  er et godt grunnlag for en helhetlig og sektorovergripende språkpolitikk. Det er
                  relativt bred enighet om de fleste punktene i meldinga. 

Først til noen av de overordnede grepene. Det første er et ønske om å ha en
                  språklov. Til det er komiteen positiv, men avventende. Vi ser helt klar et behov
                  for å slå sammen de tre lovverkene som i dag utgjør språklovgivinga i Norge, og
                  komiteen ser et behov for å få en klarere lovforankring for språkene våre. Et
                  annet viktig grep er å utvide Språkrådets myndighetsområde og oppgaver. Det er det
                  også bred enighet om i komiteen, sjøl om noen av oss er opptatt av å motvirke en
                  maktkonsentrasjon og kanskje hadde ønsket mer maktspredning knyttet til dette
                  feltet. Jeg viser til forslag på det området. Vi mener at vi her kan se til våre
                  nordiske søsterland som har valgt å lage både en språkrådsstruktur og en fordeling
                  av oppgaver innenfor akademia på det samme området. Vi er veldig positive til å få
                  til et permanent språkpolitisk oppfølgingsregime – de fleste partiene er enige om
                  dette – slik at vi får en systematikk i beslutningsgrunnlaget for de folkevalgte
                  på dette området. 

Det ligger også noen tiltak her som jeg og komiteen syns det er viktig å få løftet
                  fram. Det ene er å utvikle norsk terminologi og fagspråk på de ulike områdene. Jeg
                  er veldig glad for at hele komiteen slår fast at det er viktig at Norge skal ha en
                  terminologi på norsk på de ulike fagområdene. Det vil si både på nynorsk og
                  bokmål. Det er en oppgave for en nasjon. Derfor er språkbruken innen forskning og
                  høyere utdanning veldig viktig. Norsk skal være hovedspråket innenfor akademia.
                  Skal vi få det til på en god måte, er det viktig at bevilgningene til høyere
                  utdanning og forskning fortsatt holdes oppe, og at lærebokproduksjonen på norsk
                  fortsatt blir opprettholdt. 

Vi har også vært opptatt av språkbruk i arbeidslivet. Jeg viser til vårt forslag
                  om at man minst må kreve at et norsk aksjeselskap klarer å legge fram årsmeldinga
                  si på norsk – at det burde være en forventning. Vi er positive til oppbyggingen av
                  en språkbank, sjøl om vi er litt skeptiske til at alt skal skje innen offentlig
                  sektor, og tror at det kanskje skjer best i et samarbeid med privat sektor. Vi har
                  også satt søkelyset på språkbruken innenfor media og kultursektoren generelt – det
                  ligger flere forslag inne – og mener det er et viktig område å sette søkelyset på
                  for å bidra til at det norske språket skal leve videre. Jeg vil komme tilbake til
                  enkeltforslagene i et treminuttersinnlegg. 

Det er én ting jeg vil sette søkelyset på, som jeg er veldig glad for at vi får
                  til i dag, og det er tegnspråk, som må gis fullstendig status som et sjølstendig
                  språk. Det mener jeg er veldig viktig, og det er et veldig viktig skritt som tas
                  her i dag. Det er viktig for identiteten til mange som ser på tegnspråk som sitt
                  hovedspråk. 

Med det tar jeg opp de forslagene som Venstre stiller seg bak. 

 Representanten Trine Skei Grande har tatt opp de forslag hun refererte til. 

 På mange måter er dette en historisk dag. Stortinget har ikke hatt en samlet
                  språkdebatt basert på egen melding siden 1970 – altså for 40 år siden. Det er
                  ganske oppsiktsvekkende, ikke bare når en ser tilbake på språkstrid og hvordan den
                  har preget konfliktlinjer i norsk politikk, men også på bakgrunn av nyere
                  diskusjoner og forskning, forskning omkring makt og språk, om språkgrupper som i
                  verdenssammenheng blir borte, om norsk språk som taper i forhold til
                  engelskspråklig dominans, men også i forhold til at Norge har blitt flerkulturelt,
                  og at skoler og nærmiljøer i mange store byer preges av et mangfold av morsmål som
                  snakkes ved siden av norsk. Også det er et bakteppe for å nærme seg en ny
                  språkpolitikk. 

Det er disse brede problemstillingene som ligger til grunn for forslag til en ny
                  og mer overordnet språkpolitikk. Det er nettopp denne overordnede tenkningen som
                  gjør denne språkmeldingen til noe nytt og banebrytende, og et mer tidsmessig svar
                  på de språkpolitiske utfordringene vi har i dag. 

I meldingen tas det til orde for at vi skal få en ny og allmenn språklov, der
                  myndighetene vil ha et overordnet ansvar for språkutviklingen i samfunnet. Til
                  grunn for dette ansvaret ligger en erkjennelse av at språk og språkutvikling er
                  avgjørende for den enkeltes identitet og kulturtilhørighet, og en erkjennelse av
                  at språk og makt henger sammen, og at det derfor er viktig å ha en språkpolitikk
                  som bidrar til demokratisk makt over språket og en strategi for omfordeling av den
                  språklige makten. 

Språkloven må slå fast det norske språkets status som hovedspråk, og at nynorsk må
                  bli reelt likestilt med bokmål. Men loven skal også gi rammer for andre språk enn
                  norsk. I den sammenheng legges det vekt på at en må ta vare på det språklige
                  mangfoldet, styrke samisk og de nasjonale minoriteters språk. Norsk tegnspråk må
                  bli anerkjent som et fullverdig språk med forankring i språkloven. 

Til grunn for anerkjennelsen av tegnspråk på linje med andre minoritetsspråk
                  ligger et banebrytende paradigmeskifte. Med dette får de tegnspråklige en
                  kulturpolitisk forståelsesramme istedenfor en forståelsesramme basert på avvik og
                  sosialpolitikk. Nettopp dette gir grunnlag for en helt annen identitetsopplevelse
                  for de tegnspråklige. Videre legges det vekt på ansvar for utviklingen av de
                  nordiske språkfellesskap og utviklingen av den fremmedspråklige kompetansen. 

En realisering av de målsettingene som er lagt til grunn i denne meldingen,
                  forutsetter at vi får en systematisk oppfølging av målsettingene. Det er helt
                  avgjørende at vi i denne sammenheng får strukturer som sikrer dette. 

Forslag til omorganisering av Språkrådet, med utvidelse av kompetansen, er ett av
                  tiltakene. Utover dette foreslås det et permanent språklig oppfølgingsregime
                  gjennom utvikling av språkpolitiske konsultasjoner og høringsordninger, gjennom
                  mer dokumentasjon om og analyse av språkets status og bruk på ulike felter,
                  gjennom utarbeidelse av en årlig språkpolitisk tilstandsrapport og gjennom å
                  lovfeste en språkpolitisk melding til Stortinget hvert fjerde år. Med en slik
                  strategi vil vi kunne sikre at språkpolitikken blir satt høyt på den politiske
                  dagsordenen, og at vi får en kontinuerlig debatt om språk. Vi vil sikre oss at det
                  ikke blir 40 år til neste gang Stortinget behandler en tilsvarende melding. 

 Fremskrittspartiet mener språket er en bærebjelke i vår felles kulturarv.
                  Fremskrittspartiet mener enkeltmennesket selv skal få velge sin språkform. 

Vi i Fremskrittspartiet er overbevist om at den beste strategien for et sterkt og
                  levende norsk språk er å satse på den daglige, frivillige bruken av språket. Ekte
                  språkglede og språkkunnskap kan ikke skapes ved kvotering og offentlige pålegg. 

Noen oppfatter dette dit hen at vi er imot nynorsk. Dette er helt feil. Vi må
                  presisere at vi er varme tilhengere av nynorsk, men vi tror at dagens politikk
                  gjør nynorsken en bjørnetjeneste. Nynorsken kan bare overleve med daglig,
                  frivillig bruk – ikke noe språk og ingen målform kan overleve bare på kvotering og
                  offentlige pålegg. 

Også i tidligere saker om språkpolitikk som Stortinget har behandlet, har
                  Fremskrittspartiet tatt til orde for en politikk fundamentert på valgfrihet for
                  enkeltmennesket, fravær av kvoter og fravær av pålegg. 

Fremskrittspartiet merker seg også med stor glede at meldingen fastslår at
                  tilnærmingspolitikken, dvs. at bokmål og nynorsk skal normeres på en slik måte at
                  de over tid nærmer seg hverandre, ikke lenger er aktuell. 

Jeg vil ta for meg noen av de sentrale punktene i Fremskrittspartiets merknader og
                  forslag: 

Vi vil ha en avvikling av forfordelingen av én målform på bekostning av en
                        annen. 

Vi mener at tjenestemenn i statlige eller kommunale organer skal kunne
                        benytte den målform som faller dem naturlig. Henvendelse til en etat på
                        bokmål kan besvares på nynorsk hvis det er tjenestemannens målform, og vice
                        versa. 

Vi mener at statlige selskaper som har skiftet driftsform, fortrinnsvis til
                        aksjeselskap, men også andre foretak slik som helseforetak, skal være
                        unntatt reguleringer og forskrifter som omfatter statlige organer i
                        målloven. 

I likhet med andre opposisjonspartier mener vi det må iverksettes nødvendige
                        tiltak slik at det snarest etablerers et tilbud om språkkartlegging ved
                        fireårskontrollen ved landets helsestasjoner, og tilbud om oppfølging og
                        tiltak der det påvises avvikende språkutvikling. 

Når det gjelder samisk, kvensk, romani, andre minoritetsspråk og
                        fremmedspråk, mener vi at det er en soleklar rett for alle å kunne bruke
                        sitt eget språk i de sammenhenger hvor det er naturlig å bruke det. Samtidig
                        er det etter Fremskrittspartiets syn viktig å presisere at andre språk enn
                        det offisielle norske ikke kan forvente spesielle rammebetingelser,
                        offentlig drahjelp eller offentlige subsidier. 

Når det gjelder stillingen til nynorsk og en rekke minoritetsspråk,
                        skisserer meldingen en rekke offentlige støttetiltak. Det har i mange år
                        blitt drevet en bevisst forfordelingspolitikk på vegne av nynorsk, bl.a. med
                        kvotering og tilskudd til Mållaget og til nynorsk ordbok. Forfordelingen av
                        nynorsk har gått ut over bokmål, noe som er urimelig. Derfor bør tilskuddene
                        til de to målformene bli fordelt mer rettferdig, enten ved likt tilskudd
                        eller ved tilskudd basert på antall personer med den målformen som hovedmål.
                        Som en del av dette bør tilskudd til arbeidet med Det Norske Akademis store
                        ordbok prioriteres høyere enn i dag. 

Vi ser noen stygge tendenser i merknadene til at man vil overstyre pressen
                        og redaktørene. Fremskrittspartiet mener at det er en naturlig konsekvens av
                        prinsippet om full ytringsfrihet at redaktørene i det enkelte medium
                        fastlegger mediets språklige profil. Vi mener altså at krav til målform ikke
                        kan kobles til støtteordningen for avisene. 

Regjeringen foreslår å pålegge at programvare som skal brukes av det
                        offentlige, skal finnes på begge målformer. Fremskrittspartiet ser dette som
                        et lite hensiktsmessig krav. 

Så litt om sidemålet i relasjon til skolen: Dette har opptatt meg siden jeg selv
                  var elev, og hele tiden frem til i dag. I den tid jeg satt i Stortingets
                  utdanningskomité, tok jeg opp flere forslag på dette området. Norsk ungdom er i
                  stadig større grad preget av reduserte norskkunnskaper. Det snakkes om at én av
                  fem ikke lærer språket vårt godt nok. Jeg er overbevist om at den tvungne
                  sidemålsopplæringen bidrar til å redusere elevenes motivasjon i norskfaget og
                  forstyrre elevenes språkutvikling. Veien ut av dette uføret er åpenbar. Det er å
                  fjerne den skriftlige sidemålsundervisningen og i stedet tilby faget som valgfag.
                  Det muntlige sidemålet bør inngå som en naturlig del av den ordinære
                  norskundervisningen – dog uten prøver eller eksamenspress. 

Med dette legger jeg frem Fremskrittspartiets merknader og tar opp
                  Fremskrittspartiets forslag. 

 Representanten Ulf Erik Knudsen har tatt opp de forslag han refererte til. 

 Språket er den ferdigheten som klarest definerer vårt kulturelle ståsted og vår
                  kulturelle tilhørighet. Språket er veien til å kommunisere med andre. Det er en
                  bunnplanke for vårt yrkesliv og for vår deltakelse i alle de fellesskap vi deltar
                  i gjennom livet. Ikke minst er dette en viktig erkjennelse i forbindelse med vår
                  tenkning om å ivareta minoritetsspråkene i vårt land. 

Høyre er derfor opptatt av at alle skal ha et best mulig språklig utgangspunkt i
                  livet. Vi ønsker derfor gjennom fireårskontrollen å plukke opp de barna som av
                  forskjellige grunner kan ha en vanskelig start når det gjelder norsk, med sikte på
                  å kunne stimulere språkutviklingen og kunnskapen før barna begynner på skolen. 

Historisk sett er språkrøkt ivaretatt gjennom skolens opplæring innenfor skriving,
                  lesing og litteraturkunnskap. I denne forstand er ivaretakelsen av språket en av
                  statens kjerneoppgaver som Høyre ønsker å styrke. 

Globaliseringen og den teknologiske utviklingen gir nye store utfordringer som
                  dagens språkpolitikk også må ta inn over seg, noe denne meldingen trekker opp på
                  en god måte. 

Det viktigste temaet her er hvordan man kan bidra til at språkutviklingen skjer i
                  en form og i et tempo som klart definerer norsk som en kulturell hjemmebane for
                  oss. Språkutviklingen kan ikke styres. Bruk av lånord, dialekter og slang vil
                  alltid være der, men i en tid da kulturlivets produkter økes dramatisk i volum, og
                  andre kulturers innhold på nett, film eller i etermediene er et tastetrykk unna,
                  er det viktig at vi har en stor nok produksjon på norsk til at vi ikke
                  marginaliseres på egen banehalvdel. Dette er selvsagt ikke å forstå i en
                  sneversynt nasjonalistisk forstand. Konkurransen med press utenfra kan ikke møtes
                  med beskyttelsesmekanismer. Den må møtes gjennom de bidrag vi selv faktisk yter.
                  Språkmeldingen staker her ut en rekke politikkområder som Høyre i store trekk kan
                  slutte seg til. 

I tillegg til de konkrete tiltakene man etter hvert vil sette i verk, mener Høyre
                  det også er viktig at sterke aktører i det sivile samfunn bidrar til å holde
                  språkdebatten og språkinteressen levende. Opp gjennom årene har hovedfokus i den
                  norske språkdebatten vært hvordan vi kan sørge for at nynorsk videreføres på
                  livskraftig nivå. Erkjennelsen av at det minste språket trenger mest støtte, har
                  ført til at virksomheter og organisasjoner som arbeider for nynorsk, i vesentlig
                  grad har fått større økonomiske bidrag og bl.a. gjennom dette har bygd opp
                  sterkere interessefellesskap enn det vi ser for riksmålets – eller bokmålets –
                  vedkommende. I en ny fase, som vi nå er inne i, der språkdebattens fokus i like
                  stor grad bør handle om forholdet mellom norsk og engelsk, er det i alles
                  interesse at de organisasjonene og den virksomheten som har sitt utspring i
                  majoritetsspråket, også styrkes. Her er det et arbeid å gjøre i forbindelse med de
                  fremtidige budsjettene. 

Et annet perspektiv som ytterligere kunne ha vært styrket i meldingen, er hvilke
                  muligheter som ligger i det skandinaviske språkfellesskapet. Det må være et mål å
                  bidra til økt forståelse mellom de skandinaviske språkene. Det er i denne
                  sammenheng viktig å stimulere de kanaler der vi skandinaver møtes som publikum –
                  derav Høyres forslag om å bidra til en felles nordisk tv-kanal etter modell av det
                  tysk-franske Arte, som er sterk på kulturområdet. Film- og tv-samarbeidet er for
                  øvrig også her viktig for å styrke det nordiske språkfellesskapet, ikke minst har
                  vi sett fine eksempler på dette innenfor film. Jeg vil også understreke
                  betydningen av å styrke samarbeidet innenfor normering gjennom de fellesnordiske
                  kanaler vi arbeider innenfor på mer generelt grunnlag. 

Jeg tror vi kan konstatere at det er bred enighet om språkpolitikken. Jeg slutter
                  meg i store trekk til saksordførers fremstilling av arbeidet. Jeg vil også særlig
                  rette oppmerksomheten på viktigheten av at vi innenfor høyere utdanning og
                  forskning har en bevisst tilnærming til disse spørsmålene, og jeg viser her til de
                  innspillene som Høyre har hatt i forsknings- og utdanningskomiteen. 

 Jeg slutter meg til dem som har sagt at dette var på tide – det er 40 år siden
                  sist vi behandlet en språkmelding i Norge. 

Norge er et lite språkområde, og det norske språket er under konstant press. Det
                  er derfor behov for en offensiv språkpolitikk. Språket er bærebjelken i norsk
                  samfunns- og kulturliv. Å beherske språk og tekst, skriftlig og muntlig, blir
                  stadig viktigere i arbeidslivet og i demokratiet. 

SV vil peke på det verdifulle mangfoldet som ligger i å ha to norske
                  skriftkulturer. Nynorsk og bokmål er formelt likestilt, men reelt sett har nynorsk
                  likevel vanskeligere vilkår. Det er derfor særlig viktig å sikre nynorsk gode
                  utviklingsmuligheter. Språkpolitikken skal også fremme det språklige mangfoldet.
                  Det betyr at nynorsk blir mer reelt likestilt med bokmål, de samiske språkene blir
                  styrket, språkene til nasjonale minoriteter blir vernet og norsk tegnspråk gis en
                  annen og høyere status. I meldinga blir verdien av den nye språkrikdommen vi har
                  fått takket være innvandringen de siste tiåra, understreket. Det å ta vare på det
                  nordiske språkfellesskapet og styrke den fremmedspråklige kompetansen hos nordmenn
                  flest er også viktige elementer i språkpolitikken. Språkpolitikken er altså et
                  helhetlig og sektorovergripende politikkområde med kulturpolitisk forankring. Det
                  betyr at Kultur- og kirkedepartementet skal ha et overordnet språkpolitisk
                  fagansvar, samtidig som dette er et ansvar som strekker seg langt utover dette
                  departementets ansvarsområder. 

Komiteen understreker hvor viktig det er at alle barn får tidlig og god
                  språkstimulering, og at barn har gode språkferdigheter når de begynner på skolen.
                  Barnehagene er spesielt viktige i denne sammenhengen. Komiteen viser videre til at
                  kommunene har et viktig ansvar med tanke på å drive forebyggende arbeid med språk
                  for barn og unge, også for dem som ikke går i barnehage. 

Språkmeldinga tar til orde for en allmenn språklov. Loven skal slå fast det norske
                  språkets offisielle status som hovedspråk i Norge, og det skal også legges rammer
                  for andre språk enn norsk. Meldinga anerkjenner norsk tegnspråk som fullverdig
                  språk, og det overordnete ansvaret for tegnspråket blir forankret i språkloven. 

Dette er noe SV har arbeidet for i mange år, og vi er derfor svært fornøyd med at
                  det endelig er på plass. Tegnspråk er et språk som er nødvendig for mange, det er
                  et språk med mange nyanser. Det er derfor riktig og nødvendig at språket blir
                  behandlet i den offisielle språkpolitikken. Det vil i tillegg komme på plass en
                  egen tegnspråkkonsulent i Språkrådet, og fra nå av er det Språkrådet som får det
                  formelle ansvaret for å utvikle tegnspråk. For de gruppene som bruker tegnspråk
                  som dagligspråk, er dette en seier og en anerkjennelse. For oss andre er det en
                  berikelse. 

Barn, unge og voksne som helt eller delvis mangler tale, har behov for alternative
                  kommunikasjonsformer for å uttrykke seg og gjøre seg forstått. I Norge fins det
                  nærmere 500 barn og unge under 20 år som verken har tale- eller tegnspråk som
                  aktuell kommunikasjonsform. Under behandlinga av stortingsmeldinga om språk har
                  komiteen valgt å rette søkelyset mot andre måter å kommunisere på for dem som har
                  språklige funksjonshemninger, som enten kan være medfødt, eller som har oppstått
                  gjennom sykdom eller skade seinere i livet. Mange med sykdommen cerebral parese,
                  muskelsykdommer, autisme eller andre utviklingsmessige vansker har verken tale
                  eller motorikk til å mestre tale- eller tegnspråk, men har ofte normal
                  språkforståelse og akkurat de samme behov som alle andre for å kunne kommunisere.
                  For mange av disse er alternativ eller supplerende kommunikasjon, ASK, det eneste
                  alternativet. 

Vi i komiteen viser til at ny teknologi og faglig-pedagogisk utviklingsarbeid gjør
                  det mulig å gi disse menneskene et verktøy til å kommunisere. For å kunne gi et
                  helhetlig og likeverdig tilbud til denne gruppa er det behov for å samle
                  kompetanse rundt det å stille diagnoser, utvikle pedagogiske og tekniske
                  hjelpemidler samt drive skolering av støtteapparatet. 

Med denne språkmeldinga legger Regjeringa grunnlaget for en ny og offensiv
                  språkpolitikk. Det overordnete målet er å sikre det norske språkets status og bruk
                  på alle samfunnsområder, slik at det kan stå fram som et fullverdig språk. 

Svein Roald Hansen hadde her overtatt presidentplassen.
               

 (leiar i komiteen): Stortingsmeldinga om norsk språk er ei viktig melding. Debatt
                  om norsk språkpolitikk og korleis vi best mogleg tek vare på det norske språket,
                  er naudsynt. Meldinga gir ein god analyse av situasjonen, og peiker på viktige
                  utfordringar. Eg vil særleg peike på kor viktig det er å styrkje nynorsken sin
                  posisjon. 

Formelt sett er nynorsk og bokmål likestilte målformer, men reelt sett har nynorsk
                  vanskelegare kår. Kristeleg Folkeparti meiner derfor at det offentlege har eit
                  særskilt ansvar for å leggje til rette for at nynorsk kan utvikle seg på ein god
                  måte. Bruk av nynorsk i offentleg forvalting representerer ei motvekt til dei
                  delane av samfunnet der nynorsk har dårlege rammevilkår. 

Det er ei kjend sak at Framstegspartiet kjempar mot retten til å få svar frå det
                  offentlege på si eiga målform. Framstegspartiet vil modernisere og effektivisere
                  offentleg sektor bort frå kravet om bruk av nynorsk. Framstegspartiet meiner
                  nynorsken «reduserer effektiviteten og evnen til å oppfylle målsettingene til de
                  respektive etater», som dei skriv i innstillinga. Heldigvis er partiet åleine om å
                  meine at nynorsk er ei økonomisk belasting for samfunnet. 

Kristeleg Folkeparti meiner at vi ikkje har råd til å gi slepp på det språklege og
                  kulturelle mangfaldet vi har. 

Demokrati treng mekanismar for å verne minoritetsinteresser. Dette gjeld ikkje
                  minst på område som har med språkleg og kulturelt mangfald å gjere. Språk og
                  språkutvikling gjeld alle delar av samfunnslivet. Dette handlar om demokrati og
                  medvit om språket sin verdi for kultur og identitet. Nynorsken har mot seg eit
                  fleirtalspress. Derfor må ein frå statleg hald stimulere og leggje til rette for
                  nynorsk. I kampen for nynorsken er det ikkje noko som er viktigare enn
                  sjølvkjensle og tiltru til vårt eige språklege opphav. Det same gjeld i kampen for
                  det norske språket i det heile, uavhengig av målformer og talemålsvariantar. Vi
                  treng å få oppleve nynorsk teater, film, litteratur, song og tale. 

Å vere stolt av sitt eige, anten det er språket eller kulturen i ei vidare
                  meining, er også det beste utgangspunktet for å utvikle toleranse og respekt for
                  andre kulturytringar. Det er noko av det viktigaste vi kan bringe vidare til
                  komande generasjonar. Vi må lære dei å vere stolte av nynorsk! 

Bokmålsbarn får mykje gratis fordi dei møter sitt eige språk overalt. Nynorske
                  barn gjer ikkje det. Dei må få møte sitt eige språk fleire stader enn i
                  skulebøkene. Dei må erfare at språket deira kan brukast til alt og overalt. Barn
                  og unge nyttar mykje tid til ulike medium. Språkbruken i barne- og ungdomsprogram
                  har mykje å seie for språket barn og ungdom nyttar i dagleglivet. Derfor er det
                  viktig at barn møter nynorskspråklege barn i barneprogram på fjernsyn og i radio.
                  Allmennkringkastarane har eit klårt ansvar for å fremje eit språkleg mangfald,
                  også i høve til barn og unge. 

Eg meiner det er uheldig at einskilde norske aviser nektar journalistane sine å
                  skrive nynorsk. Ordninga med momsfritak for aviser og pressestøtta har nettopp til
                  formål å sikre ytringsfridom og mediemangfald. 

I meldinga står det: 

«Departementet ventar at riksdekkjande aviser i større grad gjev høve til å
                     nytta nynorsk på redaksjonell plass.» 

Eg meiner dette er for passivt. Eg meiner dei nasjonale mediehusa bør tillate
                  papir- og nettjournalistane sine å skrive nynorsk, og at dei bør arbeide for ein
                  generelt høgare nynorskdel. Dette handlar både om ytringsfridom i det norske
                  språksamfunnet og om språkleg og kulturelt mangfald. Dette er ikkje å gripe inn i
                  den redaksjonelle fridomen, slik nokon hevdar, tvert imot. Dette handlar om
                  ytringsfridom. 

Eg vil ta opp forslaget frå Kristeleg Folkeparti om å be Regjeringa vurdere tiltak
                  for auka bruk av nynorsk i dei riksdekkjande papir- og nettavisene. 

Det er viktig å sikre døve sine interesser i samfunnet. Det er viktig at
                  teiknspråk blir anerkjent som fullverdig språk. For mange er det vanskeleg å få
                  tilstrekkeleg informasjon frå samfunnet rundt seg på ein like god måte som alle
                  andre får. Det er viktig med krav til teksting og teiknspråktolking for digitale
                  medium på fjernsynsområdet. Teksting av filmar på kino er også viktig for svært
                  mange menneske for at dei skal bli inkluderte i den kulturelle opplevinga. Derfor
                  er det eit paradoks av vi har mange kjempegode norske filmar som går land og
                  strand rundt, men som mange, mange tusen ikkje får gleda av å oppleve fordi dei
                  ikkje kan høre det som blir sagt, for det blir ikkje teksta. Ingen ønskjer å bli
                  ekskludert, derfor må vi kjempe for at alle blir inkluderte. 

 Representanten May-Helen Molvær Grimstad har tatt opp det forslaget hun refererte
                  til. 

 Senterpartiet har lenge ivret for en ny gjennomgang av språkpolitikken. Vi er
                  derfor svært fornøyd med at vi i dag har kommet så langt at St.meld. nr. 35 for
                  2007–2008 skal behandles i Stortinget. 

I helgen ble Magnhild Meltveit Kleppa tildelt årets målpris av Noregs Mållag. Som
                  kjent er det min navnesøster som opprinnelig er innvalgt for Rogaland i denne
                  perioden, og i hennes ånd burde nok mitt innlegg vært skrevet på nynorsk. Men også
                  Rogaland kjennetegnes av en todeling når det gjelder hovedmål, og siden jeg
                  representerer den sørligste delen av Rogaland, nemlig Dalane, og ikke Ryfylke, er
                  innlegget skrevet på bokmål, men framføres likevel hovedsakelig på dialekt. 

Når Senterpartiet har arbeidet for å få en ny, helhetlig gjennomgang av
                  språkpolitikken, skyldes det bl.a. en erkjennelse av at dagens virkemidler ikke er
                  tilstrekkelige for å nå de ønskede mål på språkområdet. Samtidig er den totale
                  språksituasjonen i stadig endring, og en må være våken for å ha de rette
                  virkemidlene for til enhver tid å møte endrede vilkår og utfordringer for norsk
                  språk. 

Senterpartiet er tilfreds med at meldingen har en offensiv tilnærming til å
                  motvirke domenetap for norsk språk. Samtidig skal det legges spesielt til rette
                  for at nynorsk skal bli mer reelt likestilt med bokmål, og samisk språk, språket
                  til nasjonale minoriteter, norsk tegnspråk og alle de nyere innvandrerspråkene gis
                  høyere offisiell status og dermed rettigheter. En allmenn språklov vil være et
                  viktig grep for å definere status og rolle også for andre språk enn norsk innenfor
                  en helhetlig språkpolitikk. 

Norge utgjør et lite språkområde, og i en globalisert verden er det derfor viktig
                  både at det nordiske språksamarbeidet fornyes, og at den fremmedspråklige
                  kompetansen vektlegges parallelt med styrkingen av norsk språk innenfor alle deler
                  av norsk samfunnsliv. Når det er sagt, er det ingen tvil om at hovedfokuset
                  framover først og fremst må rettes inn mot å videreutvikle et fullverdig
                  vitenskapelig fagspråk på norsk dersom vi skal motvirke domenetap for norsk språk
                  i konkurranse med spesielt engelsk. Ikke minst er det viktig å synliggjøre det
                  samfunnsansvar arbeids- og næringslivet og det akademiske utdanningsmiljøet har i
                  denne sammenheng. 

Oppbyggingen av en norsk språkbank er det største enkeltstående tiltaket som blir
                  varslet i meldingen. Senterpartiet mener det er avgjørende å få denne finansiert
                  for å kunne utvikle tilstrekkelig programvare og språkteknologiske produkt på
                  norsk. Uten denne nasjonale resurssamlingen vil mange av de nye teknologisk
                  avanserte løsningene bli mindre tilgjengelige for nordmenn, og med hovedsakelig
                  engelskbaserte produkt er det åpenbart at domenetapet for norsk språk kan bli
                  alvorlig. Det er samtidig nødvendig å stimulere bruken av nynorsk i samfunnet mer
                  systematisk og aktivt enn hittil, fordi nynorsk er særlig presset. 

Den skjerpede internasjonale konkurransen innenfor kulturområdet gjør det også
                  nødvendig å ha en bevisst holdning til nødvendigheten av å gi betydelig offentlig
                  økonomisk støtte for å fremme ny litteratur, film og scenekunst. Innkjøps-,
                  produksjons- og tilskuddsordningene må videreføres, og det må utvikles
                  formålstjenlige tiltak for utvikling av norske dataspill. Senterpartiet er videre
                  enig i at både pressestøtten og momsfritaket på aviser skal videreføres. Disse
                  virkemidlene bidrar til at både språklig bredde og mangfold aktivt stimuleres. 

Det gjenstår fortsatt mye arbeid med dokumentasjon av norsk tale- og skriftspråk.
                  Senterpartiet ser fram til at Norsk Ordbok kan ferdigstilles i 2014. Denne vil
                  dokumentere det nynorske skriftspråket, men også det norske talespråket i form av
                  dialektord fra hele landet. Ellers haster det med å få på plass en løsning i
                  spørsmålet om innsamling av stedsnavn, og Senterpartiet mener den foreslåtte
                  trinnvise tilnærmingen kan være formålstjenlig. 

Det offentlige språket vil naturlig framstå som et forbilde for andre. Det er
                  derfor gledelig at det skal etableres en standard for språklig kvalitet i det
                  offentlige. I den nye statlige kommunikasjonspolitikken vil det videre være en
                  uttalt ambisjon at språket skal være enkelt, korrekt og forståelig og i samsvar
                  med gjeldende rettskrivnings- og likestillingsregler. Ved å etablere et permanent
                  språkpolitisk oppfølgingsregime vil språkpolitikken settes i system og
                  kontinuerlig settes under debatt. Denne meldingen er bare et første skritt for å
                  styrke den totale språksituasjonen i landet. Mer enn 100 tiltak skal iverksettes,
                  og ikke minst får det nye, utvidede språkrådet en nøkkelrolle. 

 Språkmeldingen inneholder mange store og små saker, men den saken som kanskje har
                  berørt en gruppe sterkest, er at tegnspråket får en offisiell status. Mange har
                  snakket om det, men det måtte en rød-grønn regjering til for å få gjort noe med
                  det. Jeg vet at det er mange her i dag som dette betyr mye for, og vi kan vel
                  sende dem en hilsen fra et samlet storting. 

Språk er et grunnleggende vilkår i alle menneskers liv. Gjennom språket opplever
                  og forstår vi tilværelsen, uttrykker tanker og følelser og samhandler med andre.
                  Språket gir tilgang til litteratur og kultur og er nøkkel til medvirkning i
                  samfunnet og til å lykkes med utdanning og i yrkeslivet. Derfor trenger vi en
                  solid og aktiv språkpolitikk, og derfor varslet vi både i Soria Moria-erklæringen
                  og i Kulturløftet at vi ville føre en offensiv språkpolitikk. 

Nå legger vi fram stortingsmeldingen Mål og meining, og jeg tør påstå at det aldri
                  før har vært lagt fram et så omfattende stortingsdokument som på en systematisk
                  måte drøfter den norske språksituasjonen. Jeg har sagt det før, og jeg gjentar det
                  gjerne fra Stortingets talerstol: Dette er den viktigste kulturmeldingen vi har
                  lagt fram i denne stortingsperioden. 

Den offentlige språkdebatten i Norge har ofte artet seg som en kamp mellom bokmål
                  og nynorsk. I dag må språkpolitikken ha et videre perspektiv. Det overordnede
                  målet er å sikre posisjonen for norsk som et fullverdig, samfunnsbærende språk i
                  Norge. 

Dessverre bærer fortsatt noen av merknadene i komitéinnstillingen preg av at det
                  er den gamle språkdebatten, nynorsk mot bokmål, som preger holdningen. Vi er i en
                  annen situasjon. Vi har ikke ensidig et dominerende og et mindre skriftspråk i
                  Norge, vi har et norsk språk som faktisk på enkelte områder er truet som et
                  komplett og fullverdig språk. At språket er komplett og fullverdig, betyr at det
                  har en slik status at det kan brukes i alle sammenhenger, og at det har utviklet
                  et spesialisert ordforråd som gjør at det er i levende bruk i alle deler av
                  samfunnslivet og på alle bruksområder. I tillegg skal språkpolitikken legge til
                  rette for likestilling mellom bokmål og nynorsk og ta hensyn til det gamle og nye
                  flerspråklige mangfoldet, det fremmedspråklige kompetansebehovet og det nordiske
                  språkfellesskapet. 

En ny språkpolitikk må bygge på tre demokratiske rettigheter: retten til
                  nasjonalspråk, retten til morsmål og retten til fremmedspråk. Verdien av språklig
                  mangfold er sterkt understreket i europeisk og internasjonalt kultursamarbeid.
                  Alle språk er unike uttrykk for en fellesmenneskelig erfaringsrikdom. Men
                  utviklingen går i retning av færre og større språk. Aldri før har vi sett en mer
                  dramatisk språkdød. Aldri før har ett språk dominert slik engelsk nå gjør som
                  internasjonalt fellesspråk i den globale konkurransen. 

Også i Norge er det økende tendens til bruk av engelsk også i situasjoner der
                  kommunikasjonen ikke krever det. Selv om norsk har en størrelse og styrke som gjør
                  at det ikke er regnet som et truet språk, bør det bekymre oss at viktige
                  bruksområder kan gå tapt til engelsk. Da er det viktig at vi har en bevisst
                  holdning til verdien av vårt eget språk, og at vi utvikler en strategi for aktiv
                  språkstyrking. Vi vil sikre norsk en fullverdig funksjon på kort sikt for å styrke
                  språkets overlevingsevne på lang sikt. 

Forsvar mot domenetap er ikke å arbeide for norsk som enerådende bruksspråk, men å
                  utvikle en parallellspråklig strategi. Det innebærer likevel en klar preferanse
                  for norsk. Norsk skal brukes med mindre det er nødvendig eller formålstjenlig å
                  bruke engelsk. Det skal være en gjennomtenkt grunn for å fravike utgangspunktet om
                  norsk som det fortrukne bruksspråket. Men dette krever også
                  parallellspråkkompetanse, at vi mestrer engelsk slik at vi kan delta på en
                  fullverdig måte i internasjonalt samkvem. Det å ha norsk som bruksspråk, å bruke
                  norsk der vi kan, engelsk når det trengs, er en god basis også for å være dyktig i
                  fremmedspråk. Vi trenger å styrke vår fremmedspråkkompetanse. 

Å få til en ny giv innenfor arbeidet med utvikling og tilgjengeliggjøring av
                  fagterminologi på norsk er noe av det aller viktigste for å sikre at norsk språk
                  holder tritt med den raske kunnskapsutviklingen som skjer innenfor et stadig mer
                  spesialisert samfunn. 

Med denne stortingsmeldingen har Regjeringen lagt et solid grunnlag for en ny,
                  strategisk språkpolitikk. En systematisk styrking av norsk på alle
                  samfunnsområder, både bokmål og nynorsk, skal skje innenfor det kulturløftet som
                  Regjeringen varslet i 2004, som har ført til 2 milliarder kr mer til kultur siden
                  den gangen, og som skal videreføres til 2014. Så etterlysningen om konkret
                  handling, oppfølging og penger er det ingen grunn til å bekymre seg for så lenge
                  den rød-grønne regjeringen får fortsette. 

 Det blir replikkordskifte. 

 Fremskrittspartiet er, i likhet med statsråden, svært fornøyd med at man nå
                  anerkjenner tegnspråk som fullverdig språk ved å forankre et ansvar for dette i
                  lovverket. Samtidig har vi en bekymring når det gjelder det siste statsråden var
                  inne på i sitt innlegg, nemlig økonomien og innfasingen av de tiltak som ligger i
                  meldingen. 

Meldingen vi i dag behandler, har mer enn hundre prioriterte tiltakspunkter, men
                  ingen forpliktende økonomiske rammer for disse. Dette kan jo gi betydelige
                  utfordringer med hensyn til når de skal inn i budsjettene, og statsråden henviser
                  til Kulturløftet bare den rød-grønne regjeringen får sitte videre. Vil det si at
                  disse hundre prioriterte tiltakspunktene vil bli faset inn over fire år, eller
                  kommer de i budsjettet nå i høst, eller kanskje kommer de allerede i revidert om
                  noen få dager? Og spesielt i forhold til et løft for tegnspråk: Når kommer dette?
               

 Det kommer enda tidligere faktisk, fordi noen av tiltakene i språkmeldingen kom
                  allerede i årets budsjett – 10 mill. kr er innfaset allerede. 

Noen av prosjektene kan gjennomføres veldig raskt, andre vil ta lengre tid. Det
                  største enkeltprosjektet er vel oppbyggingen av en nasjonal språkbank. Det er et
                  langt lerret å bleke og kan kreve en del år og i hvert fall store investeringer.
                  Vi tar det i hvert enkelt budsjett. Men hvis opposisjonspartiene er med oss i et
                  stort kulturløft fram til 2014, vil jo det kunne gi et tilsvarende løft på
                  budsjettet som de fire årene vi har bak oss, med 2 milliarder i økning. Så vi
                  tenker på å følge opp meldingen på alle punkter så raskt det lar seg gjøre rent
                  praktisk og innenfor Kulturløftets rammer. 

Så bare én ting som gjelder uklarhet hos Fremskrittspartiet: Det står at nynorsken
                  har blitt forfordelt. Det betyr vel egentlig det motsatte av hva
                  Fremskrittspartiet mener å si. Men det kan jo være at man mener at man gjør
                  nynorsken en veldig stor tjeneste, en såkalt bjørnetjeneste. 

 Jeg er særdeles enig med statsråden i viktigheten av at vi nå ved denne korsvei
                  fokuserer på forholdet norsk–engelsk, eller iallfall hvordan det norske språket
                  best skal ha rom i fremtiden. Jeg har etterlyst det skandinaviske perspektivet på
                  det. Det er jo slik at det i Norden er et sted mellom 20 og 25 millioner mennesker
                  som faktisk snakker et skandinavisk språk. I det ligger en stor ressurs, for dette
                  dreier seg om volum. Det å ha liv i et språk dreier seg veldig mye om å ha et
                  stort volum i skrift, tale, film – i alle sammenhenger der språk brukes. 

I Norge har vi hatt en tøff språkdebatt i godt over hundre år. Kanskje har vi noe
                  å lære bort? Kanskje kunne Norge ta en del initiativer i det nordiske fellesskapet
                  for å styrke det skandinaviske språkfellesskapet? Jeg vil gjerne spørre statsråden
                  om han har noen tanker om det. 

 Jeg er helt enig med representanten Olemic Thommessen i dette perspektivet, og jeg
                  tror også at det språklige, og egentlig kultursamarbeid generelt, er mye av
                  basisen i det nordiske samarbeidet som vi har. 

Det å ha en kulturproduksjon på eget språk som utveksles med andre land, særlig
                  f.eks. innenfor film og tv-serier som originalspråket jo formidles på, riktignok
                  med teksting, er en veldig effektiv måte å holde ved like den nordiske
                  språkkompetansen på. Så dette er absolutt noe vi bør fortsette med. Dansk og
                  svensk er jo i en tilsvarende situasjon som norsk – mediumstore språk som ikke i
                  seg selv er truet, men hvor domenetapet er overhengende. Så her kan vi både lære
                  av de tiltakene svensker og dansker gjør, kanskje også lære dem noe, og ha nytte
                  av en bred utveksling. 

 Eg har to spørsmål til statsråden. 

Det eine spørsmålet gjeld noko som står i meldinga, nemleg følgjande: 

«Departementet ventar at riksdekkjande aviser i større grav gjev høve til å
                     nytta nynorsk på redaksjonell plass.» 

Eg lurer på kor lenge statsråden skal vente. Og viss han ventar og ventar og
                  ingenting meir skjer, og dei som ønskjer å skrive nynorsk, framleis ikkje får lov
                  til det, kva vil då statsråden gjere? Det er det eine spørsmålet. 

Det andre spørsmålet er: Når det gjeld teksting og teiknspråktolking for alle som
                  ikkje kan høyre, kva konkrete tiltak vil statsråden setje i verk for at dei skal
                  få dei rettane dei eigentleg burde ha til å få med seg nyheitene, til å få med seg
                  det som skjer, eller til å gå og sjå ein god norsk film, ved at det blir teksta?
                  Kva konkrete tiltak vil statsråden setje i verk for å sikre at fleire får del i
                  det som skjer i informasjonssamfunnet? 

 For det første: Når det gjelder bruken av nynorsk og bokmål i pressen, er dette
                  noe som tilligger redaktøransvaret. Vi har sågar i denne sal lovfestet
                  redaktørfriheten, og det inkluderer ikke bare hva som skal på trykk, men hvordan
                  det skal på trykk, hvilket skriftspråk som skal brukes. 

Når det er sagt, tror jeg at den endrede språkdebatten vi nå har fått, hvor
                  skismaet, konflikten mellom nynorsk og bokmål, er mye svakere og kanskje ikke
                  lenger heller så nær integrert med andre samfunnskamper – ulike grupper som
                  kultur/motkultur, sentrum/periferi osv. – gjør at muligheten for å få bruke
                  alternativt skriftspråk til det som er hovedspråket i et medium, er større. Der
                  ser vi en positiv utvikling. Men jeg er mot å bruke økonomiske tvangsmidler til å
                  presse redaktører til å endre den linjen de vil ha. Det er brudd med
                  redaktørplakaten. Her må vi bruke positive virkemidler, f.eks. stipend til god
                  nynorskjournalistikk, for det er ofte nynorsken som ikke slipper til. 

 Det var interessante bemerkninger om redaksjonell frihet, som jeg i og for seg
                  deler. 

Jeg har lyst til å spørre om språkbanken. Språkbanken er ikke bare en veldig
                  viktig bank for forskning og utvikling, men også en viktig bank for innovasjon,
                  tekniske løsninger og utvikling av gode forretningsideer knyttet til språk, som er
                  knyttet til mye av framtida. 

Å legge dette til Språkrådet betyr at en legger oppbyggingen av en bank knyttet
                  til mye innovasjon, til det offentlige. Er ikke statsråden redd for at vi nå
                  kaster bort en masse offentlige penger som egentlig kunne vært brukt til
                  innovasjon, og som kunne vært drivkraft i bedrifter som hadde funnet på gode
                  forretningsideer knyttet til en slik språkbank? Er det ikke slik nå at vi kaster
                  bort masse penger på noe som egentlig kunne vært drevet fram av næringslivet selv?
               

 Nei, jeg tenker egentlig motsatt. Jeg tenker at dette er en infrastruktur, en
                  base, som det kan bli veldig mye god næringsutvikling ut av. Problemet er bare at
                  det er ikke én enkeltaktør som har råd til å lage den databasen av språk som
                  trengs. Det må vi gjøre i fellesskap. Det er et slags kollektivt gode. 

Så kan da ulike tjenester, næringslivsprodukter, gode arbeidsplasser utvikles på
                  basis av den. Om det da skal være slik at vi som det offentlige sørger for at
                  dette er gratis, fritt tilgjengelig for alle, eller om de som bruker dette i stort
                  omfang og lager arbeidsplasser av det, skal være med å drifte og vedlikeholde i
                  hvert fall de tjenestene som er nødvendige for at de kan bruke denne databasen,
                  det får vi komme tilbake til. 

Jeg tror vi må ta et felles løft her. Det er dette som må ligge som en basis, et
                  fundament, for at alle de arbeidsplassene som jeg er helt sikker på kommer på
                  dette området, skal utvikles. Det er tankegangen. Vi sørger for det kollektive
                  godet som en språkbase er, og så kan bedriftene lage gode norske arbeidsplasser ut
                  fra det, basert på norsk språk. 

 Flere har ikke bedt om ordet til replikk. 

De talere som heretter får ordet, har en taletid på inntil 3 minutter. 

 I den nye boka til Morten Søberg, Senatet som aldri vart, fortel han om den første
                  stortingsrepresentanten som kravde å bli referert på nynorsk. Det er litt stas å
                  stå her i dag, som oldebarnet til Lasse Trædal, og behandle ei stortingsmelding
                  som slår fast retten til å bruke sitt eige mål når som helst og kor som helst. 

Mål og meining er eit viktig dokument som gjev ei god og samla framstilling av
                  språksituasjonen her i landet. Viktige stikkord er språkleg identitet og språkleg
                  mangfald i eit moderne fleirkulturelt samfunn. Gjennom konkrete tiltak vert
                  grunnlaget lagt for ein heilskapleg norsk språkpolitikk. Ein viktig premiss er at
                  me har to jamstelte målformer. Meldinga slår fast at nynorsken er under press, og
                  at det må gjerast viktige grep for å rette opp den skeive maktbalansen. Mellom
                  anna må ein leggje «spesielt til rette for at nynorsk blir meir reelt likestilt
                  med bokmål». Eller for å sitere fleirtalet, som understrekar «behovet for ei viss
                  utjamning av konkurransevilkåra mellom bokmål og nynorsk». 

Det er interessant å merke seg at Framstegspartiet, som skriv at dei er «varme
                  tilhengere av nynorsk», også på dette området vil la marknadskreftene rå. Dei vil
                  «avvikle forfordelingen av en målform på bekostning av en annen». 

Styrking av nynorsken treng eit mangfald av tiltak på mange ulike område av
                  samfunnslivet. Eg vil kort peike på nokre som ligg i denne meldinga. Andre viktige
                  tiltak, t.d. i barnehage og skule, ligg i St.meld. nr. 23 for 2007–2008 Språk
                  bygger broer. 

Omsynet til nynorsk skal alltid vurderast spesielt når det handlar om norsk språk.
                  Dette krev arbeid over sektorgrenser, internt i og mellom departement. Kvar er
                  t.d. nynorskperspektivet i den nye digitaliseringsmeldinga? Nynorskinstitusjonane
                  må få gode rammevilkår i dei årlege statsbudsjetta. Dei fleste har lite pengar og
                  er avhengige av offentleg støtte. 

Det økonomiske grunnlaget for produksjon og publisering av nynorsk
                  kvalitetsinnhald på Internett må sikrast. 

I 2013 er det 200 år sidan Ivar Aasen vart fødd. I meldinga vert det vist til
                  budsjettinnstillinga i 2007, der fleirtalet seier at ein fram mot 200-årsjubileet
                  har eit særleg ansvar for å styrkje arbeidet med nynorsk språk og litteratur. Det
                  skulle borge for at Språkåret 2013 er godt forankra både administrativt og
                  politisk. Dette prosjektet vil kunne gje mange av dei verknadene meldinga
                  framhevar som naudsynte. 

Me har mykje å gjere. Utfordringa blir å følgje opp meldinga i handling og i form
                  av økonomiske løyvingar. Me i SV lovar å gjere vårt med utgangspunkt i eit godt
                  arbeidsprogram som vart vedteke på landsmøtet vårt nyleg. 

 Det er fristende å bruke litt tid på statsrådens historieskriving når det gjelder
                  tegnspråket. Jeg tror at et lite søk i Stortingets dokumenter viser at dette ikke
                  var noe Regjeringen fant på eller gjorde lett, men jeg er veldig glad for at vi i
                  dag har fått tegnspråket inn i den posisjonen det har fått, så jeg skal ikke hive
                  meg inn i noen polemikk med statsråden om det. 

Det jeg hadde lyst til å snakke litt mer om, er norskens posisjon og de ulike
                  utfordringer språket står overfor. Noen har varslet at norsk er et truet språk.
                  Jeg deler nok ikke den oppfatningen. Grunnen til det er sammensatt. 

Hvis vi ser 30 eller 40 år tilbake i tid, omtrent da jeg ble født, var det så å si
                  ingen som lærte norsk ellers i verden. I dag er det titusenvis av mennesker som
                  lærer norsk for å kunne bruke det som språk. 

Dagens ungdom skriver utrolig mye mer enn hva jeg gjorde i min ungdomstid. I min
                  ungdomstid skrev vi stiler, men vi skrev stort sett ikke noe mer. Dagens ungdom
                  befinner seg i en digital verden, og de befinner seg i kommunikasjonsverden der
                  skriftspråket er mye viktigere. Det betyr også at ungdom kommuniserer på mange
                  ulike måter. De kommuniserer ulikt ut fra ulike fora de er i. Noen er engstelige
                  for at man skal se SMS-språk i stiler, eller at man skal bruke Facebook-former i
                  skolen, mens dagens ungdom vet at de ulike fora har ulike språk. Det fører til en
                  større språkbevissthet og en større bevissthet knyttet til språkets sammensatthet. 

En annen ting er at flerspråkligheten kommer til å bli normaliteten, og i en mer
                  flerspråklig verden vil også norsk som språk kunne styrke seg, fordi
                  flerspråklighet er mye mer vanlig. Og den som går rundt og tror at trusselen mot
                  norsk heter engelsk, er, for å si det pent, ganske gammeldags, for kanskje kommer
                  trusselen mot norsk til å hete mandarin eller arabisk eller noe annet. Det å tro
                  at det er ett språk som har vunnet, er en ganske europeisk sentrert holdning i en
                  globalisert verden. Derfor tror jeg at flerspråklighet, ulike språk, kommer til å
                  ha mye større mulighet i en framtidig globalisert verden, fordi folk kommer til å
                  kommunisere på mange ulike språk, og den intoleransen som Fremskrittspartiet
                  presenterer med at det bare er eget skriftspråk som gjelder, tror jeg kommer til å
                  være gammeldags ganske fort. Og i dette ligger også at politikken vår er knyttet
                  til urfolks språk som en annen representant fra Venstre kommer til å snakke om.
               

 Jeg slutter meg til det som representanten Trine Skei Grande har sagt i denne
                  saken, men jeg vil gjerne si noe om det som har med samisk og kvensk språk å
                  gjøre. 

Meldingen som vi debatterer i dag, har som målsetting å være utgangspunkt for en
                  helhetlig og sektorovergripende språkpolitikk, og da er det nødvendig at denne sal
                  er oppmerksom på de forpliktelsene vi har i forhold til urfolks- og
                  minoritetsspråk. 

Statlige myndigheter har et selvstendig ansvar for å bevare og videreutvikle
                  samisk og kvensk kultur, som også er en del av den felles kulturelle arven i
                  Norge. Det er viktig at nasjonale minoriteter og urfolk sikres retten til eget
                  språk, kultur og samfunnsliv, slik det er forankret i internasjonale konvensjoner.
                  Jeg er derfor svært glad for at et flertall i komiteen i merknads form har
                  understreket at levende samiske språk er en sentral forutsetning for samisk
                  kultur, og at det samme flertallet understreker at det er svært viktig at
                  handlingsplanen for samiske språk blir fulgt opp med tilfredsstillende ressurser.
                  Den forpliktelsen håper jeg at vi får se igjen i budsjettbehandlingene i årene
                  framover. 

Når det gjelder situasjonen for kvensk språk, er jeg noe mer bekymret. For tre
                  generasjoner siden snakket en betydelig andel av innbyggerne i Troms og Finnmark
                  kvensk eller finsk. Denne ressursen ble borte som en følge av statens
                  fornorskningspolitikk, og i dag er det tydelig manglende eller passive kvenske
                  språkkunnskaper blant den kvenske befolkningen. Europarådets ekspertkomité
                  uttrykte i 2007 en sterk bekymring for den mangelfulle politikken som norske
                  myndigheter har ført for å berge det kvenske språket. Til tross for dette har
                  Regjeringen ikke tatt tilstrekkelige grep. Anbefalinger fra Europarådet er helt
                  klare når det gjelder kvensk språk. Det må prioriteres en strukturert politikk for
                  beskyttelse og fremme av kvensk språk i samarbeid med språkbrukerne, spesielt
                  vedrørende standardisering av kvensk, bedring av undervisning i og om kvensk på
                  alle nivå, og økning i bruken av kvensk i det offentlige rom. I tillegg vektlegges
                  styrking av læremiddelutvikling og lærerutdanning. Etter Venstres mening gir
                  behandlingen av språkmeldingen et svært godt utgangspunkt for å sette i gang
                  konkrete tiltak for å styrke kvensk språk. I innstillingen skriver flertallet,
                  alle unntatt Fremskrittspartiet, at kvensk er et svært utsatt språk, og legger til
                  grunn at departementet vil fortsette med en systematisk styrking av språket.
                  Samtidig understrekes det tydelig at det er departementet som har det overordnede
                  ansvaret for kvensk språk og kultur. Det som imidlertid skuffer meg, er at det
                  bare er Venstre, sammen med Kristelig Folkeparti og Høyre, som mener det er
                  nødvendig med en egen handlingsplan for vitalisering av kvensk språk på alle nivå,
                  og som fremmer forpliktende forslag om dette i innstillingen. Jeg synes det er
                  svært underlig at regjeringspartiene ikke støtter dette forslaget, og kan ikke si
                  annet enn at det er svært beklagelig. Det haster med å få på plass en slik
                  handlingsplan. 

 Som saksordfører er det mange ting jeg syns vi skulle ha tatt opp. Derfor benytter
                  jeg sjansen til treminuttersinnlegg. 

Det ene er makten som ligger i språk, og et aspekt som er trukket fram i
                  komiteinnstillingen, er det offentliges kommunikasjon med sine borgere gjennom det
                  offentlige språket. Jeg må innrømme at jeg har sjøl sittet sammen med godt
                  utdannede jurister og lest brev fra det offentlige, der det faktisk var umulig å
                  skjønne poenget med å motta dette brevet. Jeg syns det er flott når f.eks. Oslo
                  kommune har en kampanje for å bruke et bedre språk, men også et forståelig språk,
                  og ikke et fagspråk, i kommunikasjon med sine borgere gjennom skriv fra det
                  offentlige. Det handler om makt og språk, men det handler også om god folkeskikk.
                  Det er god folkeskikk at man snakker til folk på en måte som gjør det mulig for
                  dem å forholde seg til den informasjonen de faktisk får. Dette henger sammen med
                  den helhetlige tankegangen som jeg syns ligger her fra komiteen når det gjelder
                  både muligheten til teksting og muligheten for å høre igjen sitt eget språk. Dette
                  henger også sammen med satsingen på bruk av barnehager når det gjelder
                  språkutvikling hos unger. Jeg syns det er rart at det er uenighet på noen av de
                  områdene. Å bruke barnehagen til å teste unger i språkutvikling og også til å
                  hjelpe dem på vei til en bedre språkutvikling er veldig viktig og utrolig lett
                  investerte penger for den virkningen det får senere. Å gi ungene den hjelpen så
                  tidlig som overhodet mulig, gir dem en bedre skolegang. Da er vi tilbake til
                  språket som grunnleggende base, som jeg snakket om i mitt forrige innlegg. Det er
                  en grunnleggende base for identitet og flerspråklighet som normalitet som hjelper
                  oss i samfunnet til å tolerere at vi kommuniserer på ulike språk. I min
                  drømmeverden har unger en mulighet til å kunne velge sitt eget morsmål som annet
                  fremmedspråk, kunne få undervisning i det med skikkelig god kvalitet og få
                  vitnemål. Men det er også en drøm at tegnspråk kan være et fremmedspråk i klassen,
                  slik at ikke bare hun med implantat på øret kan få behandlet tegnspråket sitt
                  likestilt med det talespråket hun har, men at også bestevenninnen kan velge det
                  som et språk på skolen som alle andre språk. For meg er dette en tankegang om en
                  grunnleggende holdning til språk og flerspråklighet som jeg tror det norske
                  språket hadde hatt godt av, men først og fremst hadde norske elever hatt en stor
                  fordel i livet hvis de hadde hatt denne muligheten. 

 Først for å oppklare: Jeg tror kanskje vi snakker forbi hverandre når det gjelder
                  norsk som et truet språk. Jeg tror ikke at noen språkforskere mener at norsk som
                  sådan er truet, eller at ungdommene i Norge kommer til å gå over til engelsk i sin
                  kommunikasjon på SMS eller Facebook. 

Det som ligger i at norsk er truet, er at det er truet som et fullverdig språk, at
                  det finnes områder i samfunnet der det ikke lenger finnes fullgode norske uttrykk.
                  Vi ser f.eks. innenfor akademia at veldig mye publiseres på engelsk. Det er viktig
                  fordi man skal være en del av internasjonalt forsknings- og utdanningssamarbeid.
                  Men samtidig er det viktig at vi opprettholder et norsk fagspråk. Man forstår
                  bedre sitt eget språk. Man tenker klarere på sitt eget språk. Derfor sier vi bl.a.
                  at målet må være at når man publiserer noe på engelsk, f.eks. en
                  doktorgradsavhandling, må det også være et godt sammendrag på norsk, slik at man
                  hele tiden må bruke norsk språk. Det som ligger i å være truet, er at det ikke er
                  fullverdig. Det skal vi være bevisst på, og vi skal sørge for at vi har disse
                  faguttrykkene. Næringslivet kan være en annen slik arena. 

I replikkordvekslingen fikk jeg spørsmål fra Molvær Grimstad om hvordan vi skal
                  følge opp tegnspråket. Det rakk jeg ikke å svare på. Det må vi gjøre i nært
                  samarbeid med brukerne. Men Språkrådet kan få styrket sin kompetanse her. Vi må
                  jobbe internasjonalt og sørge for at tegnspråkets stilling også der blir sterkere.
                  Vi må vurdere situasjonen for tegnspråkbrukerne med hensyn til praktisk
                  tilrettelegging for bruk av tegnspråk på ulike samfunnsområder og de formelle
                  rettighetene og pliktene som er knyttet til dette. Vi vet jo også at ny teknologi,
                  nye måter å kommunisere på, kan legge til rette for at også tegnspråket kan komme
                  til anvendelse i mange flere sammenhenger. En viktig konsekvens av meldingen er å
                  følge opp dette på en god måte. 

Jeg synes at denne debatten viser at norsk språkdebatt er kommet inn i et annet
                  farvann. Tiden for de tilspissede debattene og sterke konfliktene tror jeg er
                  forbi. Vi ser at både nynorsk- og bokmålbrukere har en felles sak, nemlig å sikre
                  begge skriftspråkene et godt norsk. Jeg synes derimot det er litt rart at enkelte
                  partier her i salen bruker ordet «tvang» om å lære sidemål. Vi bruker jo vanligvis
                  ikke ordet «tvang» om andre ting i fagplan og lærerplan og om det man skal lære på
                  skolen. Det er helt det samme her. Skal vi ha en kunnskapsskole, må jo det å lære
                  de to skriftspråkene norsk og nynorsk være et av fundamentene for en god
                  kunnskapsskole. Så uttrykket «tvang» synes jeg er en merkelig terminologi. 

 Flere har ikke bedt om ordet til sak nr. 1. 

(Votering, se side 2742) 





                    

 Under debatten er det satt fram 12 forslag. Det er 

forslagene nr. 1–5, fra Ulf Erik Knudsen på vegne av Fremskrittspartiet 

forslag nr. 6, fra Trine Skei Grande på vegne av Fremskrittspartiet, Høyre,
                        Kristelig Folkeparti og Venstre 

forslagene nr. 7–9, fra Trine Skei Grande på vegne av Høyre, Kristelig
                        Folkeparti og Venstre 

forslagene nr. 10 og 11, fra Trine Skei Grande på vegne av Kristelig
                        Folkeparti og Venstre 

forslag nr. 12, fra May-Helen Molvær Grimstad på vegne av Kristelig
                        Folkeparti 

Forslag nr. 12, fra Kristelig Folkeparti, tas opp til votering. Forslaget lyder: 

«Stortinget ber Regjeringa vurdere tiltak for auka bruk av nynorsk i dei
                     riksdekkjande papir- og nettavisene.» 

Votering:

Forslaget fra Kristelig Folkeparti ble med 90 mot 6 stemmer ikke
                  bifalt.

(Voteringsutskrift kl. 18.27.38)

 Det voteres over forslagene nr. 10 og 11, fra Kristelig Folkeparti og Venstre.
                  

Forslag nr. 10 lyder: 

«Stortinget ber Regjeringa om å utarbeide ein prioritert handlingsplan for
                        gjennomføring av tiltaka som er presenterte i St.meld. nr. 35 (2007–2008)
                        snarast, og seinast i høve med Revidert nasjonalbudsjett for 2009.» 

Forslag nr. 11 lyder: 

«Stortinget ber Regjeringa om å fremje ei sak om at aksjeselskap som har
                        vedtektsfesta tilhald i Noreg, skal påleggjast å leggje fram årsmeldingane
                        sine på norsk.» 

Votering:

Forslagene fra Kristelig Folkeparti og Venstre ble med 84 mot 12 stemmer
                  ikke bifalt.

(Voteringsutskrift kl. 18.28.00)

 Det voteres over forslagene nr. 7–9, fra Høyre, Kristelig Folkeparti og
                     Venstre. 

Forslag nr. 7 lyder: 

«Stortinget ber Regjeringen utrede spørsmålet om etableringen av en felles
                        nordisk/skandinavisk TV-kanal på kulturområdet.» 

Forslag nr. 8 lyder: 

«Stortinget ber Regjeringa om å stadfeste at omorganiseringa og utvidinga av
                        Språkrådet sine oppgåver skal evaluerast.» 

Forslag nr. 9 lyder: 

«Stortinget ber Regjeringa om å utarbeide ein eigen handlingsplan for
                        vitalisering av kvensk språk på alle nivå.» 

Votering:

Forslagene fra Høyre, Kristelig Folkeparti og Venstre ble med 71 mot 25
                  stemmer ikke bifalt.

(Voteringsutskrift kl. 18.28.22)

 Det voteres over forslag nr. 6, fra Fremskrittspartiet, Høyre, Kristelig
                     Folkeparti og Venstre. Forslaget lyder: 

«Stortinget ber Regjeringen iverksette nødvendige tiltak slik at det snarest
                        etableres et tilbud om språkkartlegging ved fireårskontrollen ved alle
                        landets helsestasjoner, og tilbud om oppfølging og tiltak der det påvises
                        avvikende språkutvikling.» 

Votering:

Forslaget fra Fremskrittspartiet, Høyre, Kristelig Folkeparti og Venstre ble
                  med 52 mot 44 stemmer ikke bifalt.

(Voteringsutskrift kl. 18.28.43)

 Det voteres over forslagene nr. 1–5, fra Fremskrittspartiet. 

Forslag nr. 1 lyder: 

«Stortinget ber Regjeringen fremme sak for Stortinget om avvikling av
                        forfordelingen av en målform på bekostning av en annen.» 

Forslag nr. 2 lyder: 

«Stortinget ber Regjeringen stille i bero de innskjerpinger som har til
                        hensikt å ytterligere styre valg av målform i statlige organ. Stortinget
                        legger til grunn at man ikke setter i verk tiltak som har til hensikt å øke
                        omfanget av en målform ved hjelp av lovreguleringer, og som søker å øke
                        omfanget og virkeområdet til gjeldende mållov.» 

Forslag nr. 3 lyder: 

«Stortinget ber Regjeringen legge til rette for at tjenestemenn i statlige
                        organ skal kunne benytte den målform som faller dem naturlig. Henvendelse
                        til en etat på bokmål kan besvares på nynorsk hvis det er tjenestemannens
                        målform og vice versa.» 

Forslag nr. 4 lyder: 

«Stortinget ber Regjeringen legge til grunn at statlige selskap som har
                        skiftet driftsform, fortrinnsvis til aksjeselskap – men også andre foretak
                        slik som helseforetak – skal være unntatt reguleringer og forskrifter som
                        omfatter statlige organer i målloven.» 

Forslag nr. 5 lyder: 

«Stortinget ber Regjeringen fremme sak for Stortinget om en revisjon av
                        målloven slik at den er i samsvar med realistiske språklige forutsetninger,
                        og at den faktiske anvendelse av målform i den norske befolkningen legges
                        til grunn for lovens formål og gjennomføring.» 

Votering:

Forslagene fra Fremskrittspartiet ble med 76 mot 20 stemmer ikke
                  bifalt.

(Voteringsutskrift kl. 18.29.03)

Komiteen hadde innstilt: 

St.meld. nr. 35 (2007–2008) – Om mål og meining – ein heilskapleg norsk
                  språkpolitikk – vert å leggje ved protokollen. 

Votering:

Komiteens innstilling ble enstemmig bifalt.


                    
                    

 Ingen har bedt om ordet. 

(Votering, se side 2744) 





                    

 Etter ønske fra justiskomiteen vil presidenten foreslå at taletiden blir begrenset
                  til 5 minutter til hver gruppe og 5 minutter til statsråden. 

Videre vil presidenten foreslå at det blir gitt anledning til 5 replikker med svar
                  etter innlegg fra medlemmer av Regjeringen innenfor den fordelte taletid. 

Videre foreslår presidenten at de som måtte tegne seg på talerlisten utover den
                  fordelte taletid, får en taletid på inntil 3 minutter. 

– Det anses vedtatt. 

 (ordførar for saka): Kriminalomsorgsmeldinga set søkjelys på straff som verkar,
                  mindre kriminalitet og eit tryggare samfunn. Då må vi rehabilitera betre, slik at
                  attendefall til ny kriminalitet vert kraftig redusert. 

God rehabilitering er ei utfordring med det høge talet på svært korte dommar som
                  vi har. God rehabilitering krev fleksibilitet innanfor rammene av idømd straff,
                  med gode verkemiddel både innanfor og utanfor fengsla. God rehabilitering krev
                  også planmessig gjennomføring av straffa med kontinuitet og koordinering av tiltak
                  i ein saumlaus straffegjennomføring, utan skott mellom fengsel og friomsorg, og
                  med tett samarbeid med andre verksemder. 

Regjeringa sin tilbakeføringsgaranti vidarefører denne tankegangen: attende og
                  integrert i samfunnet med nødvendig oppfølging. 

Noreg har ikkje livstidsdommar, så alle skal attende til samfunnet etter avslutta
                  soning – og dei kan verta din nabo eller min nabo. Då er viktig at dei dømde vert
                  gjorde i stand til å takla eit kriminalitetsfritt tilvære. Dei viktigaste pilarane
                  er jobb og bustad. Derfor er det viktig at vi har fått på plass utdanning i alle
                  fengsla, og at jobbane er relevante praksisplassar. Men ein treng også å få eit
                  nettverk, slik at fritida vert meiningsfull. Her vil dei frivillige
                  organisasjonane spela ei viktig rolle. 

Tilbakeføringsgaranti inneber eit samarbeid mellom den domfelte sjølv,
                  kriminalomsorga og ulike relevante samarbeidspartnarar. Det er svært viktig at den
                  domfelte sjølv vert involvert i dette arbeidet ved å verta ansvarleggjord for si
                  eiga attendeføring og får moglegheit til sjølvforvalting. Tilbakeføringsgarantien
                  gjev ingen nye rettar. Han inneber derimot at den domfelte skal kunna nytta seg av
                  dei rettane han har, på lik linje med andre borgarar. 

Eit viktig element er å starta så tidleg som mogleg med førebuinga til lauslating,
                  ha progresjon i soninga – dette inneber bl.a. permisjonar – og å leva etter
                  normalitetsprinsippet i fengsla. 

Kunnskap tilseier generelt at soning av straff i fridom gjev mykje betre resultat
                  i form av redusert tilbakefall enn soning innanfor murane i fengslet. Derfor
                  ønskjer fleirtalet i komiteen å utvida bruk av samfunnsstraff, program mot
                  ruspåverka køyring og narkotikaprogram med domstolskontroll. 

Suksessfull tilbakeføring er meir sannsynleg når gjerningsmann og offer har hatt
                  moglegheit til å snakka saman. Derfor vert det i meldinga lagt opp til å tilby
                  konfliktmekling eller andre gjenoppbyggjande tiltak. Eg vil streka under at dette
                  er frivillig. 

Ein samla komité ser på det som svært viktig at det vert ein ansvarlig person i
                  eller i tilknyting til alle fengsla som skal ha hovudansvaret for lauslatinga.
                  Denne «lauslatingskoordinatoren» vil få ei sentral rolle i tilbakeføringsgarantien
                  og må inn på eit tidlegast mogleg tidspunkt i straffegjennomføringa. 

60 pst. av dei innsette har eit rusproblem, og komiteen står samla om at det er
                  positivt at det kjem fleire rusmeistringseiningar, og at dette på sikt bør vera i
                  alle store fengsel. Dette er eit rehabiliteringstilbod til rusmiddelavhengige med
                  rett til tverrfagleg spesialisert rusbehandling. 

Fleirtalet i komiteen har bedt Helse- og omsorgsdepartementet og
                  Justisdepartementet i samarbeid utgreia og vurdera om ansvaret for
                  spesialisthelsetenestene skal samsvara med den helseregionen den innsette sonar i,
                  og ikkje der den domfelte er folkeregisterført, som i dag. 

Det er ein samla komité som peikar på det viktige i at når ein innsett har starta
                  eit behandlingsopplegg, kan det ikkje vera slik at når dommen er ferdig sona,
                  mistar vedkomande behandlingsopplegget og startar på nytt i behandlingskøen. 

Arbeidarpartiet, SV og Høgre ber også om at Helse- og omsorgsdepartementet i
                  samarbeid med Justisdepartementet utgreier behovet for å etablera eigne
                  ressursavdelingar for innsette med omfattande psykiske lidingar, store
                  åtferdsavvik og lettare grad av psykisk utviklingshemming. 

Arbeidarpartiet og SV er opptekne av at det må koma ei avklaring når det gjeld dei
                  som er for sjuke til å sona i fengsel og for friske til å verta innlagde i
                  psykiatrisk institusjon. Det må på plass ein ny strafferettsleg særreaksjon for
                  denne gruppa. 

Ein samla komité peikar på at kriminalpolitikken skal byggja på humanitet,
                  rettstryggleik og likehandsaming. Det er viktig med rask straffereaksjon, både av
                  omsyn til folks rettsoppfatning og av omsyn til tilliten til straffesystemet. Det
                  gjev lovbrytaren ei moglegheit til å gjera opp for seg og gjera opp med samfunnet
                  – og gå vidare i livet sitt. Avvikling av soningskøen er eit nøkkelord her og eit
                  viktig element i det kriminalitetsførebyggjande arbeidet. Straff som verkar, er
                  avgjerande for å kjempa mot kriminaliteten og tryggja samfunnet. 

 Jeg har lyst til å starte dette innlegget med å gi ros til Regjeringen for at den
                  har fått ned soningskøene. Hjertebarnet til Knut Storberget denne perioden har
                  nettopp vært å få ned soningskøene, og det har han nesten klart. Men når vi vet at
                  han har gitt nesten 500 år i soningsrabatt – og innen dette året er omme, vil det
                  være innvilget nesten 600 år i soningsrabatt – kommer kritikken fra
                  Fremskrittspartiet. Og kritikken ligger i metodene for å nå målet om å få ned
                  soningskøene. 

Rosen skal også gjelde den gode meldingen som er lagt fram, selv om det ikke
                  kommer fram så veldig mye nytt i den. I debatter virker det mange ganger som om
                  det er store forskjeller mellom partiene, men vi er faktisk – som også
                  saksordføreren sa – enige om veldig mye når det gjelder denne meldingen. Og det er
                  det veldig godt at vi er. 

Hovedmålsettingen i meldingen er straff som virker – mindre kriminalitet –
                  tryggere samfunn. Dette er noe vi alle ønsker. Spørsmålet er bare: Hvem har de
                  beste løsningene? Her er det forskjellene igjen kommer inn. 

Fremskrittspartiet mener at Regjeringen, med sin klare bruk av alternative
                  soningsformer, uthuler strafferegimet ved at den som begår en kriminell handling,
                  får en lettere straff, noe som igjen fører til en minimalisering av straffens
                  preventive virkning. 

Straff skal være frihetsberøvelse. Straff skal oppleves som straff, både av den
                  som er dømt, og av samfunnet omkring. Den som har begått et lovbrudd, har selv
                  ansvar for å gjøre noe med sin egen kriminalitet. Dette er hentet fra meldingen.
                  Likevel føler vi nok at en del av de tiltakene som Regjeringen tar i bruk, som
                  f.eks. utvidet bruk av alternativ soningsform, ikke ivaretar dette. 

Fremskrittspartiet ønsker en utvidet bruk og bygging av fengsler. Vi ønsker å
                  satse på lukkede soningsplasser for dem som samfunnet trenger beskyttelse mot. I
                  2013 kommer vi til å mangle over 300 fengselsplasser, og Regjeringens løsning er
                  igjen å utvide bruken av alternative soningsformer. Med denne løsningen
                  signaliserer Regjeringen at den flytter soningen fra innsiden og ut i samfunnet. 

Så til et flott og mye brukt ord i denne meldingen: «tilbakeføringsgarantien». I
                  går slo jeg opp i en ordbok for å se hva «garanti» betydde, og det var nok noe
                  helt annet enn det som meldingen legger opp til. Statssekretær Terje Moland
                  Pedersen prøvde for en tid siden å forklare «tilbakeføringsgaranti». Han sa at det
                  ikke var en juridisk garanti, men en politisk garanti. Alle som har vært med i
                  politikken en stund, vet jo at en politisk garanti ikke er så voldsomt bindende.
                  Men intensjonen med tilbakeføringsgarantien er god – og noe som også
                  Fremskrittspartiet også støtter. 

Vi ønsker alle å redusere antall tilbakefall til kriminalitet – gi de innsatte et
                  godt innhold i soningen og rehabilitere dem ut av kriminalitet. Rettighetene deres
                  ligger der allerede, det er bare å få det til å fungere. Kriminalomsorgen må bli i
                  stand til å klare disse oppgavene – også økonomisk. 

Vi må også utdanne flere betjenter for å klare å ivareta dette at de innsatte skal
                  ha en kontaktperson. Ofte blir det byråkrati, og nøkkelen ligger også hos
                  kommunene. Det er flere etater og departementer som har forskjellige oppgaver.
                  Alle er nødt til å jobbe sammen. De er også nødt til å jobbe sammen med de
                  frivillige organisasjonene – det hadde ikke fungert uten dem. Det er synd at
                  Regjeringen ikke støtter et forslag som vi har sammen med Høyre, om å gi de
                  private og frivillige organisasjonene mer langsiktige avtaler. 

Så til kriminalomsorg og psykiatri. Saksordføreren snakket om å utrede og utrede.
                  Nå må det være slutt med å utrede. Dette er et utrolig viktig tema, som vi mener
                  Regjeringen ikke har ivaretatt godt nok. Det blir mye prat – debatter og grupper –
                  og departementer som skal jobbe sammen og se på dette, uten at man får en løsning.
                  Bare den siste tiden har det vært flere alvorlige hendelser som igjen viser at det
                  er personer som er for syke til å sone og for friske til å bli innlagt. De blir
                  kasteballer, og vi har ikke et godt nok tilbud til dem. Derfor er det synd at
                  Regjeringen ikke vil støtte vårt forslag om å få på plass egne
                  fengselsinstitusjoner for dem som trenger det, istedenfor igjen å utrede. 

Det er mye som kunne ha vært sagt i denne saken – jeg får heller komme tilbake til
                  det. Jeg håper at mange av de tiltakene som vi er enige om når det gjelder innhold
                  i soningen, blir vellykket – at antall tilbakefall til kriminalitet blir kraftig
                  redusert, at vi får på plass arbeidstrening og skoletilbud, at departementene
                  samarbeider, og, ikke minst, at vi spiller på lag med kommunene og de frivillige. 

Straff skal virke avskrekkende, den skal ikke stride mot folks rettsoppfatning, og
                  den skal gjøre det umulig å gjøre nye forbrytelser under soning. Det er i hvert
                  fall Fremskrittspartiets mening. 

Jeg vil med dette ta opp de forslagene i innstillingen som Fremskrittspartiet har
                  alene eller sammen med Høyre, og gjøre oppmerksom på at forslag nr. 8 er et
                  fellesforslag, fra Fremskrittspartiet og Høyre. 

 Representanten Solveig Horne har tatt opp de forslagene hun refererte til. 

 Jeg vil starte med å takke saksordføreren for en ryddig og god gjennomgang av
                  saken. 

Det er hevet over enhver tvil at justisministeren har investert mye prestisje i
                  avviklingen av soningskøen. Men det er god grunn til å reise spørsmål ved noen av
                  statsrådens metoder og det faktum at mange innsatte har fått vesentlig lempeligere
                  soningsforhold gjennom overføring fra lukket til åpen soning. 

Høyre har ved en rekke anledninger kritisert Regjeringens ensidige satsing på
                  etablering av nye åpne fengsler. Det er et stadig tilbakevendende problem at Norge
                  ikke overholder fristene ved bruk av glattcelle og pådrar seg sviende
                  internasjonal kritikk. Samtidig er det en realitet at varetektskapasiteten ofte er
                  sprengt, og at store politidistrikter står uten varetektsplasser. Konsekvensen er
                  at politiet her må bruke betydelige midler, og knappe personellressurser bindes
                  opp for å ledsage til fengsler som kan ligge en dagsreise borte. Men Midtre
                  Hålogaland Politidistrikt og Vestfinnmark Politidistrikt er ikke alene om å
                  etterlyse økt varetektskapasitet. Å unnlate å løse disse problemene er uklokt, med
                  dagens bemanningsknapphet i politiet. 

Gjenbruk av eksisterende bygningsmasse til fengsler er fornuftig. Men jeg har en
                  sterk mistanke om at den store overvekten av nye åpne plasser i slike anlegg er
                  motivert av lavere kostnader og kjappere etablering, som nyttige bidrag til å
                  komme i mål med køavviklingen. 

I tillegg har Regjeringen igangsatt utprøving av elektronisk hjemmesoning i et
                  omfang som tilsvarer et stort fengsel – en reform Høyre mener burde vært
                  forbeholdt de aller yngste lovbryterne. Det er i samfunnets og den enkelte ungdoms
                  interesse å styre unna soningsforhold som fungerer som rene forbryterskoler. 

Høyre er enig i at soningen bør kunne skje så raskt som mulig etter domfellelsen,
                  slik at den straffedømte får gjort opp for seg og kan komme videre i livet. Høyre
                  kan likevel ikke akseptere at domstolens beslutninger settes til side, og at
                  straffedømte tilbys soningsforhold som strider mot vanlige folks rettsoppfatning. 

Det er nå snart fire år siden framleggelsen av Soria Moria-erklæringen, der
                  tilbakeføringsgarantien ble løftet fram som en hovedsak. I lys av dette framstår
                  garantien som merkverdig ufullkommen. Regjeringen framla kriminalomsorgsmeldingen
                  uten at ressursbehov og grunnleggende tilbud som helsetjenester i fengslene er
                  avklart og på plass. I en situasjon der over 60 pst. av de innsatte har et
                  rusproblem og/eller er psykisk syke, er god tilgang på helsetjenester helt
                  fundamentalt. Uten slik helsehjelp er det ikke mulig å forstå hvordan innsatte
                  skal kunne komme videre, mestre skole eller arbeid og det å bo i egen bolig når
                  straffen er ferdig sonet. Dette er meldingens desidert svakeste punkt. Det er ikke
                  mulig å forstå hvordan Regjeringen mener tilbakeføringsgarantien kan bli en
                  realitet når det ikke er etablert en velfungerende helsetjeneste i fengslene. 

I Høyre undrer vi oss også over at regjeringspartiene ikke vil stemme for forslag
                  som skal bidra til en styrking av helsetjenesten for innsatte, og at
                  regjeringspartiene ikke ser behovet for en offensiv for å få norske fengsler
                  narkotikafrie. 

Det er meningsløst å satse betydelige midler på oppbygging av rusbehandlingstilbud
                  inne i fengslene om man ikke samtidig er villig til å iverksette nødvendige tiltak
                  for å stoppe innsmuglig og omsetning bak murene. Det er lett å skjønne de ansattes
                  frustrasjon i dagens situasjon. Høyre ønsker at statsråden i dag skal svare på hva
                  Regjeringen vil foreta seg for å få norske fengsler narkotikafrie, og vi vil
                  gjerne ha en bekreftelse på at det ikke kommer på tale å starte utdeling av
                  sprøyter inne i fengslene, som Sosial- og helsedirektoratet har foreslått. 

Tilbakeføringsgarantien er som keiserens nye klær, og det gjenstår å se når og
                  hvordan de ulike aktørene vil makte å fylle sine tiltenkte roller – kommunene som
                  skal skaffe bolig, Nav som skal formidle skole- eller jobbtilbud, helsetjenesten
                  som skal gi hjelp til rusavhengige og psykisk syke og frivillige som skal bidra
                  til å bygge nye, viktige sosiale nettverk. 

Soningskø er ikke noe nytt fenomen. Da Syse-regjeringen overtok etter Harlem
                  Brundtland-regjeringen i 1989, brukte daværende justisminister Else Bugge Fougner
                  mye tid og krefter på soningskøavvikling. Dublering var ett av tiltakene som
                  raskere fikk flere inn til soning. 

Justiskomiteens leder skrev i en artikkel nylig at tilliten til straffesystemet og
                  kriminalpolitikken svekkes om ventetiden før soning blir for lang. Høyre er ikke
                  uenig i det. Men Bjørnflaten unnlater behendig å berøre at snillisme i
                  kriminalomsorgen – med mer utstrakt bruk av åpen soning, samfunnsstraff og
                  elektronisk fotlenkesoning hjemme – vekker til dels sterke reaksjoner og bryter
                  med folks alminnelige rettsoppfatning. 

Høyre mener at Regjeringen er på utrygge veier om straff ikke oppleves som straff.
                  Vellykket rehabilitering krever en kombinasjon av fastere rammer og en forsvarlig
                  progresjon på veien fram til løslatelse, slik at den innsatte står best mulig
                  rustet til å møte friheten på den riktige siden av loven. 

 Vi vet at én av to innsatte kommer tilbake til fengselet etter en femårsperiode.
                  Fafo laget i 2004 en grundig rapport om de innsattes levekår som forteller oss hva
                  vi må være oppmerksomme på for å få til en helhetlig kriminalpolitikk. I rapporten
                  går det fram at 60 pst. av de innsatte har to eller flere levekårsproblemer. Vi
                  vet at 70 pst. av de innsatte var arbeidsløse da de ble fengslet, over 40 pst. har
                  grunnskolen som høyeste fullførte utdanning og nesten ingen har høyere utdanning.
                  Rapporten viser at god velferdspolitikk er god kriminalpolitikk. Disse tallene
                  viser at forebygging er viktig for å forhindre kriminalitet. I tillegg sier de mye
                  om hva det bør legges vekt på for at norsk kriminalomsorg skal få den viktige
                  funksjonen å forebygge nye lovbrudd, gjennom å sette den innsatte i stand til å
                  velge et liv uten kriminalitet. Kriminalomsorgen skal gjøre samfunnet mer trygt.
                  Med andre ord: Vi skal ha en straff som virker. 

I stortingsmeldingen som vi diskuterer i dag, viser Regjeringen i hvilken retning
                  framtidens kriminalomsorg skal gå. Straff som virker, er avgjørende for å bekjempe
                  kriminalitet og trygge samfunnet. Regjeringen viser i meldingen at den følger opp
                  utfordringene som Fafo-rapporten tar opp. 

SV har vært opptatt av at rehabilitering får en sentral plass i meldingen. Vi
                  mener at den viktigste veien for å forhindre gjengangerkriminalitet er å bedre
                  innholdet og oppfølgingen under og etter soning. 

Straffegjennomføringen skal være individuelt tilrettelagt mot en tilbakeføring til
                  samfunnet. Arbeidstilbudet i fengslene må bli bedre. Mange steder bærer det preg
                  av sysselsetting, men opplæringen må sette de innsatte i stand til å få seg et
                  arbeid etter at de kommer ut. I løpet av denne regjeringsperioden har den
                  rød-grønne regjeringen sikret utdanningstilbudet i alle fengsler. Som den nevnte
                  rapporten viser, har få av de innsatte utdanning. Et slikt tilbud er et viktig
                  virkemiddel for at de innsatte skal mestre livet etter soning. Vi må sikre
                  kvaliteten på tilbudet og sikre at alle får et likeverdig tilbud. Siden det er
                  mange innsatte som soner korte dommer, bør det legges til rette for at de som
                  starter et utdanningsløp i fengsel, kan fullføre dette etter endt soning. 

Meldingen tar til orde for at bl.a. normalitetsprinsippet skal legges til grunn
                  for kriminalomsorgen, dvs. at det bør legges til rette for at hverdagen i fengslet
                  i stor grad gjenspeiler samfunnet utenfor fengslet. Dette betyr selvfølgelig ikke
                  at man ikke skal stille krav til de innsatte, slik Fremskrittspartiet synes å lese
                  normalitetsprinsippet. Et viktig tiltak for å øke den innsattes mulighet til å
                  leve et liv uten kriminalitet er å sette den innsatte i stand til å mestre
                  hverdagslige gjøremål som å vekke seg selv, lage frokost og matpakke og møte
                  presis til arbeid eller undervisning. Mange av de innsatte har aldri lært seg
                  slike ferdigheter. Dersom man ikke tar tak i dette under soningen, hvordan skal
                  man da sikre at den innsatte mestrer dette etter løslatelsen? 

I tillegg til en bedre oppfølging av de innsatte under soning må man også sikre at
                  de innsatte får et helhetlig tilbud ved løslatelse. Det hjelper ikke med god
                  rehabilitering under soning dersom man ikke følger dette opp utenfor murene. Det
                  er de første timene og dagene etter løslatelsen som er de mest kritiske når det
                  gjelder risiko for tilbakefall. I dag er det i mange tilfeller en «glippsone»
                  mellom løslatelse og oppfølgingstiltak i frihet. En innsatt skal ikke kunne
                  løslates med bare en plastpose i hånda, uten at det er foretatt en jobb i
                  samarbeid med den innsatte og berørte instanser ute for å sikre grunnleggende
                  behov ved løslatelsen. Vi i SV er glad for at det er bred politisk enighet om
                  Regjeringens forslag om en tilbakeføringsgaranti. 

Regjeringens tilbakeføringsgaranti innebærer at kriminalomsorgen skal ha ansvar
                  for at domfeltes behov for og rett til tjenester kartlegges så snart dommen
                  mottas, at informasjon om behovene videreformidles til den etat som yter
                  tjenesten, og at dette skjer så tidlig at etaten har mulighet for å tilrettelegge
                  tilbudet i god tid før løslatelsen. Det er av avgjørende betydning at det blir
                  utpekt en person som den innsatte kan forholde seg til som ansvarlig for å
                  koordinere løslatelsesarbeidet, en løslatelseskoordinator. 

 Virksomheten i kriminalomsorgen bygger på fem hovedpilarer som det er stor enighet
                  om i komiteen – det som lovgiver har sagt er formålet med straffen, et humanistisk
                  menneskesyn, prinsippet om rettssikkerhet og likebehandling, prinsippet om at
                  domfelte har gjort opp for seg når straffen er sonet, og normalitetsprinsippet. 

Noe av det viktigste i kriminalomsorgen er at den innsatte gjennom soningen settes
                  i stand til å vende tilbake til samfunnet uten å gjenta kriminelle handlinger.
                  Tilbakeføringsgarantien skal tette denne «glippsonen» i de første timene og dagene
                  etter løslatelsen. Det som skjer den første tiden etter soning, har stor betydning
                  for om den løslatte lykkes i å etablere et nytt liv uten kriminelle handlinger. En
                  tidligere narkoman som har blitt rusfri under soning, har ikke store muligheter
                  til å fortsette et rusfritt liv dersom han blir dumpet i det samme miljøet som han
                  kom fra. Det er vårt håp at denne garantien også i realiteten vil medføre at
                  tiltak er bedre koordinert og tilpasset, og gir bedre oppfølging av den enkelte. 

I St.meld. nr. 37 for 2007–2008, om straff som virker, understrekes betydningen av
                  en helhetlig oppfølging av personer som soner, eller som har sonet. Meldingen
                  presiserer at frivillige organisasjoner er viktige i dette arbeidet. Skal vi
                  lykkes med rehabilitering og reintegrering i samfunnet, er vi helt avhengige av de
                  frivillige organisasjonene. De kan ofte bidra til et bedre opplegg for folk som
                  ikke er helt A4. Kristelig Folkeparti er tilfreds med at komiteen også fastslår
                  dette. Fremskrittspartiet og Høyre fremmer forslag om å legge til rette for mer
                  langsiktige avtaler i samarbeid mellom kriminalomsorgen og private frivillige
                  organisasjoner. Kristelig Folkeparti sitter ikke i komiteen, men støtter disse
                  forslagene i dag. 

Kirkens Sosialtjeneste er en av aktørene i frivillig sektor som driver
                  oppfølgingsarbeid overfor voksne som har bakgrunn i kriminalitet og rusmisbruk.
                  Oppfølgingsavdelingen har ti virksomheter som drives i en kombinasjon av ansatte
                  og mange frivillige medarbeidere. Crux Oppfølgingssenter i Sandnes er en av disse
                  institusjonene. Crux har fire ansatte og rundt 15 frivillige medarbeidere. Akkurat
                  i disse dager signeres det en avtale mellom Crux i Sandnes og Kriminalomsorgen
                  region sørvest. Crux ønsker å styrke innsatsen når det gjelder oppfølging av
                  personer under og etter soning – i fengselet eller under friomsorgens tiltak. For
                  å få til det er de avhengige av økt offentlig støtte. Det er enighet om at
                  frivillige organisasjoner er veldig viktige samarbeidspartnere når straffedømte
                  skal tilbakeføres til samfunnet. Kristelig Folkeparti forventer at dette vil vises
                  i Regjeringens prioriteringer i statsbudsjettet. Det er nå engang slik at gode
                  intensjoner i meldingen må bli til konkrete tall i kommende forslag til
                  statsbudsjett. 

Stortingsmeldingen om kriminalomsorg legger også vekt på å styrke kontakten med
                  familie og nære pårørende, bl.a. gjennom foreldreveiledning og samlivskurs. Vi må
                  sikre at prosjekter som dyktiggjør de innsatte til et liv utenfor murene,
                  videreføres og videreutvikles. Jeg vil nevne et konkret prosjekt, «Adam – hvor er
                  du?», som et eksempel. 

Familievernkontoret i Egersund har hatt et nært samarbeid med Åna fengsel. De har
                  bl.a. drevet to pappagrupper i fengselet som en del av prosjektet «Adam – hvor er
                  du?». Det var et treårig prosjekt. Prosjektet fikk støtte fra Barne- og
                  likestillingsdepartementet og Barne-, ungdoms- og familiedirektoratet.
                  Prosjektperioden var over i 2008, og det er ikke blitt bevilget midler til en
                  videreføring av prosjektet utover prosjektperioden. De hadde planer om å
                  videreutvikle dette arbeidet og ikke bare la det være et prosjekt, men et
                  permanent arbeid. Dessverre har de ikke fått midler til å videreføre sitt
                  prosjekt. Prosjektet går rett inn i ett av de områdene Regjeringen peker ut som
                  satsingsområde. Jeg stiller meg spørsmålet: Hva er poenget med å ha prosjekter,
                  når de ikke videreføres når de er vellykket? 

Mindretallet har noen forslag som også Kristelig Folkeparti har vært opptatt av. I
                  tillegg til forslaget om mer langsiktige planer med de frivillige organisasjonene
                  vil jeg trekke fram forslagene om å styrke forskningen i kriminalomsorgen, om
                  strategi for bekjempelse av narkotika i fengslene, om gjennomgang av
                  helsetjenesten i fengslene og om tiltak for psykisk syke fanger. De er alle gode
                  forslag, som Kristelig Folkeparti støtter. Rent konkret vil vi altså stemme for
                  forslagene nr. 1–5. 

 Trygghet er en av de viktigste verdiene for folk. Ikke minst er eldre opptatt av
                  det. Men det er også et av de viktigste temaene som ungdom diskuterer – trygghet
                  og kriminalomsorg. 

Kriminelle må straffes. Her har det bestandig vært lagt opp til at det må være
                  fasthet, og det følger nåværende justisminister opp. Det innebærer at en har
                  frihetsberøvelse, men det innebærer også at de som er innsatt, får
                  ansvarsberøvelse. En har ikke lenger ansvar for egen situasjon. Når en så kommer
                  ut av fengsel, skal en gå fra å ha hatt frihetsberøvelse og ansvarsberøvelse til å
                  få fullt ansvar igjen. Det er en stor omstilling å gå fra ikke å ha ansvar til å
                  få ansvar for bl.a. noe så enkelt som at inntekten skal strekke til, og at en skal
                  takle utgifter og den livssituasjonen en er i økonomisk. 

Senterpartiet er veldig glad for at justisministeren nå legger vekt på
                  rehabilitering i den siste fasen i soninga, slik at en har best mulig sjanse til å
                  bli gagns menneske når en kommer ut av den situasjonen. Justisministeren sier – og
                  erfaringa er – at fengselets rolle og funksjon har vært slik at det raskt går galt
                  etter løslatelsen. Altfor mange av dem som er innsatt, kommer igjen i fengsel. Det
                  er mye å hente ved et sporskifte, som justisministeren har kalt det. 

De innsatte er svært forskjellige. De har ulik motivasjon – noen er svært motivert
                  for å komme på rett vei. De har ulik livs- og arbeidserfaring. Det er en svært
                  heterogen gruppe. Men det er mange som vil komme ut av kriminaliteten og som
                  ønsker det i sitt innerste. Min erfaring er at de som ønsker å komme ut av det, er
                  akkurat som oss andre. Det bygger på at skal en komme ut og bli gagns menneske, må
                  en få sjøltillit, en må vise hva en duger til og få respekt fra omgivelsene ved at
                  de sier: Kari, du har gjort en god jobb, vi ser opp til den jobben du har gjort.
                  Det løfter hele mennesket, medvirker til at en kan komme ut av en situasjon som er
                  fornedrende. 

Jeg har egen erfaring som fengselsbetjentvikar ved Hassel fengsel, et fengsel med
                  åpen soning og arbeidserfaring. Ut fra den erfaringa må jeg si at dersom en gir de
                  innsatte nyttig, meningsfullt, vanlig hardt arbeid – og jeg understreker: nyttig,
                  meningsfullt, hardt ordinært arbeid – er det svært mange som responderer positivt
                  på det. De innsatte må som oss andre gjøre noe som de veit er nyttig, ikke
                  liksom-arbeid. 

Jeg leser meldinga slik at dette skal vi få mer av, ikke mindre av. Det som det er
                  naturlig å ha mindre av, er kurs og liksom-arbeid. En må tilbake til noen
                  grunnleggende forhold, nemlig at mange innsatte er som oss andre – det er det en
                  trenger. 

Etter soning trengs det arbeidsgivere som vil gi tidligere innsatte en sjanse – en
                  sjanse ved at de får vanlig lønn, helt vanlig tariffestet lønn. For at
                  arbeidsgiver skal gi dem det, må det være et samarbeid med Nav slik at
                  arbeidsgiver får et lønnstilskudd, og det må være en sammenheng mellom den ytelse
                  vedkommende gir, og det arbeidsgiver får igjen. Men den innsatte får en alminnelig
                  inntekt. Tenk det! Mange har aldri hatt en alminnelig, god inntekt. Det offentlige
                  trenger folk i det private næringsliv som ønsker å medvirke til dette. 

Det er mange grøfter å gå i for en innsatt, liten tue kan velte stort lass. De
                  tidligere innsatte er å sammenligne med skjøre planter, de trenger at noen tar
                  spesielt vare på dem i en periode etter løslatelsen: Få fram de gode forbildene,
                  få et nytt innhold i soninga, få en kriminalomsorg i frihet som praktiserer noe av
                  det som ministeren og jeg her har sagt. Da er det håp om at de som kommer tilbake,
                  blir færre enn det vi har erfart hittil. 

 Om en fjerner retorikken, er det en kjensgjerning at det er en kontinuitet i synet
                  på straffegjennomføring som nå har vært holdningen til en serie norske
                  regjeringer. At den sittende regjering tar tak i dette og foredler det noen skritt
                  videre, er positivt. Hovedtrekkene i dette er at gjennomføringen skal være human,
                  fleksibel – men i noen tilfeller streng. Det er en kjempeforskjell mellom
                  hoveddelen av dem som sitter inne – de jeg kanskje kaller de slitne – og den
                  gruppen jeg kaller de lure gutta. Alle som jobber i norske fengsler, vet om den
                  forskjellen, og jeg forstår det slik at Regjeringen også gjør det. Vi i Venstre
                  deler i det alt vesentlige de synspunktene som er fremmet i komitéinnstillingen,
                  også de fra Regjeringens side. 

Jeg vil bare oppfordre Regjeringen til spesielt å se på den lille, avgrensede
                  gruppen som jeg kaller de lure gutta, for deres eventuelle misbruk av et system –
                  og det har vi hatt tilfeller av – rammer mange andre. Det er krevende å gjøre det,
                  det handler om å få til en differensiering. Når det gjelder den differensieringen,
                  er jeg veldig stolt over å kunne konstatere – som jeg er sikker på at den sittende
                  statsråd også er – at vi i Norge har en god utdanning av dem som jobber i fengsel,
                  og det skal vi ha. Jeg tror også på det som står her, at man istedenfor å drømme
                  om en høyskole, lager en sammenheng mellom den utdanningen som KRUS snakker om, og
                  det å kople den inn i en fornuftig bachelorgrad hvis man vil bygge videre. Jeg
                  tror på den kombinasjonen. Jeg tror det er veldig viktig at man har en
                  etatsutdanning med stolthet. Jeg har vært i land hvor politiet ikke har turt å
                  sende noen inn i fengslene fordi de har vært gjennomkorrupte. Det er ikke
                  situasjonen i Norge, og det er det all mulig grunn til å være stolt over. 

Det er også all mulig grunn til å være stolt over at man i fengslene har
                  opprettholdt og bygger videre et godt utdanningssystem. Det er et tankekors at det
                  nå nedbygges innenfor deler av rusomsorgen, f.eks. innenfor Helse SørØst. Det er
                  et tankekors at den sittende justisminister, som her står for en utrolig bra
                  linje, har regjeringskollegaer som bygger ned skoletilbudene i langtids
                  rusbehandling. Jeg skal ikke bruke tiden her i dag på det sjelløse språket som
                  brukes av Helse Sør-Øst når man snakker om dette – det er helt hinsides i forhold
                  til den virkeligheten mennesker med rusproblemer har. De trenger hjelp, de trenger
                  ikke å bli behandlet i et juridisk bedriftsøkonomisk fagspråk. 

Når det så gjelder synspunktene i innstillingen, er jeg også glad for at debatten
                  om barn i fengsel har kommet ned på det nivået det har. Det er ingen som ønsker at
                  de mellom 15 og 18 år skal sitte inne. Vi vet at det er noen som gjør det,
                  heldigvis færre og færre. Man har avdelinger i noen fengsler – det vet vi at man
                  hadde før også. En som meg, akkurat som den sittende justisminister, har besøkt
                  alle fengsler, så jeg har også vært i Larvik fengsel. Jeg vet om nyansene og
                  forskjellene i dette liv – jeg skjønner at vi er der, og jeg skjønner at man også
                  skal ha et ryddig forhold til barnevernet med tanke på hvordan man vil gjøre det. 

Jeg deler også, som jeg understreket her, den oppfatning at den minste gruppen av
                  innsatte, nemlig kvinner, også får et skikkelig tilbud og opplegg. 

Så er det flott at noen vil ha en tilbakeføringsgaranti, eller hva vi kaller det,
                  for å komme ut av dette systemet. Det handler i praksis om kulturmassasje,
                  langvarig nok til at de forskjellige etatene senker skuldrene, slik at
                  sosialtjenesten, Nav og kriminalomsorgen møtes. Hvordan man skal finne disse
                  losene i livets hverdag, vet jeg ikke, men jeg har i hvert fall én erfaring som
                  jeg vet har fungert, og det er Kirkens Sosialtjenestes BARM-senteret med én eller
                  to ansatte og en skare av kompetente frivillige som blir medvandrere for dem som
                  skal ut av lukkede institusjoner og finne livet der ute, enten det er bolig,
                  Nav-systemet, eller hva det er. Derfor er jeg en sterk tilhenger av det forslaget
                  som Fremskrittspartiet og Høyre har fremmet. Jeg har f.eks. besøkt BARM-senteret
                  på Hamar i sin tid, en glimrende norsk konstruksjon. Det frivillige systemet får
                  deler av det offentlige til å senke skuldrene på en slik måte at det blir til
                  nytte og hjelp for dem som trenger den hjelpen. 

Jeg tror også det er viktig å se på helsetjenesten. Vi har hatt noen situasjoner
                  hvor taushetsplikt på en meningsløst fortolket måte har ført til at liv har gått
                  tapt i norske fengsler. Slik kan vi ikke ha det. Jeg synes det er positivt at det
                  også er tatt opp. 

Nesten helt til slutt vil jeg si at jeg tror nok vi trenger flere lukkede plasser.
                  Vi vet at varetektssituasjonen i norske fengsler er presset, vi vet at vårt
                  selvpålagte pålegg om ikke å la folk sitte på glattcelle for lenge brytes mange
                  ganger, og jeg antar at Regjeringen husker sine egne merknader om Salten fengsel
                  fra noen tidligere budsjettsammenhenger. 

Så helt til slutt vil Venstre med disse ord si at det står veldig mye bra i denne
                  meldingen. Vi synes det er positivt at den fremmes med den glød som det gjøres fra
                  den sittende regjering, men vi vil i tillegg stemme for de fem forslagene, nr.
                  1–5, som er framlagt av Fremskrittspartiet og Høyre i innstillingen. 

 Jeg skal ikke unnlate å si at denne stortingsmeldingen vel inneholder noe av det
                  jeg oppfatter som det viktigste vi kan gjøre for å få ned kriminaliteten i Norge.
                  Det er mitt håp at den kriminalpolitiske debatten nettopp kan dreies inn mot
                  dette. Jeg mener Regjeringa kan legge solide resultater på bordet når det gjelder
                  innsatsen i kriminalomsorgen, først og fremst fordi vi har mange ansatte ute i
                  kriminalomsorgen som i løpet av de siste årene har gjort en kjempemessig jobb. Det
                  er grunn til å rette en stor takk til dem alle, både for å ha løftet innholdet og
                  for å ha gjort noe med det som har vært plagsomt, nemlig den køen vi har hatt inn
                  i norske fengsler. Den køen er heldigvis snart avviklet. 

Det er med litt undring jeg hører Høyre kommentere akkurat det spørsmålet, for da
                  Høyre forlot regjeringskontorene, var køen på nærmere 3 000 – nå er den snart
                  borte. Det skyldes først og fremst at det er etablert henimot 400 nye plasser –
                  det har tatt unna dette. Det vil også lette situasjonen i forhold til varetekt.
                  Men de som skal ha æren for det, er først og fremst de ansatte i kriminalomsorgen,
                  som etter min mening virkelig har tatt i et tak, og som nå er klare for å
                  konsentrere innsatsen rundt køen ut av norske fengsler, og bedre kvaliteten, slik
                  at vi får det løftet som trengs for at folk ikke skal komme tilbake. Slik sett er
                  det ikke å være de kriminelles beste venn – som Fremskrittspartiet ynder å kalle
                  noen av oss – å gi kvalitative tilbud inne, enten det er utdanning, rusbehandling,
                  tilbud om bolig, eller å bygge opp sosiale nettverk med henblikk på å skape bedre
                  livskvalitet og forebygge framtidig kriminalitet. 

Denne meldingen drøfter hvordan vi skal utvikle det strengeste tvangsmiddelet vi
                  bruker mot mennesker. Da må man også kunne tillate seg å si, som meldingen gjør,
                  at dette handler om hva slags humane verdier samfunnet bygger på – det handler om
                  livskvaliteten til mennesker som er i en vanskelig situasjon i livet sitt, men det
                  handler også om at samfunnet må få mer ut av de ressursene vi bruker, slik at vi
                  ser effekt i den andre enden. 

I dag tidlig hadde jeg gleden av å være sammen med flotte innsatte og flotte
                  ansatte på Bredtveit fengsel. Jeg vet at Hanne som soner på Bredtveit, sitter i
                  diplomatlosjen nå – og jeg vil gjerne at man skal høre det: Det finnes så mange
                  muligheter, som bl.a. Hanne er en god eksponent for. Lang dom og problematiske
                  forhold, men hun kommer altså inn i kriminalomsorgen og blomstrer opp i den
                  forstand at hun bidrar overfor andre innsatte ved å etablere aktivitetsstue og er
                  i Bredtveit fengsel nå i ferd med å ta fagbrev som aktivitør. Jeg er overbevist om
                  at det er den typen tenkning som bidrar til at vi får ned kriminaliteten og skaper
                  et bedre liv for Hanne, og også for andre. Mange av de innsatte, og ansatte, på
                  bl.a. Bredtveit viser at det er mulig å få til dette. Nå når vi står i en
                  situasjon hvor det kvantitative er såpass overkommelig – køen er borte – har vi
                  gode muligheter for virkelig å ta tak i dette. 

Det er to elementer i straffen som er viktige i en tid hvor vi faktisk ønsker å
                  skjerpe straffenivået. Når det gjelder vold mot kvinner – drap og voldtekt,
                  tydelige signaler som antakelig også vil komme fra Stortinget når vi debatterer ny
                  straffelov nå i vår – må vi ikke glemme at reaksjonen for det første må komme
                  raskt. Det er derfor det har vært maktpåliggende for Regjeringa å bygge ned
                  soningskøen, slik at folk får en reaksjon med én gang, enten straffen skal være
                  lang eller kort. Det er da den virker. I mange tilfeller er det faktisk viktigere
                  at reaksjonen er rask enn at den er streng. 

Det er også viktig at man har fått avviklet dublering. Det er viktig at vi får ned
                  belegget i fengslene, slik at de ansatte får mer tid til hver innsatt. Det er
                  sjølsagt også viktig at vi nå har avskaffet framskutt løslatelse – vi tar siste
                  rest 1. juni. Derfor er de fire punktene som nå står, en arbeidsordre til oss
                  alle, og vi er i gang. Vi bygger nå rusmestringsenheter i fengslene, slik at vi
                  totalt sett i hvert fall får ni i løpet av dette året. Det er veldig bra. At vi
                  får inn arbeidstiltak, at vi har fått utdanning på plass i alle fengslene, tror
                  jeg er en veldig viktig satsing for oss. Og at man nå også får internettbasert
                  utdanning, er avgjort viktig, samt at folk ikke skal løslates til bostedsløshet. 

Da er det mitt håp at når Hanne løslates i 2010 – det er vel på sommeren – er det
                  god grunn til å ønske henne lykke til. Jeg er overbevist om at hun har de beste
                  muligheter for å lykkes. 

 Det blir replikkordskifte. 

 Elektronisk kontroll eller hjemmesoning er et toårig prøveprosjekt som er
                  igangsatt i seks fylker, og som skal evalueres. 

For en tid tilbake sa representanten Ingrid Heggø i NRK at denne ordningen nå
                  skulle utvides til å gjelde hele landet, og at det var flere straffedømte som
                  skulle få slik soning. 

Et par dager etter var komiteens leder, Anne Marit Bjørnflaten, ute i Nordlys og
                  sa akkurat det samme, at denne ordningen nå skulle utvides til å gjelde hele
                  landet. 

Rett før påske stilte jeg statsråden spørsmål om det var slik at det var laget
                  forskrifter for at denne ordningen nå skulle utvides til å gjelde hele landet og
                  ikke bare de seks fylkene. Svaret fra statsråden var at det ikke var tilfellet. 

Da blir mitt spørsmål til statsråden: Er det statsråden som har rett i at denne
                  ordningen ikke skal utvides? Eller er det Ingrid Heggø og Anne Marit Bjørnflaten
                  som har rett? 

 Jeg er veldig glad for at både representanten Heggø og representanten Bjørnflaten
                  har store ambisjoner og visjoner når det gjelder alternative soningsmetoder. Det
                  er helt avgjørende. 

Nå har vi sagt at vi skal ha elektronisk soning hjemme i visse prøveområder i
                  landet. Jeg syns det er naturlig at vi avventer evaluering av det før vi bestemmer
                  hvor raskt vi skal gå ut. Men det vi ser allerede, er at denne type tiltak bidrar
                  til å heve kvaliteten på soninga, bidrar til å gi folk mulighet til arbeid, ha
                  kontakt med nærmiljøet, eventuelt få rusbehandling, og som igjen bidrar til lavere
                  kriminalitet. Hvis det er slik at man fortsatt vil se så gode resultater av dette
                  som man har sett bl.a. i våre naboland, kan vi ikke sitte og se på at det skal
                  gjelde bare i en del av landet. Da er vi i rettferdighetens navn – og i
                  kriminalitetsbekjempelsens navn – nødt til å gi det tilbudet til flere. 

 Truls Fyhn har helt rett i at noe er fullstendig galt når psykisk ustabile
                  personer faller mellom to stoler fordi lovverket verken gir grunnlag for at
                  helsevesenet kan følge dem opp, eller for at fengselsvesenet kan følge dem opp. 

Statsråden sa i 2006 at han hadde en løsning og ville komme med forslag til det
                  ganske snart. Vi hadde jo forventet at når stortingsmeldingen kom, skulle man også
                  presentere en løsning på dette området. Det ene er at det er utrolig uverdig
                  overfor disse personene at vi som samfunn ikke greier å ta tak i dette. Det andre
                  er at de påfører sine omgivelser betydelige ulemper – for ikke å snakke om dem som
                  begår så alvorlig kriminalitet at de blir drapsmenn. 

Spørsmålet mitt til statsråden er: Når kan Stortinget regne med at Regjeringen vil
                  komme med forslag til lovendringer eller til det som kan bli en løsning for denne
                  gruppen psykisk ustabile mennesker som begår alvorlig kriminalitet? 

 Hvis Høyres representant Elisabeth Aspaker tror at vi løser den utfordringa med
                  bare et lovforslag, og at vi så har tettet hullet, tror jeg nok at hun bør ta seg
                  en runde til, for å si det pent. 

For det første har vi jo problemstillinger rundt det at mennesker begår alvorlige
                  kriminelle handlinger uten at de har vært i berøring med verken behandlingssystem
                  eller kriminalomsorg, eller for den saks skyld er straffedømt fra før av. De
                  fleste drapsmenn er jo i en slik situasjon at de ikke har begått slike handlinger
                  før. Det er det vanskelig å forutse. 

Vi har hatt en klar prosess når det gjelder dem som har en plagsom atferd, og som
                  faller mellom to stoler. Representanten er vel kjent med at vi nettopp har hatt på
                  høring Mæland-utvalgets innstilling – og det jobber Regjeringa med. Vi skal komme
                  til Stortinget med egnede lovtiltak så raskt vi bare kan, for å tette det hullet.
               

 Først vil jeg få takke statsråden for engasjementet både i meldingen og i
                  innlegget i dag med tanke på de ressursene de innsatte har, og de mulighetene de
                  har til et positivt liv og til å bli et pluss for samfunnet og seg selv etter
                  soning. Hanne og alle de andre som sitter i norske fengsler, kan, etter å ha vært
                  på minussiden i det norske samfunnet med den strengeste straffen et samfunn gir,
                  bli ressurser i samfunnet. Det er et syn som Kristelig Folkeparti støtter, og som
                  vi er opptatt av å bidra til. 

Akkurat derfor er vi litt forundret over at slike prosjekter som «Adam, hvor er
                  du?», som handler om relasjonen mellom barn og far i fengsel og det å bygge et
                  nettverk og vedlikeholde, dyktiggjøre og styrke disse relasjonene etter soning –
                  et prosjekt som er vellykket, som er ønsket, og der det finnes både kompetanse og
                  erfaring – blir stoppet. 

Kan statsråden en gang til, i forbindelse med statsbudsjettet, love at man vil
                  videreføre dette arbeidet, som er så bra, og som bygger opp til en positiv
                  tilværelse for den innsatte? 

 Aller først har jeg bare lyst til å gi uttrykk for at jeg syns det er bra at alle
                  partier i Stortinget har sluttet seg til mange av hovedprinsippene i meldinga og –
                  som også representanten Tørresdal nå påpeker – hva slags verdimessig syn og
                  forankring vi skal ha når det gjelder straff. Det gir meldinga og tiltakene stor
                  legitimitet. Det er jeg glad for. 

Når det så gjelder det spesielle prosjektet som representanten pekte på, er jo det
                  – det legger jeg ikke skjul på – midt i kjerneområdet av vår satsing. Vi mener jo
                  at det å opprettholde kontakten med familien er særdeles viktig. 

Jeg kan ikke behandle denne saken her nå. Det ber jeg om forståelse for. Men når
                  det gjelder representanten Tørresdals anmodning om å se på denne saken en gang
                  til, vil jeg gjøre det. 

 Jeg har fra talerstolen gitt uttrykk for, og jeg kommer til å gjenta det nå, at
                  statsråden skal ha ros for alt det som skjer på de myke sidene i kriminalomsorgen
                  – på de aller, aller fleste. Så jeg skal ikke stille spørsmål om det. 

Jeg velger å stille spørsmål om det fenomenet som jeg har kalt for «de lure
                  gutta», de som vi kjenner fra ca. fem år tilbake, da de satt i en åpen institusjon
                  og drev organisert kriminell aktivitet. Vi vet at det for noen år tilbake satt
                  mennesker der som brukte Internett på en måte som ikke var slik som statsråden
                  beskrev, og som jeg fullt ut deler, men som brukte Internett rett og slett for å
                  kunne planlegge sin egen flukt. Jeg vil gjerne høre statsråden reflektere noe over
                  denne desidert minste gruppen av dem som sitter inne, og som jeg kaller de lure
                  gutta. Mitt spørsmål er: Oppfatter statsråden at de nå ivaretas på en så god måte
                  som mulig? 

 Jeg er veldig glad for å få denne anledninga, siden innlegget mitt ikke gav rom
                  for det. Jeg mener at vi må satse på kvalitet for de store gruppene som går ut og
                  inn i fengslene, og som trenger mer kvalitet i livet sitt. Det er en forutsetning
                  både for legitimiteten i hele systemet og for samfunnssikkerheten at vi faktisk er
                  tydelige, strenge og klare overfor den lille gruppa som representanten Dørum
                  trekker fram. Jeg mener at den satsinga som ligger i meldinga, gir oss rom for
                  det, fordi man i større grad differensierer, og man får også kapasitet i de
                  lukkede anstaltene til å drive den type sikkerhetsmessig arbeid. Det er ingen
                  grunn til å undervurdere dette, verken når det gjelder spørsmålet om
                  kvalitetsmessige innslag som permisjoner og kontroller, eller når det gjelder
                  spørsmålet om differensiering i forhold til hvem man sitter sammen med osv. Jeg
                  mener vi blir i bedre stand til å gjøre den jobben når vi har med oss det første
                  elementet som jeg trakk fram. 

Jeg vil også si at bygginga av Halden fengsel, som skal åpne neste år, gir
                  kriminalomsorgen større mulighet, når vi får over 220 nye, lukkede plasser. 

 Flere har ikke bedt om ordet til replikk. 

De talerne som heretter får ordet, får en taletid på inntil 3 minutter. 

 Jeg vil starte med å gi ros til justisministeren – ikke fordi han er en flink
                  justisminister fra mitt eget parti eller fra mitt eget fylke, men fordi han har
                  evnet å løfte debatten om hvordan vi i framtiden skal straffe i det offentlige
                  rom, på en slik måte at det har skapt engasjement langt utenfor disse veggene og
                  utenfor etatens vegger. Faktisk er det slik at elever i videregående skoler og
                  folk jeg møter i lokalsamfunnet, er opptatt av dette. Til og med den tabloide
                  pressen har tidvis fattet interesse for denne meldingen. Det er veldig bra, og det
                  trenger vi. Hvis vi lykkes med dette, vil det være det viktigste enkeltbidraget
                  for å redusere kriminaliteten i Norge – når vi kjenner de innsattes
                  tilbakefallsprosent til fengslene. 

I det perspektivet blir jeg noe undrende når representanten Horne sier at det er
                  så stor enighet, men på de viktige, sentrale punktene er det en reell uenighet
                  mellom venstresiden og Fremskrittspartiet. Det kan sammenliknes slik at hvis man
                  har et badekar som renner over av vann fordi kranen står åpen og sluket er tett,
                  vil Fremskrittspartiet fortsatt stake opp sluket, mens vi vil stenge kranen først.
                  Det gjør en vesentlig forskjell. 

Jeg vil bare innlede med det før jeg går over til det som står mitt hjerte
                  nærmest, nemlig russituasjonen. Fafos undersøkelse fra 2004 viser at 60 pst. av de
                  innsatte har rusproblemer. De fleste av dem oppgir også at de er
                  blandingsmisbrukere, og at de samtidig har problemer på flere andre livsområder.
                  Flere større norske helseundersøkelser de siste årene viser en klar sammenheng
                  mellom rusmisbruk og andre helseproblemer. 

I overgangen mellom behovene som er identifisert i fengslene, og hjelpetilbudene
                  utenfor er det ikke alltid en sammenheng. Dette viste også Einar Ødegaard i
                  SIFA-rapporten da han fant meget positive resultater fra Stifinner-prosjektet ved
                  Oslo fengsel. Det er et prosjekt mellom Oslo fengsel og Tyrili. Prosjektet har
                  vært i drift siden 1991 og har meget gode resultater. Jeg er spesielt glad for at
                  justisministeren og helseministeren i fjor fant rom i budsjettet for å starte opp
                  et tilsvarende prosjekt på Bredtveit, slik at vi nå også kan gi et godt tilbud til
                  jentene der. Det offentlige har slitt med å komme i posisjon for å hjelpe jentene,
                  både innenfor rusfeltet og innenfor kriminalomsorgen. Jeg mener det er helt
                  avgjørende at vi nå kommer i gang, også i forhold til jentenes hverdag. 

Jeg er glad for at meldingen legger opp til at russtrategien i de kommende årene
                  bygger på en utvidelse av antall rusmestringsenheter, basert på et samarbeid
                  mellom kriminalomsorgen og andre aktører. Det vil også gi et bedre ettervern etter
                  endt soning. Evalueringen av straffegjennomføringsloven § 12 og satsingen på
                  alternative straffereaksjoner bygger også på ideen om samarbeidet mellom
                  kriminalomsorgen og tilbudet om behandling og oppfølging. Dette er en viktig pilar
                  i meldingen som vil gi bedre rehabilitering, både fra kriminalitet og fra det som
                  for mange er primærproblemet, nemlig rusmisbruk. 

Klarer vi ikke å stoppe det, vil vi heller ikke klare å redusere kriminaliteten.
                  Derfor er jeg veldig glad for at både justisministeren og helseministeren har vært
                  opptatt av dette i meldingsarbeidet. 

 (komiteens leder): I en fremskrittspartiannonse i VG i påsken kunne vi lese
                  følgende: 

«Den rødgrønne regjeringen sier: Slipp fangene fri, det er vår.» 

Og det stopper ikke der. Den rød-grønne regjeringen er ikke opptatt av å hjelpe
                  deg hvis du er blitt utsatt for vinningskriminalitet. Den rød-grønne regjeringen
                  er mer opptatt av rettighetene til de kriminelle enn til ofrene, kan vi lese i den
                  samme annonsen. Det er ikke nytt at Fremskrittspartiet framstiller sannheten som
                  noe helt annet enn det den er. Det er ikke nytt at Fremskrittspartiet søker enkle
                  symbolpolitiske løsninger. Det er heller ikke nytt at Fremskrittspartiets
                  løsninger på justisfeltet som på andre samfunnsområder vil føre til et mer utrygt
                  samfunn. 

Dårligere progresjon i soningen og færre permisjoner vil føre til dårligere
                  tilbakeføring til samfunnet. Det vil føre til at en rekke mennesker ikke vil være
                  forberedt – trent – til møtet med samfunnet den dagen de er ferdig med soningen.
                  Hvilke valg gjør de da – uten et godt nettverk rundt seg, bestående av folk
                  utenfor fengselsmurene, og uten andre erfaringer enn fengselslivet de siste årene?
                  Vi vet at det valget de fleste da vil ta, er veien tilbake til kriminaliteten.
                  Derfor er Fremskrittspartiets politikk en uklok og utrygg politikk. 

I VG-annonsen hevder Fremskrittspartiet at de rød-grønne partiene pynter på
                  soningskøen – nok en usannhet fra Fremskrittspartiets side. 

Soningskøen går ned fordi vi har gjort det vi sa vi skulle gjøre, og som den
                  forrige regjeringen – som stort sett ble støttet av Fremskrittspartiet – ikke
                  gjorde. 

Vi har bygget nærmere 400 nye soningsplasser de siste fire årene. 

Snart står et nytt stort fengsel med 251 plasser klart i Halden. 

Vi har lovt å fjerne soningskøen, og vi nærmer oss. Ved siste telling, i
                        forrige uke, var soningskøen ikke 2 900, som da vi tok over, men nede i 278.
                        Nå er det bare uker før soningskøen er borte. 

Og ikke nok med det: 1. juni fjerner vi restene av ordningen med tidlig
                        løslatelse som den forrige regjeringen innførte. 

Justispolitikken er krevende, for den fordrer at man kan ha flere tanker i hodet
                  samtidig. Derfor bygger vi opp kapasiteten i kriminalomsorgen samtidig som vi tar
                  et krafttak for å bedre kvaliteten i soningen. Bedre utdanningstilbud, bedre
                  jobbtilbud og en tett oppfølging der helse, rusmestring og bolig er
                  kjerneelementer, fører til at innsatte er bedre forberedt på å møte livet etter
                  soning. Det vil gi mindre kriminalitet. 

Jeg må si at jeg skvatt litt da jeg hørte at Høyre anklaget oss for å bedrive
                  snillisme i justispolitikken. Da kan ikke representanten fra Høyre ha lest det nye
                  forslaget til straffelov. I den nye straffeloven foreslår Regjeringen betydelig
                  strengere straffer. De øker med en tredjedel i forhold til dagens nivå for bl.a.
                  voldtekt, drap, grov vold og overgrep mot kvinner og barn. Vi venter heller ikke
                  på at den nye straffeloven skal tre i kraft i 2011/2012. Vi er tydelig i meldingen
                  på at vi vil at dette skal ha effekt allerede etter Stortingets behandling nå i
                  vår. 

Dette er den sanne versjonen om den rød-grønne justispolitikken. Slik skaper det
                  rød-grønne flertallet mer trygghet. 

 Jeg skjønte på det siste innlegget at valgkampen er begynt. For min del prøvde jeg
                  i mitt første innlegg å vise til hvor det faktisk er felleslinjer, og jeg skal
                  fortsette med det. 

Det tenkes veldig bra om innsatte og rus, det tenkes veldig bra både med
                  narkotikaprogram og med domstolsmedvirkning. Det som virkelig bekymrer meg, er hva
                  som ikke skjer på helsefeltet. Det som bekymrer meg enda mer, var at da Helse
                  Sør-Øst – Helse Størst – sendte ut sine anbud for noen år siden, og vi hadde
                  debatt her i salen, klarte man til slutt å skvise ut skoletilbudene, for man skal
                  gå ut i verden med et lite modulbrev. En ruset person skal gå ut og finne sin
                  modulundervisning. Man skviser/presser ut skoletilbudene. 

Så har man funnet ut at man ikke skal ha langtidsbehandling, selv om de fleste vet
                  at de som sliter med rus og psykiske problemer, må følges opp over lang tid. Så
                  har man i tillegg delt det store Oslo-systemet med sin kapasitet på hele Helse
                  Sør-Øst, og det er bra, man skal dele på det, men det viser også hvor mye som
                  mangler. 

Så vet vi at vi står overfor de tøffeste og verste antallene fristbrudd i forhold
                  til spesialisthelsetjenesten for dem som har et rusproblem. Hadde mennesker med
                  hjertelidelser eller hva det måtte være, opplevd noe sånt, hadde vi hatt et
                  opprør. På vegne av dem som sliter med rus, og som er henvist til, når
                  fristbruddet er der, å vandre av gårde på egen hånd for å finne telefonen for
                  tilbud et sted i Østfold, har jeg prøvd det. Der finner du et hyggelig menneske
                  som forteller deg hva du kan gjøre, men vi vet jo at de fleste ikke klarer den
                  marsjen alene. Derfor er det flott med en dypt engasjert justisminister. Jeg vet
                  at Knut Storberget mener alt det som står her. Men det er bekymringsfullt at det
                  som skjer på andre områder, ikke henger sammen innenfor den samme
                  regjeringskonstellasjonen. Det skal jeg ikke ta ut politisk. Det viser bare hvor
                  mye som må til for å skape endringer for dem som sliter mest med livet, for at de
                  skal få en sjanse i virkeligheten. 

Jeg vil bare heie på statsråden, i den forstand at når han har en kollokviegruppe
                  med Bjarne Håkon Hanssen, vil han sikkert med betydelig intensitet kunne framføre
                  dette. Jeg velger å gjøre det fordi det har vært en del av min livserfaring i
                  andre deler av mitt liv å vandre sammen med folk som har funnet lukkede dører. Jeg
                  vet veldig mye om det at systemene høres vakre ut på papiret, men ikke er slik i
                  hverdagen. Derfor er det fint med alt det som står om å slite med livet, fint med
                  det som står om å hjelpe folk ut av rusavhengighet, men det er helt nødvendig at
                  helsesystemet stiller opp på en slik måte at det justissystemet som denne
                  meldingen og komiteen legger opp til i dag, leveres i praksis i hverdagen. Her er
                  noen av de tøffeste tingene vi står overfor. Ett av mine øyeblikk var da ansatte i
                  Kongsvinger fengsel hadde vært og lært om ADHD, og en person for første gang i
                  sitt liv fikk hjelp. Denne mentaliteten kan justissektoren være stolt av, men den
                  må smitte til andre samfunnsområder, slik at de som sliter, får en sjanse. Jeg
                  skal gjøre mitt, og jeg regner med at statsråden gjør sitt, men jeg hadde behov
                  for å si dette. 

 I Norge har vi ikke livstidsstraff. Alle som soner i norske fengsler, kan bli
                  naboen din når de har sonet ferdig. Svaret er derfor enkelt for meg og for
                  Arbeiderpartiet: Vi må gjennomføre en straff som virker, og som gjør at menneskene
                  blir rehabilitert til å klare livet utenfor murene på en best mulig måte. 

En gruppe innsatte som trenger særlig fokus, er kvinner. Selv om kvinner utgjør
                  halvparten av befolkningen, er de en minoritet i fengslene. Vi vet at kvinnelige
                  innsatte har en opphoping av levekårsproblemer, bl.a. dårlig fysisk og psykisk
                  helse. Mange er rusavhengige, og mange har med seg traumer fra seksuelle overgrep
                  eller vanskelige oppvekstvilkår i voldelige og alkoholiserte hjem. Jeg er glad for
                  at vi har åpnet Stifinnerprosjektet på Bredtveit. 

De som har barn, har problemer med å innrette seg i morsrollen som innsatt. Det er
                  viktig at vi legger til rette for at barn kan ha kontakt med mor, men dette må
                  foregå på barnets premisser og med barnets beste som utgangspunkt. 

Meldingen ønsker å legge til rette for bedre besøksrom og besøksboliger som kan
                  være med på å opprettholde kontakten med familie og nettverk under soning, noe som
                  er viktig for å klare hverdagen når man kommer ut igjen. 

Kvinner soner i gjennomsnitt kortere dommer enn menn, og innholdet i soningen må
                  legges opp deretter. 

Skal rehabiliteringen fungere, er det viktig at vi har et bredt utvalg av
                  arbeidsmuligheter i fengslene. Det kvinner har blitt tilbudt, har i stor grad vært
                  kjønnsstereotype arbeidsoppgaver som rengjøring og systue. Dette tar ikke høyde
                  for kvinnenes ulike behov for arbeidstrening og kvalifisering. Meldingen legger
                  gode føringer for en endring på dette området. Jeg er glad for å høre historien om
                  Hanne fra Bredtveit, som viser at det gjøres mye bra arbeid i norske fengsler. 

Men en utfordring er at kvinnene er få i fengslene, slik at det å få progresjon i
                  soningen, det å gå fra lukkede til åpne plasser og overgangsboliger, ikke er like
                  lett. Vi må jobbe videre med å få til et godt system for progresjon for kvinner
                  som soner. 

En undersøkelse fra Kriminalvårdens forskningskommitté i Sverige viser at
                  tidligere straffedømte kvinner mellom 24 og 44 år som er dømt for
                  vinningslovbrudd, har en tilbakefallsprosent på 81, og i narkosaker er den på 79
                  pst. Det er grunn til å tro at tallene i Norge er de samme. 

Meldingen gir gode innspill til en kriminalomsorg som skal minske tilbakefallene. 

Til slutt: Vi nærmer oss ett av målene vi har satt oss, om at innsatte ikke skal
                  slippes løs med én dags varsel og med framtidsutsiktene sine i plastposen de har i
                  handa. 

 Det er forskjeller på Fremskrittspartiets og Regjeringens politikk, men det er
                  også viktig å få fram det som vi er enige om. Forskjellene ligger i bruken av
                  andre soningsformer. Når det står i meldingen at straff skal være
                  frihetsberøvelse, straff skal oppleves som straff både av den som er dømt, og av
                  samfunnet omkring, straff skal virke avskrekkende, den skal ikke stride mot folks
                  rettsoppfatning, og den skal gjøre det umulig å gjøre nye forbrytelser, så utgjør
                  den utvidelsen av alternative soningsformer som Regjeringen legger opp til, en
                  forskjell i forhold til det som står i Fremskrittspartiets partiprogram. 

Komitélederen skryter av at Regjeringen har bygd fengselsplasser de siste fire
                  årene, men det er flere åpne plasser. De har tatt i bruk hjemmesoning, og de har
                  også økt bruken av samfunnsstraff. Det er ingen som er uenig i at man skal ha et
                  tilbud når man soner. Det skal være en god rehabilitering, man skal ha et innhold
                  i soningen, og man må ha et ettervern på plass når den som soner, er ferdig med
                  soningen. Men når det blir gitt nesten 500 år i soningsrabatt – når de kriminelle
                  ikke soner den straffen som de i grunnen har fått, men slipper ut før tiden for at
                  nye skal kunne komme inn – da strider det mot folks rettsoppfatning, og det gjør
                  at statsråden blir de kriminelles beste venn. 

Saksordføreren sa selv at det er vanskelig med rehabilitering med så korte dommer.
                  Da er det jo viktig at den som skal sone en straff, soner den straffen, slik at
                  han får den rehabiliteringen han trenger, og ikke kommer tilbake igjen i fengsel. 

Jeg kan ikke holde dette innlegget uten å nevne offer og pårørende. Vi er så
                  opptatt av å få den kriminelle tilbake til samfunnet. Men hva med hverdagen til
                  ofrene og deres pårørende? Har de en tilbakeføringsgaranti? 

For en tid tilbake – eller ganske lenge siden faktisk – stod det et innlegg i
                  Magasinet i Dagbladet om en banksjef som fikk ødelagt livet sitt. Stig er ferdig
                  med soningen. Han angrer ingenting. Men Thor Einar er uføretrygdet og kan aldri gå
                  på jobb. Offeret sier: «Jeg fikk på en måte livstid, mens raneren regnes som
                  rehabilitert og er sluppet ut igjen.» Den kriminelle sier: «Han banksjefen på
                  Nærbø … har jeg ikke ofret mange tankene. Jeg er ferdig med alt det der.» Da er
                  det viktig at vi også tenker på offeret i denne saken. Det er viktig at ofrene
                  også får en følelse av verdighet og en anledning til å bli hørt i slike saker.
                  Derfor er det synd at Regjeringen ikke kan støtte de forslagene som vi har i
                  forhold til å gi offeret og pårørende en klagerett. 

 Eg fekk ikkje tid til å seia noko om aldersgruppa 15–18 år i innlegget mitt i
                  stad, og det vil eg ta tak i no. 

Utgangspunktet er at barn ikkje skal setjast i fengsel. Fengselsstraff utan vilkår
                  må vera unntaket for barn mellom 15 og 18 år, og bør berre nyttast der barnevernet
                  har prøvd alle dei tiltaka som dei rår over. 

Vi kan ikkje vera kjende av at barn sit i norske fengsel på same vilkår som
                  vaksne. Dei får eit kontaktnett blant dei kriminelle, og dei går den såkalla
                  forbrytarskulen. Eg vil likevel føya til her at dei tilsette i norske fengsel har
                  gjort ein fantastisk innsats også for denne aldersgruppa, og har kome med
                  særtiltak. Dette ungdomstiltaket vi snakkar om i meldinga, er ein ny type
                  overgangsbustader som ikkje har nokon likhetstrekk med ungdomsfengsla for 40 år
                  sidan, eller arbeidsskulane for 80 år sidan, bortsett frå at dei er underlagde
                  kriminalomsorga og vert idømde som ein særreaksjon. 

Det sit i gjennomsnitt mellom fem og ti ungdommar under 18 år i fengsel til ei
                  kvar tid – omkring 80 pst. av det er varetekt. Berre unntaksvis er fengslinga
                  langvarig. Barnekonvensjonen seier at barn ikkje bør sona saman med vaksne
                  domfelte, og derfor lagar vi no desse to landsdekkjande ungdomstiltaka. 

Verkelegheita viser at ungdom gjer seg skuldig i grov kriminalitet som kidnapping,
                  tortur, grove ran og overfallsvaldtekter. Dette er ei verkelegheit vi ikkje kan
                  snu oss bort frå. Dette er ungdommar som samfunnet treng beskyttelse mot, og denne
                  beskyttelsen må samfunnet få. Denne gruppa unge er særleg utfordrande, og vi veit
                  at situasjonen deira er svært vanskeleg å endra. Vi veit òg veldig mykje om kva
                  som ikkje fungerer. 

Det er ei trist oppleving å sjå barn i fengsel. Fengselsstraff, eller kva som
                  helst slags straff, verkar ikkje rehabiliterande i seg sjølv, slik som det verkar
                  som om enkelte her i salen trur. Desse ungdomstiltaka har som mål å få ungdommane
                  samfunnstrygge. Tiltaka skal fortløpande verta evaluerte, og det er eit
                  prøveprosjekt på to år. 

Eg trur på at ungdomstiltaket etter straffegjennomføringslova kan føra til endring
                  hos den unge, gjennom å gje struktur og støtte i ein positiv mognings- og
                  læringsprosess. Fleirtalet, Arbeidarpartiet og SV, satsar på at straff som verkar,
                  òg skal verta eit tilbod til dei under 18 år. 

 Vi er alle opptatt av at vi skal rehabilitere bedre. Jeg la i mitt innlegg stor
                  vekt på at en forutsetning for at man skal kunne la seg rehabilitere og kunne
                  komme tilbake til et liv og fungere etter soning, er at man er såpass frisk og
                  rask under soning at man kan greie både å starte utdanning, arbeidstrening og ikke
                  minst det å kunne mestre livet i seg selv. 

Da synes jeg – i likhet med Odd Einar Dørum – at det er et tankekors at dette med
                  helsetjenester ikke er viet større oppmerksomhet i meldingen. Det var jo virkelig
                  en slik «eye-opener» for en samlet justiskomité på høringen da Legeforeningen la
                  fram sin dokumentasjon på de store forskjellene mellom fengslene når det gjelder
                  hvor mye og hva slags type helsetjenester som faktisk tilbys. Samtidig vet vi at
                  vi har en fangebefolkning som har store rusproblemer og ofte andre helsemessige
                  plager, som gjør at de er ganske tunge tilfeller. 

De ansatte i kriminalomsorgen har jo også gitt uttrykk for at de føler at de
                  pålegges et for stort ansvar når det gjelder medisinering. Der man tidligere delte
                  ut helt milde preparater som vi kan gå og kjøpe på apoteket selv, deler man nå ut
                  B- og C-preparater, som man egentlig burde vært helsepersonell for å dele ut. Jeg
                  synes at man undervurderer dette, og at man burde ha grepet fatt i dette med
                  helsetjenester på en helt annen måte. Jeg synes det er litt merkelig at ikke
                  regjeringspartiene kan være med på både merknadene og forslaget om at dette er noe
                  som man bør få en skikkelig gjennomgang av. 

Jeg savner også at statsråden svarer på dette med narkotikasituasjonen i norske
                  fengsler, for også her er det jo de ansatte innenfor kriminalomsorgen som på en
                  måte dveler ved det paradokset at på den ene siden skal vi drive og bygge opp
                  flere rusbehandlingstilbud, rusmestring, samtidig som vi bare må erkjenne at vi
                  har et betydelig narkotikaproblem på innsiden av norske fengsler. Det er jo
                  fundamentalt viktig å få stoppet rusmisbruket hvis det skal være noe legitimitet
                  og moral i at man samtidig skal drive og behandle dem som er innsatt. 

Til slutt: Brennpunkt hadde et program om de forvaringsdømte som sitter på Ila, og
                  som ikke får viktig psykiatrisk oppfølging. Da er det jo et paradoks at
                  Regjeringen – og det er Helsedepartementets eget budsjett for 2009 – faktisk sier
                  at man har kuttet i de sikkerhetspsykiatriske plassene. Jeg oppfordrer
                  justisministeren til å ha en tett dialog med helseministeren og få på plass et
                  tilbud til disse Norges farligste innsatte. 

 Representanten fra Fremskrittspartiet var inne på hva som forventes av Regjeringen
                  når det gjelder folks rettsoppfatning, og meg bekjent er det ikke noe folkekrav,
                  det er ingen folkebevegelse der ute som krever at de som begår kriminelle
                  handlinger, skal straffes lenger, og at de skal straffes hardere. Det den jevne
                  nordmann der ute forventer og ber om, er at de som begår kriminelle handlinger,
                  får rehabiliteringsmuligheter, at de får trening i å mestre sin hverdag, at de får
                  trening i å mestre sinne, at de får utdanningsmuligheter, at de får
                  helsemuligheter, og at de får trening i å bo i det sivile samfunnet, slik at de
                  blir normale og vanlige samfunnsborgere når de kommer ut. Det er det som gjør
                  samfunnet tryggere, og det er det Regjeringen leverer på. Det er det hele denne
                  meldingen bygger på. 

Vi har to prosjekter som pågår nå, og jeg vil ta utgangspunkt i de to som
                  eksempler. 

Det ene er i Oslo, det såkalte TOG-prosjektet, et tilbud til gjengangere, hvor
                  kriminalomsorgen samarbeider med og er i kontakt med bydelene, f.eks.
                  helsetilbudet, frivillige organisasjoner og sørger for at når folk blir løslatt,
                  har de et sted å gå. De har en bolig, de har et arbeid, og det er folk som tar
                  vare på dem når de kommer ut. Som sagt er det de første timene og de første dagene
                  som er de viktigste for den løslatte med hensyn til å sørge for at han eller hun
                  ikke begår en kriminell handling igjen og havner tilbake i fengselet. 

Det andre eksemplet er Tromsø fengsel, som har ansatt en person med
                  sosionombakgrunn som gjør omtrent det samme arbeidet: er i kontakt med
                  helsetilbudet, er i kontakt med utdanningsetaten der ute, er i kontakt med
                  kommunen der ute og jobber og sørger for at når en innsatt blir løslatt, er bolig
                  på plass, er utdanningsmuligheten på plass, og det er mulig å få et arbeid, slik
                  at vedkommende glir inn i samfunnet som en lovlydig borger. 

Igjen: Jeg har ikke registrert noen steder at det er et folkekrav at folk skal
                  straffes lenger og hardere. Jeg vil gjenta: Det folk forventer der ute, er at vi
                  gir helsetilbud, vi gir utdanningstilbud, vi gir arbeidstrening og botrening i
                  fengslene. Det er det Regjeringen leverer på. 

 Jeg tror jeg skal være så ydmyk å si at denne stortingsmeldinga jo ikke er en
                  ferdig melding, at vi nå er ferdig. Så de innspill som kommer både i
                  helsesektoren, i utdanningssektoren og i de andre sektorene, og den betydelige
                  utfordring vi har i samfunnet vårt generelt med å få disse profesjonene til å gå i
                  samme retning, er vi ikke ferdig med. Meldinga er jo en melding om at vi trenger
                  mer av det. Arbeid i forhold til helse er helt avgjort viktig. Derfor er det
                  viktig for Regjeringa at vi får bygd opp antall paragraf 12-plasser, at vi får
                  utdanningstilbud som er tilstrekkelig. 

Men vi hadde ikke klart å gjøre denne satsinga i kriminalomsorgen uten at vi hadde
                  hatt med oss Kunnskapsdepartementet når det gjelder utdanning. Det er altså tilbud
                  om utdanning i alle fengslene. Vi kunne ikke gjort biblioteksatsinga vår og
                  kultursatsinga uten at vi hadde med kulturministeren. Vi kunne ikke gjort
                  boligsatsinga nå uten at vi hadde med kommunalministeren, og vi kunne heller ikke
                  ha satset slik vi gjør i forhold til rusmestringsenheten i fengslene, som jo i
                  veldig stor grad er et helsemessig anliggende, og som krever samarbeid over disse
                  sektorene. Jeg kunne nevnt flere områder, men tida forhindrer meg fra det. 

Men det er et annet viktig poeng som jeg har lyst til å utfordre opposisjonen på,
                  og jeg ber gjerne om svar, særlig fra Høyre og Fremskrittspartiet. Man kjører nå
                  nærmest en gjentatt argumentasjon om at soningskøen er avviklet ved hjelp av andre
                  virkemidler enn det man egentlig ønsker seg. Det er helt riktig at en stor andel
                  av de plassene som vi har etablert, er åpne. De plassene som vi vil finne på
                  Bredtveit, Bruvoll, Bjørgvin og Ravneberget f.eks., har også bidratt godt i
                  forhold til kvalitet. 

Min utfordring til Høyre og Fremskrittspartiet – jeg vet at Kristelig Folkeparti
                  og Venstre har en noe mer nyansert holdning til dette – er: Er det nå slik fram
                  mot neste valg og eventuelt en ny sammensetning av Stortinget at Høyre og
                  Fremskrittspartiet vil legge ned disse åpne plassene fordi man mener det ikke er
                  hensiktsmessig? Det syns jeg velgerne fortjener et svar på. Jeg syns at
                  kriminalomsorgen fortjener et svar på det, og jeg syns også at de innsatte
                  fortjener et svar på det. Det ville være et brått skifte ikke bare når det gjelder
                  kapasitet, men også for den betydelige kvalitetshevinga vi har fått i
                  kriminalomsorgen med den store innsatsen som gjøres bl.a. overfor kvinnene på
                  Bredtveit, som nå har en mulighet til å sone åpent i Stifinnerprosjektet. Er det
                  slik at denne politiske retorikken om at dette er bare åpne plasser, innebærer at
                  Høyre og Fremskrittspartiet går til valg på at man skal legge ned disse plassene?
                  Jeg syns vi også må få noen svar, siden vi i posisjonen er blitt stilt så mange
                  spørsmål. 

 Aller først vil jeg si at jeg fullt ut deler bekymringen til representanten Dørum
                  for rusfeltet. Det har vært syndet i altfor lang tid, over altfor mange år og på
                  altfor mange nivåer overfor de utsatte rusmisbrukerne våre. Det gjelder både på
                  kommunalt nivå og også her i forhold til helsevesenet. Her har helseministeren
                  varslet en opptrappingsplan. Han har også varslet at samhandlingsreformen er en
                  betydelig bit av rusopptrappingsplanen, fordi det kommunale nivået
                  kompetansemessig må bli bedre i stand til å håndtere det. 

Det som er bra, er at vi allerede er i gang innen kriminalomsorgen. Det må vi i
                  hvert fall glede oss over. – Så har jeg sagt det. 

Når det gjelder kontrollen, som representanten Aspaker er opptatt av, vet jeg at
                  det foretas om lag 20 000 urinprøvekontroller i norske fengsler. Om lag 10 pst. av
                  dem viser misbruk. Så antar jeg at kriminalomsorgen tar urinprøver der de
                  mistenker misbruk, eller når noen kommer fra permisjon. Vi skal ikke skape et
                  bilde av at det florerer helt hinsides av narkotika innenfor murene eller innenfor
                  anstaltene, men det er en utfordring å få ned rusmisbruket innenfor fengslene. Det
                  er alle enige om. Det viktigste er igjen å sørge for at de som er rusmisbrukere,
                  klarer å rehabiliteres fra sitt misbruk. Det er det som må være hovedsaken. 

Så vil jeg til slutt bare kommentere det som er Fremskrittspartiets honnørord,
                  nemlig ofre og pårørende. Det er slik at denne regjeringen klarer å ha flere
                  tanker i hodet samtidig. Vi har gjort en betydelig innsats for ofre og pårørende
                  både gjennom endring av voldsoffererstatningsloven og endring av
                  straffeprosessloven, slik at man får bedre oppfølging under straffesaker osv. Det
                  er ikke slik at det viktigste for ofre av kriminalitet er at man skal straffes
                  lenger eller hardere. Tvert imot viser Advokatforeningens undersøkelse i fjor at
                  det ofrene av kriminalitet er opptatt av, er at straffen skal virke, slik at ikke
                  andre blir ofre når de er ferdig med soningen sin. Det perspektivet skulle jeg
                  ønske at Fremskrittspartiet snart fikk inn i sin politikk også, for det ville
                  kanskje bidra til at vi igjen kunne bli så enige som representanten Horne prøver å
                  si vi er. 

Sigvald Oppebøen Hansen hadde her teke over
                  presidentplassen. 

 Mitt felt er penger. Jeg er vel legmann der også, men enda mer legmann når det
                  gjelder kjeltringer. 

Jeg tar et innlegg til fordi jeg synes det er en manglende praktisk inngang til
                  dette. Alle snakker om bolig, og alle snakker om arbeid. Fremskrittspartiet
                  snakker om at de er kritiske til andre soningsformer, kritiske til soningsrabatt,
                  at det strider mot folks rettsoppfatning. 

Ministeren har sagt at de som gjør brottsverk, skal få sin straff. Det er fasthet,
                  samtidig som det legges opp til at de som er motiverte for det, skal få en bedre
                  rehabilitering enn den som er i dag. 

Så til åpen soning. Fremskrittspartiet kritiserer det. Jeg har sagt til dem som er
                  i åpen soning: Legg fram fingrene deres og vis hva dere har gjort for noe!
                  Fremskrittspartivelgere vil ikke kritisere den formen for soning, det ser de på
                  fingrene. Dette er én måte å si det på. 

Det er mange som ønsker å få mer praktisk yrkeserfaring. Det er mange i fengslene
                  som har det, og det er det de er motivert for å gå videre med. Gi en mulighet. Vis
                  at en kan få respekt ut fra det en gjør, at en vil ut av det. Hvorfor ikke støtte
                  det, Fremskrittspartiet? Hvorfor ikke styrke det, og hvorfor ikke snakke godt om
                  det? Hvorfor ikke legge til rette for å komme videre? Statsråden har en viktig og
                  krevende jobb når det gjelder i praksis å få et nytt innhold i soninga, og ikke
                  minst få noe som fungerer i ettervernet. 

Kriminalomsorg i frihet har et betydelig forbedringspotensial, for å si det
                  forsiktig. Det er i dag folk som erfarer at dagens fengsel og dagens ettervern er
                  et system som er et hinder for den omstilling som jeg nå har prøvd å gjøre meg til
                  talsperson for. Jeg har stor respekt for den jobb som statsråden her må gjøre for
                  å snu en skute, slik at vi får et innhold som kan føre til at flere blir
                  begeistret for dette som her er lagt fram. Statsråden må påse at vi får en ny
                  kultur i soninga, med mer vekt på praktisk arbeid for dem som ønsker det. Det er
                  Senterpartiets høyeste ønske, for det er faktisk mange som ønsker det. Dermed får
                  en sjøltillit, dermed får en respekt, og dermed får en noen attester fra sin
                  første jobb etter fengsel. Tenk å få en attest på at en er en god arbeidskvinne.
                  Det er den beste mulighet en har til å få et bedre liv videre enn det en hadde. 

Jeg synes det er store ting som her er startet på, men det er en stor jobb som
                  gjenstår. Det er et system som på mange måter er grodd inn i én måte å se det på,
                  som i stor grad er knyttet til Fremskrittspartiets innlåsing av folk. 

 Elisabeth Aspaker har hatt ordet to gonger og får ordet til ein kort merknad,
                  avgrensa til 1 minutt. 

 Den som har fått mange spørsmål i denne debatten uten å svare, er jo statsråden.
                  Jeg har fått de første spørsmålene fra statsråden nå, og dem skal jeg faktisk
                  svare på. 

Jeg synes det er greit at han nå innrømmer at meldingen ikke er helt ferdig, men
                  jeg synes det er et paradoks når Regjeringen har brukt tre år på å framlegge den.
                  Da trodde jeg faktisk man skulle hatt et bedre grunnlag i bunnen for å gi
                  tilbakeføringsgarantien et reelt innhold. 

Høyre har ikke sagt noe om at vi har til hensikt å redusere antall soningsplasser.
                  Det vi har satt spørsmålstegn ved, er balansen mellom åpne plasser på den ene
                  siden og lukkede plasser på den andre siden. Det er i en situasjon hvor politiet
                  mangler varetektsplasser, og hvor Norge får internasjonal kritikk for at vi bruker
                  glattcellene og har brudd på bestemmelsene om det. 

Så jeg er opptatt av bedre balanse, og hvis vi sier at vi skal ha progresjon i
                  soning, så må vi ha progresjon i soning. Da må en sette sammen det antall
                  fengselsplasser og den type soningstilbud vi har, på en litt annen måte og bruke
                  dem på en litt annen måte enn det som praktiseres av denne regjeringen. 

 Eg vil ta tak igjen i det spørsmålet som justisministeren hadde til
                  Framstegspartiet – og no har du eit glimrande høve sidan du skal ha ordet etterpå!
                  Eg meiner at vi, og ikkje minst dei tilsette, må ha krav på å vita kva
                  Framstegspartiet vil gjera med dei opne soningsplassane vi har oppretta. Skal vi
                  redusera talet på plassar? Skal vi leggja dei ned, eller skal vi behalda dei? Det
                  synest eg vi har krav på å få svar på i løpet av denne debatten. 

 Solveig Horne har hatt ordet to gonger tidlegare og får ordet til ein kort
                  merknad, avgrensa til 1 minutt. 

 Det er visst tid for å svare på spørsmål her. 

Først til Thomas Breen: Det kan godt være at ofrene og de pårørende ikke ønsker
                  seg strengere straffer, men de ønsker i hvert fall at den som har gjort en
                  kriminell handling, skal sone den straffen han har fått. Det de ønsker, er å bli
                  hørt og å ha en klagerett, og om man ikke alltid får gjennomslag for den klagen,
                  så ønsker man i hvert fall å ha den retten. 

Så til et spørsmål fra Knut Storberget. Fremskrittspartiet har ikke sagt noe i
                  sine merknader om at vi ønsker å redusere antallet soningsplasser. Det er bare én
                  ting som er helt sikkert, og det er at vi trenger forskjellige sorter
                  soningsplasser, men på et helt annet nivå enn det som Storberget og Regjeringen
                  legger opp til. Vi har sagt helt klart at vi trenger flere plasser, og det kan
                  godt være at noen av de åpne plassene kan bli gjort om til lukkede plasser. Det
                  får vi se når vi får en gjennomgang av de plassene som er der i dag. Men det er én
                  ting jeg kan garantere, og det er det at hjemmesoning, elektronisk soning med
                  kontroll, blir avsluttet hvis Fremskrittspartiet kommer i regjering. 

 Nå skal jeg gjøre noe jeg sjelden gjør, nemlig rose representanten Lundteigen og
                  Senterpartiets innfallsvinkel til de spørsmålene vi diskuterer her. Det kan jeg
                  ikke huske at jeg noen gang har gjort offentlig, så jeg skal benytte anledningen
                  til å gjøre det nå. Det er rett og slett fordi jeg hadde den store glede å
                  observere representanten Lundteigen som en ekstra «fengselsbetjent» – som han
                  viste til i sitt innlegg – da jeg jobbet en uke i Hassel fengsel og fikk se ved
                  selvsyn hva praktisk arbeid og hardt arbeid faktisk kan medføre. Jeg ville
                  sannsynligvis ikke ha fikset det i det hele tatt, men jeg så altså ved selvsyn
                  hvordan representanten Lundteigen faktisk gjennomførte noe av det vi alle her
                  snakker om. Jeg synes det var et godt, verdibasert innlegg som Lundteigen holdt,
                  som sier noe om hva vi faktisk bør tilstrebe i kriminalomsorgen for at alle
                  mennesker her skal få en verdighet og en trygghet på seg selv, sånn at de kanskje
                  kan klare å bli kriminalitetsfri. Det var godt og verdikonservativt sagt det
                  representanten Lundteigen sa. Jeg syntes bare det var greit å få sagt det. Jeg
                  ønsker vi kunne få mer av det. Det understreker faktisk også at vi har et felles
                  verdisyn. 

Jeg hadde egentlig ikke tenkt å ta ordet her, men nå later man jo som om
                  Fremskrittspartiet har tenkt å rasere hele kriminalomsorgen, sammen med Høyre som
                  en sånn liten hjelpebår, men da bør man kanskje ta en titt på hva vi faktisk står
                  sammen om i mindretallsforslagene: økt fokus på lederkompetanse i
                  kriminalomsorgen, økt fokus på frivillighet, frivillige mennesker som faktisk bryr
                  seg om innsatte, selv om de ikke er ansatt, men som har noe å bidra med. Det er en
                  forutsetning for å få hele tilbakeføringsgarantien til å funke. 

Så til helse i fengslene. Vi hadde høring hvor Legeforeningen dokumenterte hvordan
                  det står til, at det helsetilbudet som gis innsatte i norske fengsler, er under
                  enhver kritikk. Det er ikke rart at mange av dem rett og slett ikke greier å
                  håndtere hverdagen når de kommer ut igjen, når de ikke har et helsetilbud som
                  oppfyller de kravene som også innsatte bør kunne forvente. 

Ikke minst står opposisjonen sammen, Fremskrittspartiet, Høyre og de andre
                  opposisjonspartiene, om å satse på kunnskap, og at man skal kunne få dokumentert
                  de kursene man tar, slik at man kan bruke det når man kommer ut etterpå. Det er
                  forslag som jeg syns Regjeringen i hvert fall bør ta en nærmere titt på, og
                  kanskje til og med støtte. 

Etterpå skal vi ha en interpellasjonsdebatt om politiet. 

Så har jeg lyst til å si til slutt at når man er veldig fornøyd med at
                  soningskøene går ned, ja, så er det bra, men samtidig kan kanskje en av grunnene
                  være at man ikke har nok politi til verken å etterforske, påtale eller ta mange.
                  Vi har altså store mørketall innenfor kriminalitet. Når man får ordentlig i gang
                  dialogen med Politiets Fellesforbund, vil man antakeligvis etter relativt kort tid
                  se at den enorme skryt man her gir i forhold til soningskøene, faktisk ikke er
                  reell, men at det er mer kriminalitet, og at soningskøene antakeligvis kommer til
                  å gå raskt opp igjen fordi man ikke har hatt balanse i straffesakskjeden. 

 Når jeg hører innlegget fra representanten Oktay Dahl, må jeg anmode Høyre om å
                  legge godviljen til. Jeg tror velgerne også ville like det, og at man faktisk også
                  kunne reflektere et kort øyeblikk over at det er noe som beveger seg i positiv
                  retning. Denne stadige negative argumentasjonen, som delvis er basert på feil
                  fakta, gror det ikke noen ting av. Det som Høyre nå har presentert i forhold til
                  nærmest alt man gjør, særlig innenfor kriminalomsorg og politi, tror jeg det gror
                  veldig lite av, både når det gjelder velgertilstrømming til Høyre, og ikke minst
                  når det gjelder å skape nytt fundament for politikken. 

Denne påstanden om at politiet ligger nede, som skulle være grunnlaget for at man
                  nå får avviklet soningskøen, må jo enhver justispolitiker vite er gal. Når man ser
                  på fangevolumet, har det økt betydelig. Man må også se på antall straffedommer,
                  ikke bare i den tida jeg har sittet i regjering, men også under forrige regjering.
                  Så dette er med all respekt ikke riktig. Vi har store mørketall på mange områder,
                  men vi er i ferd med å oppklare mer kriminalitet og få flere inn til soning, og vi
                  er også i ferd med å øke straffenivået på viktige områder. Jeg må si at når jeg nå
                  hører begrunnelsen fra opposisjonen, fra Høyre og Fremskrittspartiet, at vi i
                  løpet av de siste tre årene har fått – og blitt kritisert ganske hardt for – åpne
                  soningssteder, ja så er svaret nå, i forhold til hva som er deres alternativ, ikke
                  at man skal legge ned det man ikke liker. Nei, man skal sørge for «balanse», og
                  det er andre fine og viktige og i realiteten tomme ord. 

Jeg er veldig glad for at Høyre og Fremskrittspartiet ved denne anledninga har
                  markert at man ikke skal legge ned de åpne stedene – slik oppfattet jeg svaret.
                  Det er viktig, ikke bare for kapasiteten i kriminalomsorgen, men det er viktig
                  fordi i de åpne soningsstedene har man også fått til et kvalitetsløft. Man driver
                  med undervisningstilbud. Man driver kennel ved Bruvoll og kulturaktiviteter ved
                  Bjørgvin. På Bredtveit, der jeg var i dag tidlig, har man fått etablert
                  Stifinnerprosjektet. 

Jeg skulle ønske at vi nå gikk et skritt videre, at vi lot denne svart-hvite
                  debatten om åpen eller lukket soning ligge, og at alle bidrog til at innholdet ble
                  bedre, uansett om soninga var lukket eller åpen. 

Når det gjelder de lukkede plassene, må jeg jo si at det er denne regjering som nå
                  etablerer et fengsel til 1,4 milliarder kr i Halden med 220 lukkede plasser. Her
                  er begge deler levert. Man har sørget for balanse, slik at de som skal ha tøff
                  reaksjon, må få tøff reaksjon, men samtidig – hvor vi ser muligheter, skal
                  muligheter gis. 

 Fleire har ikkje bedt om ordet til sak nr. 4. 

(Votering sjå side 2744) 





                    

 Under debatten er det satt fram 14 forslag. Det er 

forslagene nr. 1–5 og forslag nr. 8, fra Solveig Horne på vegne av
                        Fremskrittspartiet og Høyre 

forslagene nr. 6, 7 og 9–14, fra Solveig Horne på vegne av
                        Fremskrittspartiet 

Presidenten gjør oppmerksom på at forslag nr. 8, som er et fellesforslag fra
                  Fremskrittspartiet og Høyre, ved en feil er oppført i innstillingen under
                  forslagene fra Fremskrittspartiet. 

Det voteres først over forslagene fra Fremskrittspartiet. 

Forslag nr. 6 lyder: 

«Stortinget ber Regjeringen avvikle bruken av fremskutt prøveløslatelse
                     umiddelbart. Det igangsettes ikke nye tiltak med soningsrabatter.» 

Forslag nr. 7 lyder: 

«Stortinget ber Regjeringen fremme forslag om å etablere en praksis der et
                     fengselsår skal tilsvare 12 måneder.» 

Forslag nr. 9 lyder: 

«Stortinget ber Regjeringen fremme de nødvendige lovendringsforslag slik at
                     fornærmede og etterlatte blir informert i prioritert rekkefølge om det er
                     truffet vedtak om soningsutsettelse.» 

Forslag nr. 10 lyder: 

«Stortinget ber Regjeringen fremme de nødvendige lovendringsforslag slik at
                     fornærmede eller dennes etterlatte får uttalelse og klagerett i forbindelse med
                     avgjørelser som gjelder domfeltes soning av straffen.» 

Forslag nr. 11 lyder: 

«Stortinget ber Regjeringen igangsette bygging av egne fengselsinstitusjoner
                     spesielt tilpasset innsatte med behov for psykiatrisk behandling og
                     oppfølgning.» 

Forslag nr. 12 lyder: 

«Stortinget ber Regjeringen sørge for at det opprettes en psykiatrisk
                     ambulansetjeneste i samtlige regionale helseforetak.» 

Forslag nr. 13 lyder: 

«Stortinget ber Regjeringen planlegge å igangsette bygging av 300 nye lukkede
                     soningsplasser.» 

Forslag nr. 14 lyder: 

«Stortinget ber Regjeringen foreslå nødvendige lovendringer for å gjøre
                     Narkotikaprogram med domstolskontroll til en egen straffesanksjon domstolen kan
                     idømme uten valgfrihet for domfelte.» 

Votering:

Forslagene fra Fremskrittspartiet ble med 76 mot 20 stemmer ikke
                  bifalt.

(Voteringsutskrift kl. 18.30.54)

 Det voteres så over forslag nr. 8, fra Fremskrittspartiet og Høyre. Forslaget
                     lyder: 

«Stortinget ber Regjeringen vurdere og om nødvendig fremlegge forslag om
                        soningstiltak for psykisk psyke som begår kriminalitet, der kriminalomsorgen
                        har hovedansvaret for den ytre sikkerheten, permisjonsordninger mv. og
                        psykiatrien hovedansvaret for behandling og omsorg.» 

Votering:

Forslaget fra Fremskrittspartiet og Høyre ble med 64 mot 32 stemmer ikke
                  bifalt.

(Voteringsutskrift kl. 18.31.14)

 Det voteres over forslagene nr. 1–5, fra Fremskrittspartiet og Høyre. 

Forslag nr. 1 lyder: 

«Stortinget ber Regjeringen styrke den eksterne forskningsinnsatsen for å
                        måle innholdet i og effekten av kriminalomsorgens arbeid, herunder innholdet
                        i samfunnsstraffen og med spesielt fokus på lederkompetansen i
                        kriminalomsorgen.» 

Forslag nr. 2 lyder: 

«Stortinget ber Regjeringen snarest tilrettelegge utdanningstilbudene i
                        fengsel med fagmoduler som kan gi delkompetansebevis og som muliggjør videre
                        påbygging/fullføring av fag/utdanning etter soning.» 

Forslag nr. 3 lyder: 

«Stortinget ber Regjeringen legge til rette for mer langsiktige avtaler i
                        samarbeidet mellom kriminalomsorgen og private og frivillige
                        organisasjoner.» 

Forslag nr. 4 lyder: 

«Stortinget ber Regjeringen utarbeide en strategi for å bekjempe misbruk og
                        innsmugling av narkotika i norske fengsler og som skal hindre fortsatt
                        organisering av narkotikakriminalitet under soning.» 

Forslag nr. 5 lyder: 

«Stortinget ber Regjeringen foreta en fullstendig gjennomgang av
                        helsetjenesten i fengslene med hensyn til organisering og dimensjonering.»
                     

Kristelig Folkeparti og Venstre har varslet at de støtter forslagene. 

Votering:

Forslagene fra Fremskrittspartiet og Høyre ble med 52 mot 44 stemmer ikke
                  bifalt.

(Voteringsutskrift kl. 18.31.43)

Komiteen hadde innstilt: 

St.meld. nr. 37 (2007–2008) – Straff som virker – mindre kriminalitet – tryggere
                  samfunn (kriminalomsorgsmelding) – vedlegges protokollen. 

Votering:

Komiteens innstilling ble enstemmig bifalt.


                    
                    

 Stortinget skal votere i sakene nr. 1, 2 og 4 på dagens møtekart. 





                

Votering

 I sak nr. 3 foreligger det ikke noe voteringstema. 

Votering

 I sakene nr. 5, 6 og 7 foreligger det ikke noe voteringstema. 


                
                

Voteringen i en sak finnes i slutten av referatet for hver enkelt sak.


            


            

 Dermed er dagens kart ferdigbehandlet. 

Forlanger noen ordet i henhold til forretningsordenens § 37 a før møtet heves? –
                  Møtet er hevet. 





                    
                    
                    

