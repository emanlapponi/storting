 Og det ble gjort! 




 Debatten – både innlegget fra interpellanten og innleggene fra de ulike partiene – viser at dette er et svært bredt felt som berører veldig mange viktig samfunnsområder. Ytringsfrihet er fundamentalt for et demokratisk samfunn, men ytringsfriheten kan ikke bare være til stede ved at man ikke har lovskranker og hindringer for ytring, man må ha en reell mulighet til å ytre seg. Det var det jeg oppfattet er interpellantens hjertesak. 




Vi vet at medielandskapet er i en enorm endring. Vi bruker mediene på en helt annen måte enn før. Det gir noen fantastiske muligheter. De sosiale mediene gjør jo at alle i prinsippet kan bli både medieprodusenter og mediekonsumenter. Muligheten til å ytre seg – fortelle sine historier og legge ut sine meninger – er helt annerledes i dag enn tidligere. Det er en demokratisering, det er en mulighet som vi skal utnytte. Samtidig gir det en enorm informasjonsflyt som gjør at det blir vanskeligere å finne fram til hva som er relevant informasjon, og hva som er irrelevant informasjon. Man kan også risikere å få digitale klasseskiller, slik at noen er med i dette fellesskapet, og andre står utenfor. 




Så vet vi at den vanlige dagspressen står overfor noen fundamentale utfordringer. Det skjæres ned i så å si alle papiraviser. Man har frivillige sluttpakker, men det blir kanskje oppsigelser framover. Dette gjør også at infrastrukturen for mediene ser helt annerledes ut enn tidligere. Vi får følge med i utviklingen. Vi må hele tiden se kritisk på de virkemidlene og alle de pengene vi bruker på å legge til rette for en god mediesituasjon i Norge, for vi må legge til rette ut fra den virkeligheten som er, ut fra den teknologien som oppfinnes. Jeg er litt usikker på om Skei Grandes tilnærming, at vi bare skal la teknologien flyte og så skal vi holde oss lengst mulig unna, er en riktig strategi. Jeg tror vi må være aktive, slik at alle får ta del i teknologien og alle får være med i framtidssamfunnet. 




Mulighetene for kommunikasjon – mulighetene for å meddele seg og tilegne seg informasjon – er større enn noen gang. Men rettferdigheten og likeverdigheten kan være utsatt. Vi får en sak ganske snart om politisk tv-reklame, som er en av disse problemstillingene. Jeg håper at også interpellantens parti står sammen med de rød-grønne partiene om å sikre en likeverdighet i muligheten til å ytre seg. 




Helt til slutt om konsesjonsinstituttet: Med det digitale bakkenettet er det ikke lenger knapphet på frekvensressurser, som gjør at vi har noe å tilby en konsesjonshaver når det gjelder bruk av frekvenser. På radio har vi det en stund til. Men det er klart at den dagen teknologiskiftet kommer også der, og vi går over i en digital situasjon, tror jeg konsesjonsinstituttet vil være en saga blott. Det kan ha noen ulemper. Men når vi ser problemet med å håndheve konsesjonene, kan det også ha noen fordeler. Så det får vi komme tilbake til i spørsmålet om DAB i morgen. 




 Debatten i sak nr. 3 er avsluttet. 





                    
                    
                    

