 Det er rett. 




 Jeg synes også det har vært en interessant debatt. 




Jeg tar ordet først og fremst for å svare på to konkrete spørsmål som representanten Eriksson stilte meg. Det første spørsmålet var om vi har nok attføringsplasser. Til det er det vel å si at det vil alltid være sånn at vi kunne ha tenkt oss å ha enda flere. Men situasjonen i dag er at hvis man ser antall attføringsplasser i forhold til antall på attføring, har vi et svært høyt nivå ut fra en historisk betraktning. Jeg tror også at det er viktig nå å være klar over at skillet mellom tiltaksplasser for yrkeshemmede og tiltaksplasser for ordinære arbeidssøkere er i ferd med å viskes ut, så her har NAV muligheten til å flytte ressurser fra mer ordinære tiltaksplasser over til attføring dersom det er behov for det. Så jeg tror at når det gjelder den problemstillingen vi diskuterer i dag, er det ikke antall tiltaksplasser som vil løse den utfordringen interpellanten tar opp. Da er det nok mer et spørsmål om å se på om vi har gode nok tiltaksplasser, og om vi har tiltaksplasser som i kvalitet fungerer godt nok. 




Så tar Eriksson opp spørsmålet om et eget kvalifiseringsprogram for å følge opp unge mennesker med psykiske lidelser. Til det er det viktig å få sagt at unge mennesker med psykiske lidelser jo er hjertelig velkommen som deltakere i det kvalifiseringsprogrammet som er etablert. Det er ikke sånn at mennesker med psykiske lidelser er stengt ute fra det. Inngangskriteriet for kvalifiseringsprogrammet er at man har sosialhjelp som inntektssikringsordning eller står i fare for å komme i en situasjon der man må leve av økonomisk sosialhjelp, og kan nyte godt av arbeidsrettede tiltak. Det er helt åpenbart, etter min mening, at mange av dem som har ramlet ut av skole, lever av økonomisk sosialhjelp og har psykiske lidelser, er i den kjernegruppen som bør inn på et kvalifiseringsprogram. Så jeg kan ikke helt forstå at vi trenger et eget kvalifiseringsprogram for mennesker med psykiske lidelser. Vi har et kvalifiseringsprogram. Hvis man lever av andre ting enn økonomisk sosialhjelp, er det fullt mulig innenfor f.eks. arbeidsavklaringspengene som nå kommer, å tilrettelegge spesielle opplegg som er rettet inn mot denne gruppen. 




Ellers er jeg - helt til slutt - enig i at overgangen skole/arbeidsliv er et kjernepunkt vi må ha fokus på. Jeg viste i mitt hovedinnlegg til at vi har inngått en avtale med Kommunenes Sentralforbund nettopp for å samarbeide bedre med utdanningsmyndighetene på de kritiske tidspunktene. 




 Da er debatten i sak nr. 1 avsluttet. 





                    
                    
                    

