 Vi må prøve å holde
oss innen taletiden.

 Jeg forutsetter at representanten Alvheim er
fullstendig klar over det vedtaket som et enstemmig storting har
gjort, og som jeg bare har videreført ordrett
slik det fremkommer. Stortinget har bestemt at de fire
helseregionene Helse Øst, Vest, Midt og Nord skal ha balanse
ved årets utgang, og Helse Sør skal få to år.
Det har jeg forholdt meg til, det har jeg gjennomført.
Alt annet ville etter mitt skjønn vært uforsvarlig.
Selv om Helse Sør med sine utfordringer må gjøre
tilpasninger i størrelsesorden 2–3 pst., ser Helse Sørs
styre og administrasjon – så langt
jeg vet etter å ha vært med på alle
de møtene hvor dette har blitt diskutert på overordnet nivå – seg
absolutt i stand til å levere det Stortinget har forutsatt.
Det er det jeg har videreført, redegjort for i St.prp.
nr. 1, og altså har fått et enstemmig storting
til å slutte seg til.

 Jeg takker igjen for svaret.

Det er jo ikke noe motsetningsforhold mellom
det Stortinget har vedtatt når det gjelder budsjettbalansen,
og det å gjøre rede for hva konsekvensene
blir for sykehusbehandlingen når man foretar den innsparing
som her ligger i vedtaket. Det synes jeg er helt naturlig, og det
ville være naturlig i en hvilken som helst bedrift.

Helse Blefjell vil på grunn av dette
vedtaket få et tilleggspålegg om innsparing på ca.
40 mill. kr. Nå diskuteres det åpent i media hjemme
om enkelte styremedlemmer vurderer å legge ned sine
verv i Helse Blefjell, fordi de ikke finner dette forsvarlig
på noen måte, og ikke vil
ta ansvaret for et betydelig kutt i pasientbehandlingen, som direktøren
har antydet. Vil helseministeren sørge
for at Stortinget i forbindelse med revidert nasjonalbudsjett på en
egnet måte får seg forelagt en total
oversikt over konsekvensene for pasientbehandlingen som følge
av kravet om balanse i 2005 for de fire
foretakene og i 2006 for Helse Sør?

  Vi har innrettet spesialisthelsetjenesten
på den måten at vi ut fra St.prp. nr. 1, som Stortinget
har behandlet, og som komiteen har behandlet – den
har laget en lang innstilling med mange detaljer
om hva man skal prioritere, og hva man ikke skal prioritere,
som jeg har videreført i de styringsdokumentene som er
sendt – styrer norsk spesialisthelsetjeneste, nemlig gjennom å gi
klare direktiver og gjennom budsjettrammer. Så er det opp
til det enkelte regionale helseforetak å implementere
dette. Hele tiden skal det være i tråd
med det som er spesialisthelsetjenestelovgivningen, nemlig at det
skal være ansvarlig. Hvilke avdelinger som skal utvides
og ikke utvides, hvor man strukturelt skal gjøre
tiltak, er ikke en ting verken for Stortinget eller for
statsråden å ta stilling til. Stortinget har bestemt
at det skal gjøres av de regionale
helseforetaksstyrene. Det er derfor de sitter der, det er derfor
vi bruker lang tid på å plukke ut dyktige mennesker
til det, og det er derfor vi betaler dem godt for å gjøre
den jobben – ikke for at de skal spille ballen
frem og tilbake, til storting og regjering.





                

