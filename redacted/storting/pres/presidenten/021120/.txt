 Representantene Gunnar 

Halvorsen

, Jon 

Lilletun

,
Trond 

Helleland

, Per Roar 

Bredvold

, Kjetil 

Bjørklund

 og
Per Ove 

Width

, som har vært
permittert, har igjen tatt sete.

Fra Arbeiderpartiets stortingsgruppe foreligger
søknad om sykepermisjon for representanten Bjørgulv 

Froyn

 fra og med 20. november og inntil
videre.

Etter forslag fra presidenten ble
enstemmig besluttet:

1.	Søknaden behandles straks
og innvilges.

2.	Vararepresentanten, Ragnar Bøe 

Elgsaas

,
innkalles for å møte i permisjonstiden.

 Ragnar Bøe Elgsaas er til
stede og vil ta sete.

Valg av settepresidenter

 Presidenten vil foreslå at
det velges to settepresidenter for Stortingets møter i
dag og i morgen – og anser det som vedtatt.

Presidenten ber om forslag på settepresidenter.

 Jeg foreslår Finn Martin Vallersnes
og Øyvind Halleraker.

 Finn Martin Vallersnes og Øyvind
Halleraker er foreslått som settepresidenter. – Andre
forslag foreligger ikke, og Finn Martin Vallersnes
og Øyvind Halleraker er enstemmig valgt som settepresidenter for Stortingets
møter i dag og i morgen.

Representanten Knut Storberget vil fremsette
et privat forslag.

 På vegne av stortingsrepresentantene
Grethe Fossli, Anne Helen Rui og meg selv ønsker
jeg å framsette et forslag om framskyndet
evaluering og endring av tomtefesteloven etter
at den nå har virket i ett år, for å forhindre
dens urimelige utslag.

 Forslaget vil bli behandlet på reglementsmessig
måte.





                    
                    
                    

 Stortinget mottok mandag meddelelse fra
Statsministerens kontor om at følgende regjeringsmedlemmer
vil møte til muntlig spørretime:

utenriksminister Jan Petersen

statsråd Dagfinn Høybråten

statsråd Kristin Krohn Devold

De annonserte regjeringsmedlemmer er til stede,
og vi er klare til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes om å reise seg. –

Vi starter da med første
hovedspørsmål, fra representanten Morten Høglund.

 Jeg har et spørsmål til utenriksministeren.

I gårsdagens Nationen kunne vi lese
at Utenriksdepartementet kun vil konsultere enkelte deler av næringslivet i
forhold til krav mottatt i forbindelse med de forestående tjenesteforhandlingene
i WTO. Ingen andre typer organisasjoner eller
Stortinget, eller for den saks skyld befolkningen som
sådan, skal ifølge oppslaget få innsyn
i hvilke krav Norge nå må forholde seg
til. Dette hemmeligholdet og ekskludering av alle interesserte
med unntak av deler av næringslivet står i sterk
kontrast til at EU nå har valgt å foreta en offentliggjøring
av hvilke type krav deres medlemsland står
overfor. Begrunnelsen fra EU er at man ønsker åpenhet
og å engasjere alle interesserte parter til kontinuerlig
dialog. Og det lyder fornuftig.

Mitt spørsmål til utenriksministeren
blir da: Hvilken strategi og overordnet politisk tenkning er det
som ligger til grunn for at Norge skal velge hemmelighold
og fravær av debatt i WTO-sammenheng? Og hvorfor kan ikke Norge,
som EU, nettopp søke å få til
en åpenhet og bidra til en allmenn debatt?

 Som representanten Høglund vet, har
vi hatt en rekke debatter om WTO i Stortinget, og det er absolutt
min intensjon å holde gode og åpne
forbindelser til Stortinget i dette spørsmålet.
Det dreier seg for så vidt også om
norsk samfunnsliv generelt. Det er jo slik at vi gjennomfører
omfattende konsultasjonsprosesser med organisasjonene, ikke bare
i næringslivet, men også i samfunnslivet
for øvrig. Det er lagt ut informasjon om prosessen på UDs
web-sider, og denne vil bli utvidet og oppdatert etter
hvert.

Jeg tror at den konkrete saken som det er snakk
om, er at EU på sin side har gitt sammendrag – ikke
offentliggjort, men gitt sammendrag – av en del av de kravene som
er stilt overfor EU. Dette er teknisk sett en veldig omfattende
sak å gjøre. Men vi skal bestrebe oss på å ha så mye åpenhet
som overhodet mulig.

 Jeg takker utenriksministeren for svaret.

Kan jeg oppfatte utenriksministeren dit hen
at man vil forsøke å følge EUs eksempel
med å legge frem en slik liste som EU har gjort, og at
grunnen til at man ikke har gjort det tidligere, er et
kapasitetsproblem, og ikke at man følger opp
den formuleringen som statssekretær Tronstad hadde i Nationen
i går, der hun sa at «i et demokrati trenger man ikke
at alle til enhver tid er inne i bildet»?
Er ikke målsettingen her nettopp å få til
denne åpenheten? Det som WTO har blitt kritisert for av
så mange, er at man har et demokratisk underskudd i slike prosesser.

Regjeringen har i andre sammenhenger,
f.eks. i Johannesburg-toppmøtet, valgt å trekke
interesserte parter med. Kan utenriksministeren gi en bekreftelse
på at man vil forsøke å gjøre
det også i denne type WTO-saker?

 Som Høglund vet, er jeg en entusiastisk
tilhenger av internasjonal frihandel. Jeg mener at WTO
definitivt går i riktig retning, og vil selvfølgelig
gjerne ha så mye oppmerksomhet som mulig om den type
prosesser. Jeg kan bekrefte at jeg vil trekke med så mange
som mulig i den prosessen, og jeg tror nettopp det vil
styrke den grunnleggende tenkningen om en åpen, liberal
verdenshandel, som jeg tror både Høglund
og jeg er enige om.

Når det gjelder i hvilken form man
skal legge ut opplysninger om de kravene Norge er blitt
stilt overfor, må jeg få anledning til å komme
tilbake til det, for det er riktig som Høglund sier, at
det teknisk sett er en svær prosess. Men det som jo er
det viktige her, er at de springende punktene for Norge
får den nødvendige oppmerksomhet. Det skal jeg
forsikre om at de gjør. Vi har jo ett problem
med hele WTO-debatten, nemlig at man er voldsomt opptatt
av de defensive sidene av den. Jeg tror vi nå skal konsentrere
oss mer om de offensive mulighetene som ligger i dette for Norge,
for de er helt åpenbart til stede.

 Det blir oppfølgingsspørsmål – Åslaug Haga.

 Jeg noterer meg utenriksministerens intensjon
om å holde Stortinget godt informert og også å klarere
posisjoner i forhold til Stortinget. Det er bra. Men i vedtak i
WTOs hovedråd 13. mai 2002 om prosedyrer for sirkulering
og offentliggjøring av WTO-dokumenter, er det besluttet
at alle dokumenter angående krav og forhandlinger
om liberalisering av tjenester skal unntas offentlighet fram til
resultatet av bilaterale forhandlinger er ferdig og landenes nye
bindingslister er vedtatt. I klartekst kan ikke jeg forstå noe
annet enn at det vil bety at Stortinget ikke
kommer til å få informasjon eller kommer
til å få til behandling hva Norge kommer
til å avgi styringsrett over i denne runden av tjenesteforhandlingene.
Stortinget settes altså på sidelinjen i det som
er svært viktige spørsmål for Norge.
Dette er betenkelig. Spørsmålet mitt til utenriksministeren
er: Er min forståelse av WTOs vedtak i prosedyrer for sirkulering og
offentliggjøring av WTO-dokumenter korrekt?

 Jeg kan bekrefte at etter regelverket
i WTO offentliggjøres ikke kravene, men at vi ikke
får en offentlig debatt om de viktige og springende punktene
for Norge, medfører det ikke nødvendigvis.
Det er vel også bakgrunnen for at EU har gitt dette sammendraget
som de jo har gjort. Jeg mener som sagt at Norge
har så mange gode, offensive interesser
i WTO-forhandlingene som jeg gjerne vil ha drahjelp i, at jeg overhodet ikke
har behov for å fyre opp under andres konspirasjonsteorier
ved å holde tingene mer hemmelig enn nødvendig
i denne saken.

 Vi går videre til neste
hovedspørsmål.

 Vi står foran et historisk toppmøte
i EU. Her vil EU etter alt å dømme formelt
invitere ti nye medlemsland inn. Snart er hele Europa
med i EU. Det er på det rene at det vil bli enda
tøffere å ivareta norske interesser
i EU når området utvides. Vårt demokratiske
underskudd vil øke. Arbeiderpartiet
støtter selvsagt Regjeringens arbeid for best mulige løsninger
innenfor rammen av EØS-avtalen, men nå tar
stadig flere til orde for en åpen debatt om tilknytningsform.
Siste meningsmåling fra Opinion viser at 58 pst.
av folket ville ha svart ja i en folkeavstemning. Mener
utenriksministeren at vi nå har en utfordrende situasjon?
Og når har Regjeringen tenkt å komme med sin vurdering
av hva som nå er best for landet?

 Hvis ikke spørsmålet
er mer problematisk enn om vi har en utfordrende situasjon, kan
jeg bekrefte at vi har en utfordrende situasjon. Dette har for så vidt
regjeringspartiene, som Gunhild Øyangen vet, svart forskjellig på. Høyre
har svart at vi hele tiden har ment at Norge
bør finne sin plass i De europeiske fellesskap. De to andre
har ikke gjort det, og er for så vidt da i det
spørsmålet mer på linje med Arbeiderpartiet,
som ikke har kommet så langt i sin programbehandling
som Høyre har gjort. Men når vi har
inngått det kompromisset som ligger i Sem-erklæringen,
er det nettopp fordi det under enhver omstendighet ikke
er realistisk på det nåværende
stadium å tro at det er mulig å få dratt
igjennom Europa-spørsmålet på andre
måter enn det det nå er rimelig bred enighet om.
Men at det er styrker og svakheter i denne situasjonen, er vi meget åpne på,
og derfor er jo Regjeringen også veldig tydelig
på hva som er plusser og minuser i det bildet vi nå står
overfor, og vi deltar aktivt nettopp i den debatten. Når
det gjelder uenighet mellom partiene, tror jeg det beste
man kan gjøre, er å være åpen
i forhold til de dilemmaene Norge står overfor,
og det har vi vært i alle de spørsmålene
som er. Dette er på mange måter svaret på spørsmål
nummer to. Jeg tror det er svært viktig at vi er åpne
om de dilemmaene vi står overfor.

 Jeg takker for svaret.

Jeg har lagt merke til at Venstres leder, Lars
Sponheim, til Dagens Næringsliv og den kristne avisen Vårt Land
på lederplass hver for seg har omtalt utviklingen i EU
som henholdsvis spennende og positiv. Sponheim etterlyser en åpen
debatt, og Vårt Land etterlyser med varsomhet «en
visjon eller to», som det heter, og jeg synes det
er gledelig at det er vilje til nytenkning i kretser i og nær
Regjeringen. Arbeiderpartiet mener
at det er svært viktig å ha handlefrihet i EU-spørsmålet.
Vi mener at vi må ha enten en god EØS-avtale eller
fullt EU-medlemskap. Er utenriksministeren og Regjeringen nå enige
i at vi må ha en slik handlefrihet?

 Denne regjeringens politiske plattform i Europa-spørsmålet
er helt klar. Det står i Sem-erklæringen at det
er EØS-avtalen, vår avtale med ESDP, Schengen-avtalen og
tilsvarende avtaler som nå er basis for vår Europa-politikk,
og det er den basisen denne regjeringen er utgått fra.
Som jeg redegjorde for i mitt forrige svar, har det vært
en prosess frem til den plattformen, men det er altså den
plattformen som vi har å styre ut fra. Det er imidlertid ikke
det samme som at man ikke diskuterer åpent de
dilemmaene som Norge står overfor. Der har vi
vært veldig åpne og håper at
det er en åpenhet som også den interne
prosessen i Arbeiderpartiet kan trekke
nytte av.

 Det blir oppfølgingsspørsmål – Bjørn Jacobsen.

 I utkastet til forhandlingsmandat for EU som
no ligg på bordet, blir det antyda at EU krev norske
fiskeressursar, eventuelt tilgang til å kunne investere
i den norske fiskeflåten. Vi veit at vi har drive med
kvotehopping i Noreg. Det er eigentleg ikkje lov, men
vi har gjort det stillteiande. Vi veit at det eigentleg er allmenningsretten
som vi da set på spel. At han er ått av nordmenn,
kan jo vere eit tvilsamt spørsmål. Men
vi kan no risikere at norske fiskebåtar kjem
til å bli åtte frå London,
Paris eller kvar som helst. Korleis ser utanriksministeren
på dette?

 Presidenten er litt i tvil om sammenhengen mellom
hovedspørsmålet og dette spørsmålet.

 Som Jacobsen meget vel vet, er den utfordringen
vi står overfor, å sikre at de rettighetene vi
nå har etter de frihandelsavtalene som vi har med
søkerlandene, i realiteten består når
EU utvides. Vi mener vi har grunnlag for kompensasjonskrav etter
WTO-reglene, og det er det som er vår holdning. Vi trekker ikke inn
den type problemstillinger som Jacobsen nå nevner.

Jeg må for øvrig si – uavhengig
av Jacobsens spørsmål, fordi det har vært
ganske mye om det i Stortinget i det siste – at
når Norge skal forhandle, vil jeg be om at vi får
forhandle med EU og ikke med EU via Stortinget.

 Vi går videre til neste
hovedspørsmål.

 Jeg vil gjerne stille et spørsmål til
forsvarsministeren.

Det er vel mye som tyder på at NATO-toppmøtet
i morgen vil føre til en historisk
utvidelse av NATO. Det interessante fra et forsvarssynspunkt er
hvordan denne utvidelsen vil innvirke både på alliansens
og på det enkelte lands forsvarsevne. For Norges del er
det selvsagt først og fremst vår egen forsvarsevne
jeg har i tankene.

Det har alltid vært et prinsipp at
nye medlemmer skal føre til et pluss i samlet
forsvarsevne og militær kapasitet innenfor
alliansen. Det kunne være interessant å høre
forsvarsministerens vurdering av hvordan opptaket av nye land, land
med en til dels ganske annen bakgrunn enn vår,
vil virke i forhold til et forbedret kollektivt forsvar innenfor
alliansens ansvarsområder. Kan vi stole på at den
nye alliansen bringer mer trygghet og forsvarsmessig sikkerhet enn
hva tilfellet er til nå?

 Det viktigste ved å ta
opp nye medlemmer er å gi flere anledning til å ta
del i de fordelene som NATO-medlemskapet gir, nemlig økt langsiktig
trygghet. Det vil indirekte også være
av verdi for gamle NATO-medlemmer.

Samtidig tror jeg at mange av de bekymringene
som har gjort seg gjeldende i enkelte kretser knyttet til de nye landenes
evne, ikke skal tas for alvorlig. Det NATO gjør i
tillegg til å utvide med nye medlemmer, er nettopp også å modernisere
NATOs struktur, ved både å tilføre NATO nye
kapasiteter, endre kommandostrukturen slik at den blir
mer effektiv, og lage ny hurtigreaksjonsstyrke. Innenfor
dette konseptet, disse tre tiltakene, blir det også økt
adgang for enkeltland, små land, til å rendyrke
nisjer og til å velge strategiske samarbeidspartnere, som
gjør at også små land kan være
til nytte for alliansen i langt større grad enn tidligere.
På et møte mellom de baltiske land, USA
og de nordiske land i juni ble dette poenget nettopp understreket
overfor disse tre landene. Hvis de identifiserer sine
sterke sider på forsvarssektoren, rendyrker dem videre
til en nisje som NATO trenger, og velger strategiske
allianser i sin region, vil også små og
nye land relativt raskt kunne bidra til at NATO styrkes, også militært. Det
er jeg overbevist om at utvidelsen vil ivareta.

 Jeg vil gjerne takke for svaret.

Det virker svært betryggende at man
har gjort seg slike refleksjoner rundt utvidelsen, og at det er
en del av begrunnelsen. Jeg merker meg jo forsvarsministerens forsikring
om at det gir en langsiktig trygghet også for
de gamle medlemmene.

Likevel er det jo slik at de nære
ting også opptar oss ganske mye. Når
forsvarsministeren er inne på kommandostrukturene,
kunne jeg tenke meg å be om at hun utdyper det litt nærmere.
Hva kan vi vente skjer med kommandostrukturene, både de
operative og de funksjonelle kommandostrukturene i et utvidet NATO?
For Norges del er det jo nokså klart at dette er noe som
opptar oss, og ligger oss svært nært innpå livet.

 Bakgrunnen for de endringene som skjer i NATO
nå, er at vi har praktiske erfaringer for at den måten NATO
er organisert på i dag, ikke er god nok.

Da artikkel 5 ble utløst etter
11. september, hadde NATO en uakseptabel lang reaksjonstid.
Vi brukte heller ikke NATOs kommandostruktur, men alle
vet at operasjon «Enduring Freedom» er amerikansk
ledet. Hvis NATO skal ha samme relevans i fremtiden, er
det derfor viktig å effektivisere kommandostrukturen, slik
at den blir brukt. Det er viktig å ha en reaksjonsstyrke
som har så kort reaksjonstid at det trygger oss alle
den dagen man må bruke den. Og det er viktig
at vi har relevante kapasiteter. Det er ingen tvil om at dagens
kommandostruktur, også de hovedkvarterene vi
har på Jåttå og på Reitan, må forberede
seg på store forandringer. NATO-toppmøtet skal
tegne et nytt skjelett. Hvilke byer og hvilke land som
ligger på kartet, vil ikke bli avgjort før
nærmere sommeren. Men der utnytter Norge maksimalt sine
bilaterale forbindelser for å sikre fortsatt alliert tilstedeværelse
i Norge.

 Det blir oppfølgingsspørsmål – Marit Nybakk.

 Jeg skal selvfølgelig ikke
antyde at dette spørsmålet var forhåndsbestilt!

Statsråden sa noe om nisjekapasitet
og arbeidsfordeling, og blant de vedtakene som det er forventet
at man kommer til å fatte i Praha, er det som blir kalt
for «Prague Capabilities Commitment», som skal
erstatte dagens «Defense Capabilities Initiative».
Bak disse fremmedordene skjuler det seg en helt annen form for struktur
i NATO, ikke minst i de militære styrker
i de enkelte, særlig europeiske, land. NATO kommer
til å kreve av landene at vi stiller med nisjekapasiteter,
har en større arbeidsfordeling mellom de europeiske
NATO-land, med et sterkt krav om modernisering, slik det norske
forsvarsforliket fra 19. juni i år – som
Arbeiderpartiet, til tross for dagens oppslag i TV 2-nyhetene, lojalt
følger opp – ser ut, (presidenten klubber), og
som vi også får ros for i NATO (presidenten
klubber). Hvilke konsekvenser for forsvarsforliket (presidenten
klubber) vil det nye PCC få for oss?

 Presidenten vil bemerke at representantene
bør overholde taletiden, slik at spørsmålet også kan stilles
innenfor de grenser taletiden setter.

Det må videre anses at det med dette
er fastslått at hovedspørsmålet ikke
var forhåndsbestilt!

 Det er helt klart Regjeringens intensjon
at de innmeldinger denne regjeringen foretar til «Prague
Capability Commitment», er i tråd med forsvarsforliket,
dvs. både totalrammen på 118 milliarder
kr og den fordeling mellom år som ligger i forliket.
Det er heller ikke nødvendig at noen
av de investeringsprosjektene som er godkjent i Stortinget, utsettes.
Men innenfor en ramme på 118 milliarder
kr vil det alltid være slik at enkelte prosjekter som var
planlagt mot slutten av perioden, kan skyves inn neste periode,
mens noen av de prosjektene som var planlagt i neste 4-årsperiode,
fremskyves til denne perioden. Her har vi antydet prosjekter i størrelsesorden
kanskje rundt 900 mill. kr av 118 milliarder kr, og dette vil ikke
på noen måte være i
konflikt med innholdet i forsvarsforliket. Som representanten Nybakk
korrekt er inne på: Hele tenkningen
bak PCC er jo den samme tenkning som ligger bak forsvarsforliket,
nemlig behovet for en kraftig modernisering av både
nasjonalt og alliert forsvar.

 Kjetil Bjørklund – til
oppfølgingsspørsmål.

 På NATO-toppmøtet i Praha skal
NATOs styrke- og kommandostruktur opp til debatt, og det tas sikte
på at NATO skal opprette en stående
hurtigreaksjonsstyrke på 21 000 mann under NATO-kommando.
Det skal også opp på toppmøtet
hvilke andre spesialkapasiteter de ulike NATO-landene
skal bidra med i framtidige NATO-operasjoner, og samtidig skal det
gis klarsignal for utviklingen av et rakettskjold. Samtidig har Norge
store uløste oppgaver når det gjelder å kunne
verne om ressursene i våre enorme havområder,
bl.a. har vi en oljevernberedskap som ikke kan handtere
store oljeulykker, og en kystvakt som ikke kan holde alle
skip i drift. Mener forsvarsministeren at en hurtigreaksjonsstyrke
til bruk i offensive operasjoner hvor som helst i verden er et viktigere
satsingsområde for Norge enn å holde høy
beredskap i våre egne havområder,
bl.a. for å unngå den typen ulykker som vi nå har
sett utenfor spanskekysten? Og mener forsvarsministeren
at det å utvikle et alliert rakettskjold er den rette veien å gå for å handtere framtidige
trusler mot vår sikkerhet?

 De tre første temaene som
skal tas opp på toppmøtet, som Bjørklund
beskriver, er korrekte, men det er ikke riktig at det
skal gis klarsignal til et rakettskjold. Saken sorterer under utenriksministeren,
men det det dreier seg om der, er en studie om man kan
bruke også et rakettforsvar for befolkningsområder
i alliansen, og det er noe ganske annet.

Men så til selve spørsmålet.
Selvfølgelig bør vi ha en tilfredsstillende oljeberedskap
her hjemme. Ulykken utenfor Spania og Portugal viser med all tydelighet
at dette er en problemstilling vi må ta alvorlig også i
Norge. Her gjør faktisk Forsvaret mye viktig, bl.a. gjennom
vår kommando på Reitan, som foretar overvåkning
av havområdene våre i nord, og det er
tett og godt samarbeid mellom både
Forsvarsdepartementet, Miljøverndepartementet,
Fiskeridepartementet og andre berørte departementer
nettopp rundt det med kystovervåkning og beredskap
og hva som kan gjøres hvis det dukker opp en krise. Når
det gjelder tiltak for øvrig som sorterer under miljøvernministerens
område, vil jeg ikke komme inn på det
her.

 Per Ove Width – til oppfølgingsspørsmål.

 Når det gjelder utvidelsen av NATO
og de landene som eventuelt skal være
med i denne utvidelsen, vet vi at forutsetningen er å styrke NATO både
militært og finansielt. Det overrasker meg at statsråden
så uhemmet er så positiv når noen
av disse landene vi nå snakker om, absolutt ikke
har den forutsetningen. Hvordan vil hun da forsvare at disse landene
skal være med? Naturligvis kan Norge og enkelte
andre land som har ressursene, til en viss grad være
med og hjelpe landene, men forutsetningene er jo ikke
til stede. Hvordan vil hun forsvare dette?

 Presidenten vil minne om at den eneste som
skal tiltales i Stortinget, er presidenten.

 Min oppfatning er at samtlige av de nye NATO-landene etter
utvidelsen kan levere noe som er relevant for alliansen. Jeg tror
dessuten at med det antall operasjoner som NATO
og Norge er involvert i, kan det være
godt å ha flere land å spille på også i
samarbeid knyttet til internasjonale operasjoner.

Jeg vil gjerne gi et eksempel. I Kosovo, som
er en NATO-operasjon, er det også nordiske land
til stede, og vi planlegger at de nordiske land skal gå sammen
og ta ledelsen av det som tidligere har vært britisk sektor.
I fremtiden kan det godt være at vi i en slik nordisk brigade
vil trenge elementer også fra andre
land. Her vil det være en god mulighet f.eks.
for de tre baltiske land til å kunne komme inn med elementer
som da bakes inn i en nordisk brigade. Da vil vi bidra til å kvalifisere
nye medlemmer, samtidig som vi får verdifull avlastning
til medlemmer som har vært deltakende i slike operasjoner
over lengre tid.

 Vi går til neste hovedspørsmål.

 Jeg vil gjerne stille et spørsmål
til utenriksministeren.

Verden er i en veldig krevende situasjon. Vi
sitter igjen med én supermakt og en situasjon
der det er stort behov for at resten av verden danner motmakt mot
en supermakt som tar seg til rette etter eget hode. Nå er
man i den situasjon at parallelt med at Sikkerhetsrådet
har vedtatt en resolusjon i forhold til våpeninspektører
i Irak, går USA på egen hånd rundt og
prøver å skaffe seg støtte til en militær
aksjon. Det virker som at USA har bestemt seg for krig
mot Irak uansett. I den forbindelse har jeg to spørsmål
til utenriksministeren. Mener utenriksministeren at den
resolusjon som nå er vedtatt, gir et tilstrekkelig FN-mandat
for en militær aksjon mot Irak? Og punkt 2: Er
det aktuelt dersom en setter i gang militære aksjoner mot
Irak, at dette skal være en USA-ledet aksjon
der USA på samme måte som i Afghanistan
kan plukke med seg de allierte som de ønsker?

 Det er klart det er en utfordring
at det er én gjenværende supermakt, og en av utfordringene
er nettopp å engasjere supermakten i et bredere
internasjonalt samarbeid og i en dialog. Det
har man nettopp gjort, ved at også denne
supermakten, som alle andre nasjoner i Sikkerhetsrådet,
var med på å velge FN-sporet i løsning
av dette spørsmålet. Et annet uttrykk for det
er for så vidt at spørsmålet om missilskjold
nå skal 

studeres -

 jeg understreker
det, det er riktig som forsvarsministeren sier – i
NATO-sammenheng. Det engasjerer hele NATO-kretsen i den type
spørsmål. Så jeg er enig i det underliggende,
nemlig at det er viktig at de engasjeres i bredere prosesser enn rene,
nasjonale beslutninger.

Men jeg er litt usikker på hva Kristin
Halvorsens spørsmål nå dreier
seg om, for Sikkerhetsrådets vedtak dreier seg
jo nettopp om at det blir en prosess hvor saken kommer
tilbake igjen til Sikkerhetsrådet, i den forstand at inspektørenes
rapporter kommer tilbake igjen til Sikkerhetsrådet. Det
vil jo da bli opp til Sikkerhetsrådet å vurdere
hvordan man nærmere skal gå frem i det spørsmålet.
Derfor er det ikke slik at den resolusjon som nå er vedtatt,
er den eneste behandlingen i Sikkerhetsrådet, og at saken
dermed er avsluttet med det. Resolusjonen er meget tydelig på at
saken kommer tilbake igjen i Sikkerhetsrådet.

For Regjeringen er det maktpåliggende
at vi nå får avskaffet Iraks masseødeleggelsesvåpen
uten bruk av væpnet makt. Etter mitt skjønn
gir denne resolusjon 1441 også en slik siste
mulighet for å få dette til.

 Det som usikkerheten har gått på i
forhold til hva Sikkerhetsrådet faktisk i siste runde vedtok,
er ikke om Sikkerhetsrådet måtte samles igjen
før eventuelle reaksjoner, men om det måtte en
ny resolusjon på plass før man eventuelt
hadde backing for en militær aksjon.

Jeg ser at utenriksministeren skal på lunsj
i Praha, og at USA allerede er ute for å skaffe seg støtte
fra allierte til en militær aksjon mot Irak.
Da lurer jeg på om utenriksministeren syns at Sikkerhetsrådets
resolusjon blir troverdig overfor Irak. Er det faktisk sånn
at de med noen mulighet kan tro at dette kan få et
fredelig utfall selv om de retter seg etter Sikkerhetsrådets
resolusjon til punkt og prikke? Og punkt nr. 2 blir: Er
det aktuelt for Norge å bidra til en militær
aksjon mot Irak på USAs forespørsel
og under USAs kommando?

 Presidenten er litt usikker på hvilken plass
utenriksministerens lunsj i Praha har i bildet. Men det kan kanskje
utenriksministeren oppklare.

 Der kommer det sikkert til å foregå interessante
ting også om dette spørsmålet.

Jeg vil bare gjenta det som nå er
hovedpoenget vårt, nemlig at det er maktpåliggende
for oss å få bidratt til å avskaffe Iraks
masseødeleggelsesvåpen uten bruk av militær
makt. Sikkerhetsrådets resolusjon 1441 gir en slik mulighet,
og vi forventer at Irak benytter seg av denne. Hvis ikke
har rådet i dette vedtaket gjort det klart at det vil kunne
få de alvorligste konsekvenser for landet.

Vi vil først kunne ta stilling til
henvendelsen når Sikkerhetsrådet har vurdert våpeninspektørenes
rapporter og eventuelt har konstatert at Irak grovt har
misligholdt sine forpliktelser i henhold til FN-pakten.
I dette ligger da at alle diplomatiske og politiske virkemidler
er uttømt. Skulle det komme på tale å svare
positivt, må det være helt klart at
militære operasjoner skal være forankret
i folkeretten, og at det i så fall er et stort antall NATO-land og
viktige land i regionen som støtter opp om en slik aksjon.

 Det blir oppfølgingsspørsmål – Åslaug Haga.

 Sikkerhetsrådsresolusjon 1441, som
stiller krav til Irak i forhold til våpeninspektørene,
er usedvanlig viktig, og den er veldig klar i forhold til hvilke
krav som stilles til Irak. Det er bra. Men det man ikke er
enig om, og det som ikke er entydig i sikkerhetsrådsresolusjonen,
er den videre prosessen for det tilfelle at Irak faktisk bryter
de kravene som Sikkerhetsrådet har pålagt det.

Alle er enige om at saken skal tilbake
til Sikkerhetsrådet og skal drøftes i rådet,
som utenriksministeren bekrefter. Men uenigheten går altså på hvorvidt
eksisterende resolusjoner representerer et tilstrekkelig folkerettslig mandat
til å gå til aksjon mot Irak, eller
om det må en ny resolusjon til for å kunne gå i
gang med et militært angrep. Det må være
mulig for utenriksministeren å si om man pr. i dag har
et tilstrekkelig mandat til å gå til aksjon mot
Irak dersom Irak bryter forutsetningene i resolusjon 1441, eller
ikke.

 Etter mitt skjønn er den
videre prosessen meget klar, nemlig at saken skal tilbake til Sikkerhetsrådet,
og at en der skal drøfte saken og vurdere våpeninspektørenes
rapport. Det ligger også i dette at det da i
så fall må konstateres at det foreligger
et grovt mislighold av de forpliktelsene som man har i forhold til
FN fra Iraks side. Det betyr at den neste fasen i Sikkerhetsrådet
vil bli helt avgjørende for hvordan man videre skal gå frem
i saken. Og den konstateringen må jo i så fall
foreligge.

 Vi går til neste hovedspørsmål.

 Jeg har et spørsmål til helseministeren
vedrørende samhandling mellom førstelinjetjenesten
og spesialisthelsetjenesten.

Det er avslørt at det er ganske
stor svikt i pasientinformasjonen når det gjelder ledig
kapasitet og fritt valg av sykehus. Helseministeren
uttaler i Aftenposten denne uken: «Din lege er
din agent». Men er det ressurser nok i primærhelsetjenesten,
altså hos kommunelegen og fastlegen, til å ha
muligheter til å finne den ledige kapasiteten i spesialisthelsetjenesten
i sykehusene våre? Og er det lagt opp til noen
form for samhandling mellom spesialisthelsetjenesten
og primærhelsetjenesten om dette som gjør at når
det er et forhåpentligvis godt nok system oppe
og går – ganske umiddelbart – kan
fastlegen finne ut hvor det er ledig kapasitet?

Det motsatte av sviktende informasjon og samhandling
er ofte tilfellet når det skrives ut pasienter
fra sykehusene. Mener helseministeren
med den relativt harde utskrivingen som er nå, at kommunene
er godt nok i stand til å ta tilbake disse pasientene?

 Samhandling mellom første-
og andrelinjetjenesten i forhold til pasientene er utrolig
viktig, og det er ikke vanskelig å finne
eksempler på at denne samhandlingen ikke
fungerer godt nok. Men det er heldigvis også mange gode
eksempler på at den fungerer godt.

Nylig var jeg i Orkdal, og var der vitne til
et sykehus som har ansatt primærleger i 10 pst.
stilling inne på sykehuset for å få pasientflyten
til å fungere mye bedre mellom de to
nivåene. Det skjer også andre
steder.

Det er ingen tvil om at fritt sykehusvalg må bygge
på en god tilgang på informasjon om ventetider,
og etter hvert også kvalitet i sykehusene,
for at det skal fungere godt etter forutsetningen. Nå er
omfanget og andelen av pasienter som får behandling utenfor
det området der de selv bor, økende. Det tyder
på at fritt sykehusvalg fungerer bedre enn mange
hevder. Men vi har grepet fatt i informasjonsutfordringen.

Jeg har bestemt at det fra 1. mai
neste år skal opprettes en nasjonal
enhet for fritt sykehusvalg, som nettopp skal ha som oppgave å forbedre
den elektroniske informasjonen, telefontjenestene osv. Samtidig
vil vi pålegge sykehusene hyppigere rapportering
av ventetider, slik at oppdateringen av informasjonen blir bedre.
Jeg vil også vise til at vi i år
har drevet forsøk med elektronisk booking, hvor primærlegen
kan gå inn og bestille time direkte på et
bookingsystem i sykehuset, og det vil vi bygge ut videre neste år.
Så jeg vil klart svare at vi legger forutsetningene langt
bedre til rette for primærlegene, for å være de
agentene de skal være.

 Jeg vil jo si at det ideelle ved det frie sykehusvalget
var om man hadde full kapasitetsutnyttelse i nærområdet
til pasientene, og at man i hvert fall fikk ut den effekten av det.
Det kan man umulig få når sykehusene ikke
engang legger inn sine tall og fører en form
for statistikk i disse systemene. Så jeg håper
at helseministeren får til det fortest
mulig.

Så er det dette med disse kvalitetskriteriene,
som helseministeren nå flagger i Aftenposten.
De skal legges inn allerede 1. januar 2003. Hva går de
ut på?

Så syns jeg det er interessant, i
disse budsjettdager, igjen å spørre helseministeren
om han mener at kommuneøkonomien
er god nok, slik at kommunelegene, fastlegene, har mulighet til å knytte
seg til dette systemet. Og i forhold til kvaliteten når
pasienten tas tilbake, er det god nok ressurstilgang
og oppfølging av en stadig raskere utskriving av pasientene
til sykehjem, til hjemmesykepleien og til legeovervåkning
og kvalitetsoppfølging der? Mener helseministeren
at Regjeringen følger opp en stadig raskere utskriving
av pasienter i budsjettet nå?

 Det var mange spørsmål
på en gang, men hvis helseministeren
kan besvare dem i løpet av ett minutt, så vær
så god.

 Man får i hvert fall gjøre
et forsøk.

Jeg mener at det frie sykehusvalget
er viktig for å få bedre kapasitetsutnyttelse,
men det er også i seg selv en påvirkning
av sykehusene til å bli bedre. Fordi pengene følger
pasientene, vil det å miste pasienter også bety å miste
inntekter. Det betyr at et fritt sykehusvalg som fungerer godt,
vil legge et generelt trykk på alle sykehusene til å bli
bedre, og det vil komme alle pasienter til gode.

Det er riktig at vi vil legge inn noen
kvalitetskriterier i oppfølgingen av sykehusene
allerede neste år, og vi vil etter hvert også legge
den type informasjon ut i informasjonssystemet for fritt
sykehusvalg.

Når det gjelder utskrivingsklare pasienter,
er det avgjørende at det i det enkelte tilfellet er et
godt samarbeid mellom sykehusene
og kommunene. Og det må skje på individuelt nivå.
Det kan sikkert pekes på ressursproblemer mange steder,
men det viktigste er at man får til gode
rutiner og samarbeid om dette.

 Det blir oppfølgingsspørsmål – Harald T.
Nesvik.

 Samhandlingen mellom førstelinjetjenesten
og annenlinjetjenesten er veldig viktig. Men det aller viktigste
for å få dette til å fungere må jo være
informasjon som går ut til den enkelte pasient, den enkelte lege
og det enkelte trygdekontor i disse systemene.

Helseministeren varslet
at han også vil gå inn for å bruke
et elektronisk system for å få en oversikt over
det som har med kapasitetsutnyttelsen i helsevesenet å gjøre. Vil
helseministeren i den forbindelse sørge
for at det blir opprettet en nasjonal database
når det gjelder det å kunne søke etter
hvor det er ledig kapasitet til enhver tid? Vil helseministeren også i
den forbindelse sørge for at de private sykehusene
kommer inn under dette nå, slik at man kan få et reelt
valg i dette landet? Og vil helseministeren sørge
for at det foreligger tilstrekkelig med ressurser
til at denne databasen til enhver tid kan være
oppdatert? For en ikke oppdatert database er helt ubrukelig.

 Informasjon til pasienten og ikke
minst til innleggende og henvisende lege er helt avgjørende
for at dette skal fungere godt. Og jeg redegjorde i mitt
svar til representanten Gløtvold for en rekke tiltak som
vi nå iverksetter for å utvikle de tjenestene
vi faktisk har. Det er jo ikke slik at vi ikke
har en nasjonal database, men vi går
nå inn for å sørge for at de tallene som
legges inn i databasen, legges inn hyppigere. Vi går inn
for å kvalitetssikre registreringsrutinene slik at tallenes
kvalitet blir bedre. Vi bygger ut et nasjonalt helsenett mellom
sykehusene og primærlegene som skal gi en mye
raskere og bedre tilgjengelighet i kommunikasjonen mellom
de ulike delene av helsetjenesten, og vi utvikler og bygger ut et
elektronisk bookingsystem, hvor primærlegen kan gå inn
mot poliklinikker i spesialisthelsetjenesten og umiddelbart få avklart
tilgjengelig behandlingskapasitet.

 Vi går da videre til neste
hovedspørsmål.

 La meg først forsikre statsråd Krohn
Devold om at Arbeiderpartiet ikke
har til hensikt å kutte i forsvarsbudsjettet, slik man
kunne få inntrykk av på TV 2-nyhetene i dag.

Så til spørsmålet:
Våren 1999 vedtok Stortinget å opprette et regionalt øvelses-
og skytefelt for Forsvarets avdelinger på Østlandet. Det
var stor diskusjon i Arbeiderpartiet, men vi stemte for. Et moderne
forsvar trenger et stort øvelsesfelt, og her trener bl.a. våre
spesialstyrker sammen med allierte. Før vedtaket var 30
organisasjoner på høring. Stortinget gav klare
føringer, bl.a. for å sikre befolkningen mot støy,
og det var særlig miljøforutsetningene
som var viktige. Det er viktig at lokalbefolkningen kan være
trygg ved Forsvarets tilstedeværelse, enten det er i Østerdalen eller
på Hjerkinn. Enkelte hevder nå at miljøforutsetningene ikke
er ivaretatt i Regionfelt Østlandet. Kan statsråden bekrefte
at Stortingets forutsetninger er blitt og vil bli fulgt i framtiden?

 Jeg har gjentatte ganger utover våren
svart på spørsmål i den ordinære spørretimen
knyttet til miljøforutsetningene for Regionfelt Østlandet.
Det er utarbeidet flere rapporter om dette, også en
rapport som viser klart at miljøsituasjonen faktisk er
litt bedre enn det som var forutsetningene, hvis man legger
sammen de ulike kriteriene for å vurdere miljøet.
Jeg vil her vise til bl.a. en rapport fra NIVA
som ble framlagt i november 2001, og som oppsummerte veldig klart
at de negative miljøeffektene av metalldeponeringer med
dagens ammunisjonsregnskap, inkludert blyfri ammunisjon, antakelig
vil bli noe mindre enn det man kunne anta ut
fra ammunisjonsregnskapet i KU 96.

Jeg har vel neppe tid til å referere
alt fra denne rapporten, men det viktigste er
altså at miljøforutsetningene i hovedtrekk
blir mer positive enn antatt.

Det jeg imidlertid har ønske
om å legge til, er at skal man få realisert dette
regionfeltet slik stortingsflertallet har forutsatt, et flertall
bestående av Arbeiderpartiet, Fremskrittspartiet
og Høyre, er det viktig å ha en god dialog
med lokale myndigheter. Jeg tror det er en klar felles interesse
av å sikre et tilstrekkelig godt utendørs klasserom
for de innsatsstyrkene våre, FIST-H, som er lokalisert
til Rena. Hvis vi skal klare den todelingen av Hæren som
vi har lagt opp til, med 6. divisjon i nord og Rena i sør,
må begge områdene ha tilstrekkelige øvingsforhold. Jeg
vil derfor oppfordre både
kommunale representanter og andre som befinner seg i områdene
rundt Rena, om å ha en konstruktiv dialog med
Forsvaret for å løse det videre planarbeidet
som vi har foran oss.

 Det siste kan jeg slutte meg til. Jeg vil også takke
for svaret.

Et moderne forsvar krever, som vi vet, på mange
måter mye mer enn tidligere. Spesialkompetanse, teknologi og
samarbeid mellom våpengrenene
preger også de øvelsene som vi vil komme
til å ha i slike øvelsesfelt. Lokalbefolkningen
skal vite at Forsvarets virksomhet ikke fører
til store miljøforurensninger. Jeg hadde nær sagt
at det heller ikke fører til udetonerte rester etter
klasebomber på Hjerkinn eller andre
steder, eller forsuring av myr og vann i Østerdalen. Det
er viktig at de nødvendige undersøkelser foretas,
og at forutsetningen om at det ikke skal påføres
store skader på verdifulle naturområder, følges.
Jeg vil be statsråden følge opp og se til at så skjer.

 Jeg kan forsikre om at hele prosjektet
Regionfelt Østlandet følges nøye. Det er Forsvarsbygg
som har ansvaret for dette prosjektet, og det foretas en årlig
avrapportering også i de budsjetter og andre
dokumenter som vi legger fram for Stortinget. Det skjedde senest
da vi behandlet gjennomføringsproposisjonen i Stortinget
i juni, der et klart flertall fortsatt stiller seg bak prosjektet,
selv om det er riktig at det er et mindretall, SV og Senterpartiet,
som ikke ønsker et skytefelt på Østlandet.

Jeg vil også legge til at
det er mange positive miljøeffekter ved å få realisert
Regionfelt Østlandet. Blant annet frigis flere andre skytefelt
som i dag benyttes. Et av dem ligger på Hjerkinn, og det
er også en miljømessig gevinst å få frigjort
disse andre skytefeltene, men det kan dessverre ikke
skje før Regionfelt Østlandet er på plass.

 Det blir oppfølgingsspørsmål – Sylvia Brustad.

 Det er viktig at folk i nærmiljøet kan være
trygge på at miljøutfordringene blir fulgt opp, og
jeg hører ministeren nå sier at miljøsituasjonen
er bedre. Da har jeg lyst til å stille to konkrete
spørsmål. For det første gjelder
det hvitt fosfor. Det var ikke særlig problematisert
i 1999. Vi vet at det er veldig giftig. Vi vet at det har store
konsekvenser for naturen vår, og jeg vil spørre om
statsråden kan forsikre at det er tatt de nødvendige skritt
for å sørge for at det ikke blir uopprettelige
skader for miljøet vårt, for dette er altså nye
opplysninger.

Det andre gjelder Rena elv, som er
en av Norges mest attraktive fiskeelver. Det er nå usikkerhet
om deler av den også skal innlemmes i feltet,
og det vil selvfølgelig ha store negative konsekvenser
for friluftsliv og fiske. Så mitt spørsmål
er om statsråden kan forsikre at Stortingets forutsetninger
blir fulgt i forhold til miljøkonsekvensene. Det som ikke
ble særlig problematisert da vi behandlet det her i Stortinget,
vil det bli sjekket opp, og kan man forsikre at det ikke
blir uopprettelige skader på verdifulle naturområder?

 Når det gjelder Rena elv, er akkurat
en delplan for den gjenstand for kommunestyrebehandling. Åmot kommunestyre
har nemlig begynt å behandle en rekke delplaner
som berører Regionfelt Østlandet, og her er det
vedtatt en delplan som omfatter Rena elv. Jeg har full tillit at
det skal være mulig å forene
militær aktivitet med de miljøhensyn som er viktige
for elva.

Når det gjelder spørsmålet
om hvitt fosfor, er det riktig at hvitt fosfor brukes i røykgranater
som skytes for å hindre motstanderen i å få innsyn
til egne avdelinger bl.a. Den viktigste
måten å begrense hvitt fosfor på er bl.a. å velge
egnede målområder der man ikke har avrenning
til elv, og der man også kan rydde opp eller
iverksette andre tiltak for å ha
full kontroll, for å hindre at slike giftstoffer sprer
seg til grunn og vassdrag. Dette er besvart i tre spørretimespørsmål
i vår, og det har ikke skjedd noe spesielt
nytt siden den tid.

 Karin Andersen – til oppfølgingsspørsmål.

 Det er ingen tvil om at feltet, slik det er
planlagt nå, bryter forutsetningene når det gjelder
miljø, på mange områder. Da er hovedspørsmålet hvordan
Regjeringen håndterer dette. I forhold til forurensningsloven
skal forurensningsmyndighetene gi tillatelse til forurensende virksomhet etter
søknad. Slik søknad er fremdeles ikke
fremsatt. Likevel fortsetter man å gi
rammetillatelser og lar prosjektet få lov å gå sin
gang. Spørsmålet om hvitt fosfor er en del av
dette. Det er et meget alvorlig giftig stoff, som man ennå ikke
har fått utslippstillatelse
for, men som man fortsetter å planlegge for å bruke.
Mener forsvarsministeren at det er forsvarlig når
det gjelder hennes virksomhet, å omgå dette lovverket,
og at det hensynet står over viktige miljøhensyn
som skal ivaretas i forurensningsloven?

 Jeg er ikke enig i spørsmålsstillerens
påstand om at miljøforutsetningene for Stortingets
vedtak om etablering av Regionfelt Østlandet er radikalt endret.
Tvert imot. Etter at arbeidet med konsekvensutredningen
ble avsluttet i 1998, har uavhengige fagkonsulenter gjennomført
oppfølgende utredninger. Resultatet av disse viser at konsekvensene
for natur, miljø og samfunn stort sett er de
samme eller noe bedre enn det som ble forelagt
Stortinget ved behandling av St.meld. nr. 11 for 1998-1999. Dette
er også redegjort for i brev fra Forsvarsdepartementet
i juli til to stortingsrepresentanter – jeg er
i farten litt usikker på hvilke. Poenget er at man der
viser til denne rapporten fra NIVA, som er grunnlaget for Forsvarsdepartementets
holdninger i denne saken.

 Per Roar Bredvold – til
oppfølgingsspørsmål.

 I forlengelse av spørsmålet
om regionfelt er jo spørsmålet om grunneiernes
interesser av veldig stor betydning. Det kan
synes som om Forsvarsbygg og Forsvaret ikke har full oversikt
over dette. Kan statsråden forsikre om at grunneiernes
interesser blir økonomisk fullt ivaretatt,
og at kompensasjoner og økonomiske erstatninger blir ivaretatt
100 prosent?

 Grunneiernes interesser
blir fulgt nøye fra Forsvarsdepartementets side. Blant
annet har det vært et møte mellom
grunneierne og statssekretær Heløe. Forhandlingene
er derimot tillagt Forsvarsbygg, og jeg ber om forståelse
for at jeg vanskelig kan gå inn og
forhandle fra Stortingets talerstol. Men jeg legger til grunn at
her vil det være mulig å komme fram
til positiv enighet. Selv om det alltid vil være
nyanser når to parter skal vurdere hva som er de verdimessige konsekvensene
av en utbygging, er det naturlig at grunneierne vil ønske å få best
mulig uttelling på det. Det er også naturlig
at den andre parten gjør sin selvstendige vurdering.
Men jeg har all grunn til å tro at her har man gode
muligheter til å komme til positiv enighet.

 Vi går til neste hovedspørsmål.

 Mitt spørsmål går
til den ærede helseminister.

Jeg har den senere tid mottatt fra helseregionene
meldinger jeg ikke liker, nemlig at helseforetakene planlegger
kutt i behandlingstilbudet i 2003. Helseministeren har
i ulike sammenhenger og senest i det foreliggende forslag
til statsbudsjett forsikret at den vanskelige sykehusøkonomien ikke
skal føre til reduksjoner i behandlingstilbudene ved våre
sykehus. Det er jeg glad for.

Akershus sentralsykehus har i disse dager lagt
ned geriatrisk enhet, og overlegen er oppsagt. Er helseministeren
orientert om dette, og hva har i tilfelle helseministeren
gjort for å forhindre at så skjedde? Det kan vel ikke være
slik at foretakene i den grad er fristilt i forhold til helsepolitiske
prioriteringer?

 Helseforetakene er ikke fristilt
fra helsepolitiske prioriteringer. De er ikke fristilt
fra de vedtak som Stortinget treffer, og de er selvsagt heller ikke
fristilt i forhold til de budsjettforutsetninger som Stortinget
vedtar. I de budsjettforutsetninger som Stortinget vedtok i forbindelse
med revidert nasjonalbudsjett i vår, lå det klare
forutsetninger om at foretakene skal effektivisere driften. Det
innebærer at man må se på både
strukturen og gjennomføringen av driftsopplegget, fra forskjellige
kanter. Det kan komme til å føre til at det blir
forandringer i pasienttilbudet. Men jeg legger stor vekt på å følge
opp det som er sagt i budsjettet, at det samlede pasienttilbudet
i 2003 skal være en videreføring av
det høye nivået vi har i 2002.
Som et ledd i oppfølgingen av dette overfor helseforetakene
har vi en dialog hvor de redegjør for de planer
de har. Vi hadde senest i denne uken en slik gjennomgang. Mitt inntrykk
fra den informasjon jeg har fått fra den gjennomgangen,
er at man i stor grad setter søkelyset på administrative
nivåer og effektivisering i ikke pasientnære
funksjoner, og at man ser på hvordan driften kan bedres – hovedtyngden av
effektiviseringstiltakene ligger der.

Når det gjelder spørsmålet
om geriatrien ved universitetssykehuset i Akershus,
vil jeg måtte undersøke det nærmere før
jeg kan svare på representanten Alvheims spørsmål.

 Jeg takker for svaret. Jeg går ut
fra at helseministeren ikke mener
at man skal bli så effektiv at man tar bort pasienttilbudene.
Så effektiv bør man ikke bli!

Antallet eldre øker, og
geriatri har vært et satsingsområde
de seneste år. De geriatriske pasientene er en meget svak,
men stadig voksende pasientgruppe, og kutt i helsetilbudene for
denne gruppen må etter mitt skjønn ikke reduseres,
men stadig økes. Jeg er kjent med at flere av de regionale
foretakene har utarbeidet planer for kutt i helsetilbudene i 2003
på grunn av en vanskelig budsjettsituasjon.
Vil helseministeren i sitt styringsdokument
til foretakene i 2003 gjøre det klart at Stortinget ikke
vil akseptere noen reduksjoner i behandlingstilbudene
til de svakeste pasientgrupper, som eksempelvis geriatri
og psykiatri?

 Jeg vil i styringsbrevet til sykehusene
videreføre de forutsetninger og de vedtak som Stortinget
gjør i forbindelse med budsjettbehandlingen for 2003. Intensjonen
med det forslaget som Regjeringen har lagt fram, er at det samlede
pasienttilbudet skal videreføres. Men det kan ikke
oppfattes på en slik måte fra Stortingets
side, når Stortinget selv har vedtatt effektiviseringskrav
i milliardklassen overfor sykehusene, at det ikke skal føre
til endringer i pasienttilbudet. Det som er viktig å forsikre
seg om, er at det samlede pasienttilbudet blir videreført,
og at man ikke gjennomfører innsparingstiltak
som rammer svake grupper. På det punktet er jeg helt enig
med representanten Alvheim.

 Det blir oppfølgingsspørsmål – Asmund Kristoffersen.

 Jeg hører hva helseministeren
sier, men det kommer stadig alarmerende meldinger om at helseforetakene
og sykehusene driver med store underskudd og faktisk holder
nåværende drift i gang ved hjelp av kreditter,
dvs. lånte penger. Med en slik drift frykter jeg at sannhetens
dag kan komme, og at det kan føre til at en legger
ned behandlingstilbud, f.eks. innenfor fødeavdelinger,
akuttmottak og rehabilitering, som en bør ha på plass,
spesielt hvis det går mot stadig økende
underskudd. Mitt spørsmål er da om statsråden kan
presisere nærmere hvordan han vil håndtere de
faresignaler som nå åpenbart er der, i forhold
til uønskede omlegginger og nedlegging av tilbud.

 Her er det viktig å skille mellom
forutsatte og uønskede virkninger. Det 

er

 forutsatt
at sykehusene skal foreta effektiviseringer i milliardklassen.
Det har også representanten Asmund Kristoffersen
vært med på å vedta. Det 

er

 forutsatt
at sykehusene skal kunne trekke på driftskreditter
i denne viktige omstillingsperioden som de er inne i.
Og det 

er

 forutsatt at sykehusene
skal kunne gå med underskudd i inneværende år
og også neste år. Så det er ikke
nye bomber, det har faktisk ligget i dokumenter som Regjeringen har
lagt fram for Stortinget, og som Stortinget har sluttet seg til.

Når det er sagt, vil jeg også si
at det er min oppfatning at helseforetakene har klare grenser for
hva slags tilpasninger og effektiviseringer de kan foreta uten å komme
i konflikt med vedtak og beslutninger som er truffet av nasjonale
helsemyndigheter og av Stortinget. Der har vi mekanismer i sykehusreformen
som innebærer mulighet for at man fra eiersiden
kan gripe inn og ta styringen i den type situasjoner.

 Olav Gunnar Ballo – til
oppfølgingsspørsmål.

 Helseministeren har rett i at man skal gjennomføre
effektiviseringstiltak i sykehussektoren. Men samtidig har helseministeren
vært krystallklar på – han sa det til
Dagbladet 19. juni, og har gjentatt det flere ganger – at
psykiatrien skal skjermes.

Nå får man melding i Helse
Øst, etter vedtak 30. oktober, om at det blir
betydelige kutt i forhold til psykiatrien nettopp i østlandsområdet.
Dette vil ramme Sogn senter for barne- og ungdomspsykiatri, og det
vil ramme barne- og ungdomspsykiatrien
generelt. Det betyr at barn med psykoser, altså med syns-
og hørselshallusinasjoner, med paranoide vrangforestillinger,
og som i dag allerede venter på behandling, skal måtte
vente ytterligere. Det betyr at den gruppen som helseministeren hadde
en kronikk om for to dager siden i Dagbladet, nemlig de som har
spiseforstyrrelser, må vente enda lenger på behandling.
Det betyr at man igangsetter tiltak som helseministeren
selv har sagt at man skal verne om, og det er snakk om kutt av ca.
50 stillinger bare innenfor barne-
og ungdomspsykiatrien i
Oslo. Det er snakk om ytterligere kutt i samme størrelsesorden
ved Nic Waals Institutt, som også bidrar når
det gjelder barne- og ungdomspsykiatrien. Dette er stikk i strid
med hva helseministeren har sagt. Vil helseministeren
nå gripe inn for å få slutt på kuttene
i barne- og ungdomspsykiatrien?

 Helseministeren har grepet inn i forhold til
dette – og representanten Ballo vet det. Det er slik at etter
runder vi har hatt her i Stortinget, har jeg tatt opp dette med
Helse Øst og med fylkeslegen i Oslo, og Helse Øst har forsikret
meg om at behandlingstilbudet til barn og unge innenfor
psykiatrien i Oslo-området i inneværende år
skal opprettholdes på minst det nivået
som det var i fjor, og skal opprettholdes på minst det
samme nivået neste år. Det representanten
Ballo her refererer til, er plandokumenter som ikke er
endelig vedtatt, og representanten Ballo vet
utmerket godt at i budsjettprosesser i ulike sammenhenger vil det
legges fram forslag som aldri blir vedtatt.

Det er ikke vedtatt noe endelig
budsjett for barne- og ungdomspsykiatrien
i Oslo, og jeg har fått forsikringer fra det helseforetaket
som har ansvaret her, om at behandlingstilbudet for denne gruppen
i Oslo-området skal videreføres inneværende år
på minst det nivået som det var på i
fjor. Og det kommer til å bli fulgt opp.

 Harald T. Nesvik – til oppfølgingsspørsmål.

 Vi er nok alle enige om at man må se
på det som går på organisering av helsevesenet,
og på måten som man enkelte steder har bygd opp sitt
tilbud på. Men det er et stort sprang fra det å se
på den organisatoriske biten til at man faktisk vurderer å legge
ned avdelinger fordi økonomien i de enkelte foretakene
er så dårlig at man er nødt til å vurdere
dette.

I forbindelse med at helseministeren
har en gjennomgang med sine helseforetak – han
har jo muligheten til det gjennom de enkelte styringsdokumenter
som helseministeren her kan bruke
overfor foretaksmøtet – er spørsmålet
mitt til helseministeren: Vil helseministeren sørge
for at ikke virksomhet som kan medføre lengre ventelister
og dårligere tilbud til norske pasienter, blir
resultatet som en følge av dårlig økonomi
ved det enkelte sykehus?

 Jeg tror det er svært viktig å holde
fast ved at det er et betydelig effektiviseringspotensial ved norske
sykehus. Det er også mulig å behandle
langt flere pasienter innenfor de ressursene man
har, enn det som faktisk skjer. Vi var innom barne- og ungdomspsykiatrien
i sted. En del av institusjonene i Oslo-området har en
produktivitet som ikke tåler dagens lys – 0,8 pasienter
pr. behandler pr. dag. Her kommer jeg i styringsdokumentene neste år
til å kreve at man behandler langt flere pasienter innenfor
de ressursene man faktisk har, for det er uetisk ikke å gjøre
det når det står mange og venter på å få behandling.

Når det gjelder spørsmålet
om endringer i virksomheten, er det min ambisjon at i den grad det
skulle komme opp forslag som klart strider mot nasjonale helsepolitiske vedtak
og forutsetninger, vil jeg gripe tak i det og sørge for
at eiersiden kommer inn, slik at det ikke blir gjennomført.

 Ola D. Gløtvold – til
det neste, og definitivt siste, oppfølgingsspørsmål
i dagens muntlige spørretime.

 Helseministeren sier
at helseforetakene ikke er fristilt, men at de kan foreta
strukturendringer og -tiltak innenfor dette
i stor grad. Ja vel, men hvor mye skal disse strukturtiltakene og
-endringene bære med seg av reduksjoner i reell
sammenheng, og hvor mye skal avstanden til tilbudene øke
og behandlingskapasiteten minke innenfor begrepet «strukturendringer»?

Jeg husker debatten vi hadde i forbindelse
med revidert nasjonalbudsjett for et halvt års tid siden.
Da var heller ikke viljen stor til å prioritere
sykehusbehandling. Jeg mener at økningen i behandlingskapasiteten
og kvaliteten på behandlingen koster, og da er det spørsmål
om det som nå gjøres, er særlig riktig.
Psykiatrien har vært nevnt, dessuten fødeavdelinger
og rehabilitering. Nå låner man ut penger til
konkurstruede rehabiliteringsinstitusjoner, og det akuttmedisinske
tilbudet er i fare mange steder, ikke minst
i forhold til ambulansetjenesten. Da er hovedspørsmålet:
Har helseministeren makt nok, og ikke minst,
har han midler nok til at han kan styre dette, eller er
helseforetakene i realiteten fristilt ut fra økonomiske grunner?

 Sykehusreformen innebærer
at helseforetakene har en friere stilling enn om de skulle være
forvaltningsvirksomheter. Det innebærer, og det har vært
en ønsket situasjon fra denne salen, at det ikke
skulle være slik at man skulle inn fra politisk nivå – tidligere
fylkeskommunen, nå nasjonalt – og styre sykehusene
ned på postnivå i den enkelte avdeling.

På den annen side skal det
gjennomføres en nasjonal helsepolitikk,
og jeg vil bruke de virkemidlene som ligger i foretaksmøtet,
i styringsdokumentene, i plan- og meldingssystemet – det
som ligger i helseforetaksloven – til å gjennomføre
Stortingets vedtak.

Når representanten Gløtvold sier
at det i forbindelse med revidert nasjonalbudsjett ikke
var noen vilje til å prioritere sykehusene, så er ikke
det tilfellet. Det som ble prioritert i revidert nasjonalbudsjett,
var to ting: Det var sykehusøkonomien, og det var Forsvaret.
Stortinget bevilget over 2 milliarder kr ekstra
til sykehusene i revidert nasjonalbudsjett. Så det
har aldri vært større ressurser og større
aktivitet i sykehusene enn det er i inneværende år.

 Tiden for den muntlige spørretimen
er nå omme. Vi går over til den ordinære
spørretimen.





                    
                    
                    

 Det blir en rekke endringer i den
oppsatte spørsmålslisten, og presidenten viser
i den sammenheng til den oversikt som er omdelt på representantenes plasser
i salen.

De foreslåtte endringer i dagens spørretime
foreslås godkjent. – Det anses vedtatt.

Endringene var som følger:

Spørsmål 5, fra representanten
Johnny Hult til justisministeren, vil bli tatt opp av representanten
Per Roar Bredvold.

Spørsmål 8, fra representanten
Magnhild Meltveit Kleppa til olje- og energiministeren,
vil bli besvart av utdannings- og forskningsministeren på vegne
av olje- og energiministeren, som er bortreist.

Spørsmål 9, fra representanten
May Hansen til barne- og familieministeren, vil bli besvart av helseministeren på vegne
av barne- og familieministeren, som er bortreist.

Spørsmål 12, fra representanten
Steinar Bastesen til fiskeriministeren, blir etter anmodning
fra statsråden flyttet og besvart etter spørsmål
23, dvs. til slutt i spørretimen.

Spørsmål 16, fra representanten
Bjørgulv Froyn til samferdselsministeren, er trukket tilbake.

Spørsmål 20, fra representanten
Carsten Dybevig til kommunal- og regionalministeren, er overført
til justisministeren som rette vedkommende. Etter anmodning
fra statsråden blir dette spørsmålet
flyttet og besvart etter spørsmål 5,
som skal besvares av samme statsråd.

Spørsmål 21, fra representanten
Svein Roald Hansen til miljøvernministeren, utsettes til
neste spørretime, da statsråden er bortreist.

Spørsmålene 22 og 23, fra
henholdsvis representantene Sylvia Brustad og Mette Gundersen
til miljøvernministeren, vil bli besvart av kommunal-
og regionalministeren på vegne av miljøvernministeren,
som er bortreist.





                    
                    








        

Spørsmål 1


    
        

Spørsmål 2


    
        

Spørsmål 3


    
        

Spørsmål 4


    
        

Spørsmål 5


    
        

Spørsmål 20


    
        

Spørsmål 6


    
        

Spørsmål 7


    
        

Spørsmål 8


    
        

Spørsmål 9


    
        

Spørsmål 10


    
        

Spørsmål 11


    
        

Spørsmål 13


    
        

Spørsmål 14


    
        

Spørsmål 15


    
        

Spørsmål 16


    
        

Spørsmål 17


    
        

Spørsmål 18


    
        

Spørsmål 19


    
        

Spørsmål 21


    
        

Spørsmål 22


    
        

Spørsmål 23


    
        

Spørsmål 12


    



                    

 Dette spørsmålet,
fra representanten Johnny Hult til justisministeren, vil bli tatt
opp av representanten Per Roar Bredvold.

 Jeg ønsker å stille
justisministeren følgende spørsmål:

«Nord-Odal i Hedmark, i likhet med
andre lensmannskontorer, har ikke nok mannskaper
til å opprettholde en ordning
med helkontinuerlig reservetjeneste. Når man samtidig ser
at svensk politi like over grensen nedbemannes, ser dette ikke
bra ut for Hedmark som grensefylke.

Ser statsråden at det trengs mer midler,
slik at folk skal kunne være trygge på at
når de trenger hjelp, er den å få?»

 I forbindelse med Politireform 2000
ble tidligere Hamar, Kongsvinger og Østerdal
politidistrikter slått sammen til ett nytt, Hedmark politidistrikt,
med virkning fra 1. januar 2002.

I tiden som har gått etter
sammenslåingen, har Hedmark politidistrikt, i likhet med
andre politidistrikter, foretatt en rekke organisatoriske
og tjenestemessige vurderinger for å nå hovedmålene
med reformen, som bl.a. er en mer tjenesteytende
og kostnadseffektiv etat,
og ikke minst en etat som mer effektivt forebygger og
bekjemper kriminalitet.

Med bakgrunn i dette overordnede perspektiv
har også Hedmark politidistrikt forberedt iverksetting
av reformen. Distriktet skal i løpet av 2003 gjennomgå alle sine
tjenesteordninger. I den søndre delen av politidistriktet,
hvor bl.a. Nord-Odal lensmannsdistrikt ligger, er en arbeidsgruppe
allerede godt i gang med denne prosessen. Arbeidsgruppen forventes å ha
utarbeidet en ny tjenesteliste, som vil gi en vesentlig mer aktiv
polititjeneste i Kongsvinger-regionen, før utgangen av
inneværende år. Dette arbeidet omfatter også en
innlemming av Nord-Odal i et vaktsamarbeid med reservetjeneste.
Det forventes følgelig at det oppnås en klar forbedring
for publikum med hensyn til tilstedeværelse
og tilgjengelighet av polititjenester.

En tilsvarende gjennomgang av bemanningssituasjonen
pågår nå i politiet
i hele landet med sikte på å oppnå en
forbedret fordeling av personellressursene i samsvar med den nye
distriktsstrukturen i politi- og lensmannsetaten.

Oppsummert, og basert på de opplysninger
jeg har, synes ressurssituasjonen og ressursdisponeringen i Hedmark
politidistrikt å være slik at publikum
kan være trygge på at polititjenesten
i distriktet yter den nødvendige hjelp og bistand.

Finn Martin
Vallersnes hadde her overtatt presidentplassen.

 Jeg takker statsråden for svaret.

Det forventes at det skal bli en bedre
tjenesteyting til publikum. Slik det
fungerer i dag, er dette ikke godt nok.

1. januar 2002 ble Hedmark politidistrikt
opprettet, og i løpet av 2003, ifølge statsrådens
svar, skal distriktet gjennomgå alle sine
tjenesteordninger, dvs. to år med kanskje noe usikkerhet
for innbyggerne. Når man samtidig ser at man på den
andre siden av grensen, nemlig i Nord-Värmland,
nedbemanner, er det grunn til å være noe
skeptisk til den tjenesteyting som
skal gis til innbyggerne. Hvis dette er et økonomisk spørsmål,
må det – slik som Fremskrittspartiet ønsker – ytes
mer penger til denne sektoren.

 Jeg har i mitt første svar
sagt at en arbeidsgruppe forventes å komme med en ny tjenesteliste,
som vil gi en mer aktiv polititjeneste i Kongsvinger-regionen, før
utgangen av inneværende år. Dette arbeidet omfatter også en
innlemming av Nord-Odal i et vaktsamarbeid med reservetjeneste.
Det forventes en klar forbedring for publikum
med hensyn til tilstedeværelse og tilgjengelighet av polititjenester.

Ellers gir Hedmark politidistrikt meg den opplysning at
Nord-Odal, som ligger syv mil fra grensen, etter deres observasjon
så langt ikke har hatt problemer
i spesiell grad sammenlignet med andre distrikter i forbindelse med
grenserelatert kriminalitet. Men representanten har et avgjørende
poeng. En skal følge med, slik det også er tatt
opp fra andre representanter her i salen tidligere, og derfor
er det også tatt initiativ
til at det skal foregå aksjoner nær
grenseområdene, bl.a. for å bekjempe ulovlig aktivitet
av kriminelle som kan tenke seg å benytte seg av den grensen
som vi nå har, etter Schengen-avtalen. Det er
initiativ som jeg har bedt Politidirektoratet
om å følge opp i alle grensenære
områder.

 Jeg takker statsråden nok en gang
for svaret, særlig siste halvdel, hvor han kom inn på dette
med grenser, for det er ofte der problemet
er.

For en stund siden kunne vi i avisen Glåmdalen lese om
en mann som ble slått ned i Kongsvinger. Han gikk til den
lokale lensmann – eller om det var til politikontoret,
det er jeg litt usikker på – og ble møtt
med en stengt dør, men ble koblet over til Hamar. Uavhengig
av eksemplet med denne personen, skjønner statsråden
at folk ville følt seg tryggere hvis man, i en såpass
stor by som Kongsvinger tross alt er, hadde
hatt et kontor og en vaktperson døgnet rundt, helg som
hverdag?

 Ved en livets tilskikkelse har jeg truffet
denne personen som er omtalt, personlig. Han sa at det etter ikke
så lang tid kom en politipatrulje. Det skjedde ikke
på den måten han var vant til fra før,
men han tok episoden opp med meg for at jeg skulle være
oppmerksom på det som skjedde lokalt, på samme måte
som representanten er opptatt av det. Han sa at når politiet
først var varslet, var de meget tjenestevillige og vennlige
overfor han.

Det er nettopp det som er hensikten
med gjennomgangen av reformen, at politiet skal være
tilgjengelig. De trenger ikke å være
tilgjengelig på den måten som de var før,
at de sitter på stasjonen hele døgnet,
men det skal være folk som er tilgjengelig, f.eks. i form
av patrulje eller på annen måte. Jeg
kjenner godt eksemplet, og jeg lovte personen å ta det
med meg når jeg senere skulle følge opp etatsstyringen
av Politidirektoratet og politireformen i de ulike distrikter, og
i dette tilfellet Hedmark politidistrikt.

 Vi går nå til spørsmål
20.





                

 Dette spørsmålet,
fra representanten Carsten Dybevig til kommunal- og regionalministeren, vil
bli besvart av justisministeren som rette vedkommende.

 Jeg tillater meg å stille følgende
spørsmål til justisministeren:

«Det er avsatt ekstra midler
til å transportere ut asylsøkere som har fått
avslag på opphold i Norge. Imidlertid er strømmen
av asylsøkere inn til Norge større enn
antallet som uttransporteres. Det finnes heller ikke en
sentral, samordnet database mellom Aetat, trygdekontor,
sosialkontor og andre offentlige registre
i dag som vil lette politiets arbeid med å oppspore asylsøkere.

Hva vil statsråden gjøre
for å etablere en slik samordnet, sentral base
for å effektivisere uttransporteringen?»

 Representanten Dybevigs spørsmål
er stilet til kommunal- og regionalministeren. Da spørsmålet også angår
Justisdepartementets ansvars- og fagområde, har kommunal-
og regionalministeren og jeg funnet det hensiktsmessig at det er
jeg som skal avgi svaret på representantens spørsmål.

Både kommunal- og regionalministeren
og jeg anser det som svært viktig å få uttransportert
asylsøkere etter avslag på søknad
og andre uten gyldig opphold i Norge. Vi uttransporterer
nå langt flere personer enn tidligere. Hittil i år
har politiet uttransportert 5 928 personer.
I tillegg har 712 personer reist hjem frivillig med IOM, International
Organization for Migration.

Det foreligger ingen umiddelbare
planer om å etablere en samordnet sentral base mellom
Aetat, trygdekontor, sosialkontor og andre offentlige
registre. Vår oppfatning er at en samordnet base mellom
disse instansene ikke i vesentlig grad vil lette politiets
arbeid med å oppspore asylsøkere. Asylsøkere
med endelige negative vedtak har ikke rettigheter etter
lov om sosiale tjenester. Sosialkontorene skal henvise asylsøkere
med negative vedtak tilbake til mottak. Asylsøkere med
endelige negative vedtak har i utgangspunktet heller ikke
arbeidstillatelse.

Politiet har imidlertid
direkte søkeadgang til Folkeregisteret og Fremmedkontrollregisteret
og kan få opplysninger fra andre registre, bl.a.
Arbeidstakerregisteret.

I løpet av neste år vil vi
imidlertid få en samordnet database for politiet, Utlendingsdirektoratet
og Utlendingsnemnda som vil effektivisere arbeidet på utlendingsfeltet.
Dette systemet, som kalles DUF, vil både være
et personregister og en saksbehandlerdatabase. I tillegg til opplysninger
som vedrører saksbehandlingen, vil man legge inn opplysninger
om oppholdssted. En asylsøker kan bo enten på mottak eller
privat. Når det er grunn til å tro at en utlending
vil unndra seg iverksetting av vedtak, kan man etter utlendingsloven § 41
pålegge en utlending et bestemt oppholdssted.

Hvis asylsøkeren ikke bor
på oppgitt adresse, vil politiet måtte
benytte vanlige etterforskningsmetoder for å oppspore vedkommende.

Det er imidlertid ikke mangel på opplysninger
om oppholdssted som utgjør det største
problemet med hensyn til å få uttransportert
asylsøkere med endelig negativt vedtak.
Den vesentligste årsaken til at det kan ta lang tid  å få uttransportert
utlendinger uten rett til opphold her er at ca. 90 pst.
av dem som skal uttransporteres av politiet, ikke har
tilstrekkelige reisedokumenter. I mange tilfeller holdes pass eller
andre dokumenter skjult. Politiet
må derfor nedlegge et betydelig arbeid med å få identiteten fastslått,
slik at vedkommende land er villig til å utstede reisedokumenter.

Det har i den senere tid vært iverksatt
en rekke tiltak for å effektivisere uttransporteringene.
Jeg vil spesielt nevne at det nå er nedsatt en
tverrdepartemental arbeidsgruppe innen utlendingsfeltet
som skal effektivisere politiets arbeid med identifikasjonsfastsettelse
og uttransportering og andre tiltak for å lette
uttransport, bl.a. avtaler med de aktuelle hjemland.

 Det ble sagt av justisministeren at det ikke
volder noe særlig problemer i forhold
til at man ikke hadde en samordnet base. Det er slik at
i Norge får man sosialstønad, og man
får offentlig støtte selv om man har fått
avslag på en asylsøknad, og da er man inne
i et offentlig system og inne i en database for å få økonomiske
midler enten på trygdekontor, sosialkontor eller eventuelt
Aetat så lenge det finnes en ordning som gir dem økonomisk
støtte.

I Nederland er det slik at man ikke
får økonomisk støtte hvis man får
avslag på asylsøknaden etter andre gangs
behandling. Er det mulig å innføre noe slikt i
Norge? Målet er at man i Norge skal behandle
en asylsøknad i løpet av åtte
dager, mens det reelt sett tar 71 dager.

I tillegg til det første
spørsmålet, som gikk på om man ønsker
en slik nederlandsk modell om å avslå økonomisk støtte,
har jeg et spørsmål til: Hva vil man gjøre
for å få behandlingstiden ned fra 71 dager til
måltallet på åtte dager?

 Når det gjelder det generelle arbeidet
med å effektivisere saksbehandlingen med hensyn til selve
asylsøknaden, er det et arbeid som kommunal- og regionalministeren,
med de instanser hun har ansvar for, har lagt betydelig trykk på,
og hvor man også har oppnådd resultater
i form av raskere saksbehandling. Det er det grunn til å registrere.
I tillegg har kommunal- og regionalministeren sagt at de som har
fått endelig avslag, ikke
skal få offentlig støtte i form av sosialhjelp,
så den innstrammingen er allerede signalisert klart og
tydelig fra kommunal- og regionalministerens side.

Det som jeg oppfatter som hovedanliggendet
til representanten, er hva som skal til for å få uttransporteringen
i gang. Her har jeg vist til at vi gjennom det nye dataregisteret
som vi vil få til rådighet for utlendingsforvaltningen og
politiet, vil få et mer effektivt verktøy enn
i dag. Men jeg har samtidig sagt at det ikke er transportkapasiteten som
er det avgjørende nå, men det er rett og slett
arbeidet med å skaffe reisedokumenter som aksepteres i
det landet som skal motta vedkommende. Og her legges det nå et
betydelig trykk for at dette skal bli effektivisert, slik at folk ikke
skal være her i landet når de ikke
har krav på å være her.

 Jeg noterer at det er en klar forbedring
i forhold til saksbehandlingen når det gjelder asylsøkere,
og at det har vært en klar skjerping der, og også at
det har blitt langt flere som har blitt uttransportert i forhold
til mengden asylsøkere som har kommet til Norge. Men man
må også se på det i forhold
til den totale mottakskapasiteten vi har i Norge. Hvis det hele
tiden er slik at det kommer flere asylsøkere og færre
blir uttransportert, får man et problem
i forhold til mottakskapasiteten.

Vil justisministeren være
villig til å bruke andre enn politiet
til å ordne uttransportering? Og i tillegg vil jeg stille
følgende spørsmål: Hvor dyktig er UDI
til å bruke Dublinkonvensjonen for å hindre
såkalt asylshopping, dvs. asylsøkere som går
fra det ene landet til det andre og søker om
asyl?

 Når det gjelder det siste, er det
mitt inntrykk at utlendingsmyndighetene legger betydelig arbeid
i å være dyktige både
i nasjonalt og internasjonalt samarbeid for å behandle
sakene rettssikkerhetsmessig riktig, men også effektivt,
som representanten i sitt spørsmål er inne
på.

Når det gjelder spørsmålet
om en kan bruke andre enn politiet, så er
det jo politiet som skal gjennomføre
tvangsvedtak. Men i tilknytning til et rammeuavhengig
vedtak som ble gjort i budsjettet for inneværende år,
hvor man bad om å se på en mulig anbudssituasjon
hvor private kunne forestå fangetransport under
politiets ledelse, så har Justisdepartementet bedt om at
dette arbeidet også skal inkludere uttransportering
av asylanter. Det er en arbeidsgruppe som nå har avgitt
sin første innstilling om en mulig anbudsordning
for bruk av private under politiets ledelse ved fangetransporter.
Gruppen er nå i full gang med å se på arbeidet
som knytter seg til lignende ordninger i forbindelse med uttranspotering
av asylanter, og som en prøveordning. Dette kommer i tillegg
til vedtak som er gjort her i Stortinget tidligere.

 Vi går da tilbake til spørsmål
6.





                

 Dette spørsmålet,
fra representanten Magnhild Meltveit Kleppa til olje-
og energiministeren, vil bli besvart av utdannings- og forskningsministeren
på vegne av olje- og energiministeren.

 Eg skal få stilla følgjande
spørsmål til olje- og energiministeren:

«Framtida for norsk offshorenæring
ligg i stadig større grad i flytande og flyttbare installasjonar,
kombinert med subsea-løysingar.

Dersom norsk skipsfart ikkje får
europeisk konkurransedyktige vilkår, kva for
konsekvensar ser statsråden for offshoreaktiviteten i Nordsjøen
og for internasjonaliseringa av norsk offshorenæring?»

 Virksomheten på norsk sokkel opererer
i dag under to ulike regelverk for ansettelser. Faste installasjoner,
flytende og flyttbare installasjoner, borerigger og lagerskip opererer
i et offshoreregime, mens servicefartøyer, f.eks. supplybåter,
standbybåter, taubåter og bøyelastere,
opererer i et skipsfartsregime.

En vesentlig del av fartøyene
som opererer på norsk sokkel i dag, er eid av norske
rederier og bemannet med norske sjøfolk. Ulike
konkurransevilkår 

kan

 føre
til at fartøy på norsk sokkel i større
grad bemannes med utenlandske sjøfolk.
I dag er det et stort antall norskeide servicefartøyer
som opererer internasjonalt med delvis norsk mannskap. Den norske
andelen av bemanningen på disse fartøyene
kan bli redusert som en følge av ulike konkurransevilkår.
Det vil i seg selv ikke påvirke offshoreaktiviten
i Nordsjøen eller internasjonaliseringen
av den skipsbaserte norske olje- og gassnæringen.

Skipsfarten er en viktig del av den norske
olje- og gassnæringen. Regjeringen vil arbeide for å videreutvikle og
internasjonalisere den norske olje- og gassnæringen, og
vil i denne sammenheng legge betydelig vekt på å videreføre
kompetansen som er bygd opp i denne delen av vår offshorevirksomhet.

 Eg har med stor interesse
følgt utviklinga av ein maritim cluster på Vestlandet.
Senterpartiet meiner det er svært viktig å ta vare på den
unike kompetansen som finst der.

Det maritime innslaget i offshorenæringa
blir stadig større. Av i alt 350 norskåtte skip
i petroleumsverksemda er
berre eit 60-tal på norsk sokkel. Tilsvarande: Av nesten
50 riggar i norsk eige er berre eit fåtal på norsk
sokkel. Den maritime offshoreverksemda har altså klart å etablera
seg internasjonalt, har vore leiiande og er det innan
service supply og ankerhandtering, og er leiiande innan rigg og
boring. Og for å utvikla ny teknologi
og kompetanse med base i Noreg er det viktig,
meiner vi, å halda ved lag eit komplett maritimt miljø,
med norske sjøfolk og med norske rederi.
Dersom ein del av denne klyngja forvitrar, vil det ha ein dominoeffekt òg
på andre område som vil merkast fort.

Er statsråden einig i ei
slik vurdering?

 Jeg er enig i at vi har veldig viktige miljøer
knyttet til de maritime næringene, og at det er viktig å opprettholde
disse miljøene, også når det
gjelder kompetanse og en videreutvikling av den.

Jeg mener at Olje- og energidepartementet
arbeider veldig tett med petroleumsnæringen både
i forhold til å opprettholde
og videreutvikle kompetansen. Det kan gjelde innenfor
utdanningsområdet, innenfor forskningssamarbeid
og når det gjelder satsing på forskning. Vi vet også at
det satses mye innenfor utdanning. Men det er klart
at det er krevende, også for næringen
selv, og det har bl.a. sammenheng med hvor godt en greier å rekruttere
f.eks. ungdom til disse næringene.

 Eg har følgt tidlegare stortingsrepresentant
Einar Steensnæs sitt engasjement over år for å sikra
norsk skipsfart. Eg har òg følgt Høgre
sitt engasjement her i Stortinget.

Eg har eit brev her frå mai i fjor,
som er skrive til Norsk Sjømannsforbund. Brevet er underskrive
av Jan Petersen. Han understrekar at Høgre meiner
at det skal vera like konkurransevilkår
for sjøfolk i Noreg og i EU. Desto større
var overraskinga då statsbudsjettet i år kom, der
ei regjering der både Høgre
og Kristeleg Folkeparti er representerte, vel å kutta
ut ei refusjonsordning, og vel å velja vekk det å sikra like
konkurransevilkår.

Eg tykkjer at det er ei undervurdering i statsråden
sitt svar her av den samanhengen som er mellom petroleumsverksemda
og sjøfarten. Kan svaret i dag likevel bety at
statsråden og Regjeringa på nytt vil sjå på norsk
skipsfart sine rammevilkår og like
konkurransevilkår for norske sjøfolk?

 Regjeringens forslag til statsbudsjett er fremlagt,
og som representanten Meltveit Kleppa utmerket godt kjenner
til, er det krevende å sitte i regjering. Da kan man ikke bare
legge frem deler av et statsbudsjett. Man må legge frem
et helt statsbudsjett, som henger sammen. Og som representanten
er kjent med, har Regjeringen sett det som en veldig viktig oppgave å foreslå et
statsbudsjett som er tilstrekkelig stramt til at vi ikke
legger ytterligere press på renter og priser. I den forbindelse
har vi valgt å prioritere de generelle rammebetingelsene
for næringslivet og redusere den næringsspesifikke
støtten. Det er bakgrunnen for at vi har foreslått å avvikle
refusjonsordningen for sjøfolk fra 1. januar 2003.
Med dette likestiller man sysselsettingen i denne næringen
med sysselsettingen i andre norske næringer.

Så er spørsmålet
hva det eventuelt gjør med kompetansen. Jeg har
stor tro på at skipsfartsnæringen har en kompetanse
som gjør at den vil kunne hevde seg i konkurransen. Selv
har jeg til daglig ansvaret for utdanningsområdet
og vet bl.a. at f.eks. den manglende satsingen på realfagene også svekker
rekrutteringen og kompetansen til disse næringene, og her
har vi nettopp lagt frem en strategiplan for å styrke
den.





                

 Dette spørsmålet,
fra representanten May Hansen til barne- og familieministeren, vil
bli besvart av helseministeren på vegne
av barne- og familieministeren.

 Jeg tillater meg å stille følgende spørsmål
til helseministeren:

«Barne- og familiedepartementet har
lagt til rette for MST-team rundt i fylkene. MST har som mål å gi
hjelp til foreldre og lærere til å håndtere
og løse atferdsproblemer hos ungdom i hjemmet
og i lokalmiljøet. En del av finansieringen var psykiatrimidler,
som nå er trukket ut. For Østfold sin del betyr dette bortfall
på 3,4 mill. i 2003. Dette betyr at det ikke
er mulig å videreføre og videreutvikle dette viktige
arbeidet.

Hva vil statsråden gjøre
for å få til en videreføring?»

 Jeg besvarer altså spørsmålet
på vegne av barne- og familieministeren.

Barne- og familiedepartementet og Helsedepartementet,
det tidligere Sosial- og helsedepartementet, har siden 1999 samarbeidet
om å gjennomføre behandlingsmetoden Multisystemic
Therapy, MST, som er rettet mot ungdom med alvorlige atferdsproblemer
og deres familier. Ofte er det snakk om ungdom
som ellers ville blitt plassert på institusjon. Metoden
innebærer et intensivt fire–seks måneders
behandlingsopplegg, utført i hjemmet og nærmiljøet,
med daglig kontakt mellom terapeut og familie. MST-metoden
er utviklet ved Medical University of South Carolina, og evaluering
fra USA har vist gode resultater. Dette blir nå bekreftet
gjennom den norske evalueringen, som utføres
ved Senter for studier av problematferd og innovativ praksis
ved Psykologisk institutt i Oslo. Senteret har også ansvaret
for opplæring av terapeuter i fylkene. Det er etablert
25 MST-team i 17 fylker, og mer enn 600 familier har gjennomgått
MST-behandling. Opplæringen av terapeutene er finansiert
over Barne- og familiedepartementets budsjett, mens driften av
MST-teamene er finansiert av fylkeskommunene. Teamene er organisatorisk
tilknyttet det fylkeskommunale barnevernet.

Det er mange samarbeidsflater mellom
barnevernet og barne- og ungdomspsykiatrien, og det bør være
det. For barn og unge med sammensatte problemer
er det avgjørende at de to tjenestene samarbeider og er
samordnet i det tilbudet som ytes. Poliklinikkene innen
psykisk helsevern for barn og unge må styrke
samarbeidet med bl.a. barnevernet, og en del
av kapasitetsveksten må skje ved at det ytes konsultasjon
og veiledning til samarbeidende tjenester. I Opptrappingsplan for
psykisk helse og i rundskriv til kommunene og til sykehusene
er behovet for å styrke samarbeidet mellom
barnevernet og barne- og ungdomspsykiatrien
tatt opp.

Østfold fylkeskommune har tidligere tatt opp
spørsmålet med Helsedepartementet om det økonomiske
samarbeidet mellom barnevernet og
barne- og ungdomspsykiatrien. Helsedepartementet har i et brev til
Østfold fylkeskommune og Helse Øst forutsatt at de nødvendige
tiltak følges opp fra begge parter overfor de aktuelle klienter.
Helse Øst har redegjort for departementet om at samarbeidet mellom
barne- og ungdomspsykiatrien
og barnevernet ikke skal trappes ned, men at samarbeidet må være
på det faglige plan og ikke gjennom overføring av økonomiske
midler. Jeg forutsetter at det nødvendige samarbeid mellom
barne- og ungdomspsykiatrien
og barnevernet, som bl.a. er beskrevet i sentrale helsepolitiske
dokumenter, følges opp på en god måte
og med hensynet til de aktuelle ungdommene som det sentrale. De
politiske signalene er tydelige. Det skal samarbeides, og det skal samarbeides
tettere. Men det foreligger altså ikke
noe pålegg om at foretakene skal overføre midler
fra psykiatriplanen til tiltak i barnevernet.

I Østfold er det for tiden ett MST-team. MST-tilbudet i
Østfold bør opprettholdes, som i de andre fylkeskommunene.
Helse Øst og Østfold fylkeskommune bør finne en løsning
slik at det blir mulig. Begge departementer vil følge utviklingen
og vurdere tiltak dersom det blir nødvendig.

 Jeg vil takke statsråden for svaret.

Det er jo en del problemer
med økonomien både i kommuner og fylker.
Alvorlige atferdsproblemer er vanskelige å behandle.
Å øke innsatsen når det gjelder det forebyggende
arbeid for barn og unge og deres familier, er
nødvendig og meget ressursbesparende.

St.meld. nr. 40 for 2001–2002, som
skal behandles rett over jul, legger stor vekt på at ressurser
må settes inn i familien. Det er Regjeringas klare signal
at institusjoner skal brukes i avgrenset grad. MST er, som statsråden
sier, en metode som erfaringsmessig har god effekt. I St.meld. nr.
40 sier Barne- og familiedepartementet at MST skal bli
så godt utbygd at alle med atferdsproblemer skal
få et tilbud om denne behandlingsformen. Hvor i all verden
skal disse midlene komme fra? Det ligger ikke noen
føringer inne i St.meld. nr. 40, og psykiatrimidlene
er trukket ut fra dette teamet i Østfold.

 Det er ingen tvil om at dette tilbudet er et ønsket
og villet tilbud. Derfor har det vært en klar satsing fra
Barne- og familiedepartementets side på oppbyggingen
av dette, der opplæringen er finansiert av staten, mens
driften av teamene er finansiert av fylkeskommunene. Dette er en
del av fylkeskommunenes ansvar for barnevernet.

I Østfold har fylkeskommunen brukt av øremerkede psykiatrimidler
til barnevernet. De har overført penger fra Opptrappingsplan
for psykisk helse til det fylkeskommunale barnevernet. Den muligheten
har også det regionale
helseforetaket, men de har ingen instruks eller pålegg
om å gjøre det. Derimot har de en klar forventning om
sammen med fylkeskommunen å søke å finne
en løsning slik at dette teamet kan opprettholdes. Begge
de berørte departementer vil følge med på hvordan
den prosessen går.

 Jeg takker igjen for svaret.

Jeg vil vri siste spørsmål
litt. Tverrfaglig samarbeid legges det stor
vekt på i St.meld. nr. 40. Kommuner og fylker pålegges
på tvers av etater å samarbeide for å få til et
bedre nettverk rundt barn og unge – sterke
føringer fra sentralt hold.

Den skremmende utviklingen med gjengvold og
jentevold krever handling. Vi har i friskt minne et godt
eksempel fra Moss i forrige uke. Når
skal departementene samarbeide helhetlig om tiltak for barn og unge
og se konsekvensene av sin egen politikk? Man pålegger
nye tiltak hele tiden, fra det ene departementet og fra
det andre departementet, mens man ikke legger
de samme påleggene på f.eks. helseforetakene,
som statsråden sier. Man legger ikke press på dem
for å ivareta denne biten når det gjelder
MST. Hvem er det egentlig som har ansvar for at barns rett til rett
hjelp blir ivaretatt? Er det Barne- og familiedepartementet, eller
er det Helsedepartementet? Når skal man begynne det samarbeidet
på departementsnivå?

 Det samarbeidet på departementsnivå har
begynt for lenge siden, og det er ganske intensivt i forhold
til de målgruppene som trenger sammensatte tjenester, hvor
ansvaret ligger i forskjellige samfunnssektorer eller
departementer og etater.

Det er ikke vanskelig å få øye
på trekk ved situasjonen som tilsier at samarbeidet
kan bli bedre. Men det er jo fullstendig feil av representanten
Hansen, i hvert fall ut fra det svaret jeg har gitt her i dag, å si
at det ikke legges press på helseforetaket for å komme
fram til en løsning. Det svaret jeg har gitt her i dag,
er uttrykk for et slikt press.





                

 Dette spørsmålet
er trukket tilbake.





                

 Dette spørsmålet
er utsatt.





                

 Dette spørsmålet,
fra representanten Sylvia Brustad til miljøvernministeren,
vil bli besvart av kommunal- og regionalministeren på vegne
av miljøvernministeren.

 Jeg vil få stille følgende
spørsmål:

«Miljøverndepartementet er
nå i ferd med å inngå ny avtale med emballasjekjeden
om innsamling og gjenvinning av plastemballasje. For å redusere
mengden avfall som eksporteres for gjenvinning, ønsker
flere i bransjen at avtalen skal inneholde et mål om at
minst 50 pst. av plastavfallet skal materialgjenvinnes
i Norge. Etter det jeg kjenner til, ønsker ikke
Miljøverndepartementet dette.

Dersom det medfører riktighet, kan
statsråden forklare hvorfor departementet ikke ønsker
et slikt ambisiøst mål?»

 Det er riktig at vi tar sikte på å inngå en
revidert avtale med emballasjekjeden for plast om innsamling og
gjenvinning av avfall fra plastemballasje. Dagens avtale, som ble
inngått i 1995, krever at minimum 30 pst. av plastemballasjeavfallet
skal materialgjenvinnes. Regjeringen Stoltenberg fremholdt
i St. meld. nr. 24 for 2000-2001 om Regjeringens miljøvernpolitikk og
rikets miljøtilstand at de ville redusere dette målet. Den
regjeringen som representanten Brustad selv var medlem
av, la altså opp til et redusert ambisjonsnivå som ikke bare
ville gitt en dårligere ressursutnyttelse
av avfallet, men også utvilsomt svekket
rammebetingelsene for norske plastgjenvinningsbedrifter.
Det ønsker ikke Samarbeidsregjeringen,
og derfor legges det opp til at dagens ambisiøse mål
for gjenvinning av emballasjeavfall skal videreføres.

Aldri før har så mye
plastavfall blitt innsamlet og gjenvunnet som nå. Totalt
gjenvinnes 70 pst. av plastavfallet, 20 pst. materialgjenvinnes,
resten energiutnyttes. Regjeringen vil gjennom den reviderte avtalen
med plastbransjen sørge for at denne positive utviklingen
videreføres.

Representanten Brustad ber om en
forklaring på hvorfor plastavtalen ikke inneholder
et mål eller krav om at 50 pst. at plastavfallet
som materialgjenvinnes, skal gjenvinnes i Norge.

Ca. 60 pst. av materialgjenvinningen
av plast skjer i dag ved norske gjenvinningsbedrifter,
uten at dette er nedfelt som et krav i avtalen mellom
bransjen og Miljøverndepartementet. Emballasjeavtalene mellom
bransjene og myndighetene legger vekt på å finne
samfunnsøkonomisk riktige løsninger. Et krav om
at en bestemt mengde av avfallet skal gjenvinnes i Norge,
ville kunne gi ekstra kostnader for bransjer
og forbrukere – uten at det kan begrunnes med miljømessige
hensyn. I Miljøverndepartementets dialog med
plastbransjen om en revidert avtale oppfatter vi at de aller fleste
innen bransjen derfor heller ikke vil at slike
krav eller begrensninger skal bli en del av avtaleteksten.

Utsortert plastavfall for materialgjenvinning
er klassifisert som «grønt avfall» – noe
som det ifølge EØS-avtalen skal være
tillatt å handle med over landegrensene. Det er svært
tvilsomt om et mål om minimum 50 pst. gjenvinning
i Norge vil bli akseptert i forhold til EØS-regelverket.
Det må nevnes at også norske
gjenvinningsbedrifter nyter godt av dette regelverket
ved at de er sikret tilgang til avfallsmarkedet i andre
land.

Gjenvinning i Norge er ønskelig
av flere grunner, ikke minst av hensyn til arbeidsplasser
og utvikling av norsk miljøteknologi. Videre kan det være
lettere å opprettholde befolkningens
engasjement for kildesortering når det innsamlede materialet
blir behandlet i Norge. Emballasjebransjen har altså selv
fordeler av å ha konkurransedyktige plastgjenvinningsbedrifter
i Norge.

Rammebetingelsene for gjenvinning av avfall
skal imidlertid først og fremst bidra til effektive løsninger. Dette
er både miljøet, forbrukerne og bransjen
tjent med. Regjeringen legger derfor ikke opp til gjennom
avtalen å kreve at en bestemt andel av plastavfallet
skal gjenvinnes i Norge.

 Jeg syns jo selvfølgelig det er bra
at det i Norge gjenvinnes så mye som det gjør,
av alle mulige grunner. Jeg skulle nok ønske
at det også fra Regjeringas side hadde
vært ønskelig å legge opp til et litt mer
ambisiøst mål i den avtalen som nå skal
inngås, selv om det i praksis er noe mer enn 50 pst.

Jeg forstår det slik at Regjeringa
mener at 30 pst. er ambisiøst nok, og
med det utgangspunktet vil jeg spørre statsråden:
Hvilke andre tiltak kan statsråden og Regjeringa
tenke seg å sette inn for at det fortsatt skal gjenvinnes
så mye i Norge – og forhåpentligvis også mer – at
avfallet ikke blir eksportert ut av landet, f.eks. til
Kina?

 Først har jeg lyst til å understreke,
som jeg også sa i mitt svar, at Regjeringen har
et ambisiøst mål. Vi har et mer ambisiøst
mål enn den forrige regjeringen hadde på dette
området. Vi mener at vi faktisk klarer å nå mål
uten å fastsette dem i avtaler som det kan stilles spørsmål
ved, bl.a. knyttet til våre internasjonale avtaler.

Å gå inn på andre
typer virkemidler når det faktisk fungerer godt, er et
spørsmål som jeg ikke ønsker å besvare
akkurat nå. Vi har flere virkemidler. Denne avtalen er
et godt virkemiddel for å få til dette. De virkemidlene vi
har, som er knyttet til den totale miljøpolitikken, fungerer også godt
i forhold til å sørge for at vi får en
god avfallshåndtering av plastemballasje.

 Jeg forstår det slik at Regjeringa ikke
akter å gjøre noe mer enn det som er gjeldende
regelverk i forhold til gjeldende avtaler. Det syns jeg er litt beklagelig.
Vi kan godt ha en lang diskusjon om snøen som falt i fjor.
Det kan vi ha om mange saker. Men det bør ikke
herske noen tvil om at Arbeiderpartiet
har et sterkt ønske om og mener at
mest mulig også av plastavfallet skal gjenvinnes
i Norge. Det er faktisk ganske dårlig miljøpolitikk å transportere
avfallet ut av landet, til veldig mange andre land som
absolutt også har sine negative miljømessige
sider, ikke minst i forhold til transport.

Jeg vil fortsatt appellere til Regjeringa å tenke nøye gjennom
dette før avtalen underskrives. Jeg mener at
det hadde vært fornuftig å sette seg et noe høyere
mål enn det Regjeringa tydeligvis ligger på.

 Regjeringen har altså et ambisiøst
mål. Vi er helt enig i at det hadde vært en stor
fordel om vi hadde sluppet mye av transporten som er knyttet til
materialgjenvinning. Men transportspørsmålet bør vel
først og fremst vurderes i forhold til transportavstander, ikke bare
innenfor en nasjonal kontekst.
Det er faktisk slik at enkelte områder
i dette landet miljømessig vil få gevinst ved
at man ikke bare transporterer til flere sentrale
punkter i Norge, men også over grensene.

Det viktige er å se når miljøproblemer
er grenseoverskridende. Når vi har en EØS-avtale der dette
er klassifisert som «grønt avfall», får
vi best mulig miljømessig utnyttelse ved at vi ikke
legger opp til nasjonale føringer eller til for
sterke krav der det kan stilles spørsmål ved om
vi får de mest kostnadseffektive og de beste
miljømessige løsningene.

Jeg vil derfor si at det ikke er noen
motstrid mellom det representanten sier om å være
ambisiøs, og det jeg faktisk sier, at vi er nødt
til å se på miljøeffektene, ikke bare
på hva som skjer av norsk og nasjonal
gjenvinning.





                

 Dette spørsmålet,
fra representanten Mette Gundersen til miljøvernministeren,
vil bli besvart av kommunal- og regionalministeren på vegne
av miljøministeren.

 Jeg tillater meg å stille statsråden
følgende spørsmål:

«Toppmøtet i Johannesburg
slo fast at det er i kommunene store deler av miljøarbeidet
for en bærekraftig utvikling bør skje. Lokal Agenda
21 ble fremhevet. Det er i samspillet mellom kommunene,
frivillige organisasjoner, næringsliv og befolkning det gode
miljøarbeidet trer frem.

Vil statsråden støtte opp
under de kommuner som fremmer egne helse- og miljøtiltak
for sine innbyggere, i tråd med tankene fra Johannesburg
om lokal deltakelse for en bærekraftig utvikling?»

 En bærekraftig utvikling i Norge
forutsetter lokalt engasjement og lokale beslutninger. Regjeringen
legger opp til å styrke det lokale miljøvernet.
I perioden 1998–2001 gjennomførte Miljøverndepartementet
et nasjonalt stimuleringsprogram for Lokal Agenda 21.

Erfaringene fra stimuleringsprogrammet vil
inngå i det videre arbeidet med å styrke det lokale
miljøvernet. Et hovedelement
i Regjeringens satsing på lokalt miljøvern vil være å legge
til rette for og oppmuntre til at kommunene
bedre utnytter det handlingsrommet de allerede har. I
tillegg vil Regjeringen, som varslet i St.meld. nr. 19 for 2001-2002,
gi kommunene økt ansvar og flere virkemidler for å utføre miljøvernoppgaver
av lokal karakter.

Stiftelsen Idébanken har en rolle
som støttefunksjon for kommunene i form av inspirator og
formidler av gode eksempler på lokale
løsninger, bl.a. et eget foregangskommuneprogram.

For å støtte opp under kommunenes
arbeid med lokalt miljøvern vil Regjeringen legge forholdene
til rette:

formidle nasjonale mål og
statlig medvirkning i regionale og
lokale planprosesser med forutsigbarhet og tydelighet. Kommunene
skal vite hvilket handlingsrom de har, og hva som forventes
av dem

stimulere til interkommunalt samarbeid
for å utløse stordriftsfordeler og utvide kompetansen

forsterke fylkesmannens oppgaver knyttet til veiledning
og oppfølging av kommunene for å bedre
beslutningsgrunnlaget og effektivisere beslutningsprosessen

gi allmennheten bedre informasjon om miljøtilstanden
gjennom forslaget til ny lov om miljøinformasjon. Loven
vil også omfatte kommunene, og innebærer nye
rettigheter for allmennheten og en plikt for offentlige organer
til å ha kunnskap om miljøtilstanden innenfor
sitt ansvarsområde
og å gjøre den tilgjengelig

gi arbeidet for en bærekraftig utvikling et ytterligere løft,
ved å legge frem en handlingsplan for bærekraftig utvikling – en
Nasjonal Agenda 21 – i forbindelse
med nasjonalbudsjettet for 2004. Lokal forvaltning, næringsliv
og organisasjoner vil bli innbudt til å delta i denne prosessen,
og erfaringene fra Lokal Agenda 21 vil bli vektlagt.

 Jeg takker statsråden for svaret.
Flere kommuner uttrykker at engasjementet i det lokale miljøarbeidet
er dalende fordi vi ikke har fått nok overføringer
til å drive arbeidet med Lokal Agenda. I påvente
av en nasjonal handlingsplan for Agenda 21 har noen
kommuner tonet ned sitt miljøarbeid, mens andre ønsker å fremstå som
foregangskommuner.

I Kristiansand er det f.eks. satt ned en gruppe
som jobber med konkrete tiltak for oppfølging etter
toppmøtet i Johannesburg. Tiltak som økologisk
melk i barnehagen, gratis tilbud om røykeavvenning
til kommunens innbyggere og økt bruk av sykkel i bykjernen
er forslag som denne gruppen har fremmet. Ut fra statsrådens
svar kan det synes som at hun er positiv til denne typen lokale
initiativer, og jeg ønsker å spørre:
Hvordan ser statsråden for seg at Regjeringen kan bli en
støttespiller for disse kommunene
som fremmer helt spesielle saker med et lokalt særpreg?

 Regjeringen er hele tiden en støttespiller
for kommuner som ønsker å utøve
sitt lokale handlingsrom for å gjøre tiltak. Det
er en kjent sak at kommunenes arbeidsområde bare
er negativt avgrenset. Det betyr at de oppgaver som ved lov er tillagt
andre forvaltningsnivåer, skal kommunene ikke
drive med, men for øvrig kan de drive med det de ønsker,
ut fra dagens kommunelovgivning. Derfor er det også viktig
at man ser sammenhengene i arbeidet kommunene driver, f.eks. at en
rekke tiltak på dette området vil være
tiltak som gir miljø- og helseforbedringer som resultat
på andre områder
som også kommunene har ansvar for – i
forhold til helse, i forhold til bedre internt arbeidsmiljø i
kommunene og en rekke områder av denne
typen. Det viktigste tiltaket Regjeringen kommer
til å gjøre direkte rettet mot kommunene, er å desentralisere
mer myndighet, og i den forbindelse også gjennomgå inntektssystemet
og de kriteriene som foreligger i forhold til
kommunene, for å avspeile hvor det er miljø- og
landbruksutfordringer fra 2004.

 Som tidligere nevnt, er det samspillet mellom
næringsliv, frivillige organisasjoner, kommuner og befolkning
som utgjør det gode miljøarbeid.
Er statsråden tilfreds med arbeidet Regjeringen nå gjør
overfor disse partene, eller ser hun at det på dette feltet
trengs et betydelig løft for å finne tilbake til
det engasjementet og den entusiasmen disse partene viste etter at
Lokal Agenda 21 ble en prioritert sak for stat og kommune på begynnelsen
av 1990-tallet?

Jeg har også lyst til å legge
til at jeg er glad for det statsråden svarte meg. Jeg håper
at kommuner som f.eks. Kristiansand blir tatt imot med åpne
armer når eventuelle prosjektsøknader blir sendt
til departementet.

 Jeg tror det er viktig at lokalt utviklingsarbeid – og
det gjelder også utover miljøområdet – skjer like
mye på initiativ fra kommunene selv,
for det gir en lokal forankring og et ønske
om å gjøre noe, som at det er topptunge, topputviklede
prosjekter som blir forsøkt presset ned over kommunesektoren.
Når kommunene da gjør et godt arbeid og ønsker å prioritere miljømålet,
vil selvfølgelig staten alltid være opptatt av å være
bidragsyter til det, men det kan ikke
alltid skje gjennom ekstraordinære midler, man må kanskje
se på rammer og regelverk knyttet til at kommunene skal
kunne løse de oppgavene de har. Vi har derfor
invitert kommunesektoren generelt til oppgavedifferensieringstiltak,
til forsøksvirksomhet for å prioritere innenfor
de områdene man selv ønsker, og hvis det er noen
kommuner som ønsker å prioritere miljøområdet,
vil selvfølgelig også departementene være
opptatt av å kunne følge opp der.

Det er nok dessverre slik
at miljøentusiasmen var noe større på begynnelsen
av 1990-tallet enn den er nå, derfor vil vi få variasjon
i hvor stor lokal mobilisering man får. Men jeg tror at
det blir flere og flere kommuner i årene fremover
som ser, ikke minst fordi de får en oppgave på dette
området, at det er et viktig område for kommunesektoren å jobbe
med.

 Vi går da tilbake til spørsmål
12.





                

 Referat utgår.





                    
                    
                    

