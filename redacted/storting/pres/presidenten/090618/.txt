 Representanten Henning 

Skumsvoll,

 som har vært permittert
               har igjen tatt sete. 

Det foreligger tre permisjonssøknader: 

fra Arbeiderpartiets stortingsgruppe om velferdspermisjon for representanten
                     Karita 

Bekkemellem

 i dagene 18. og 19. juni 

fra Arbeiderpartiets stortingsgruppe om sykepermisjon for representanten Gunn
                        

Olsen

 i dagene 18. og 19. juni 

fra Arbeiderpartiets stortingsgruppe om sykepermisjon for representanten Thomas
                        

Breen

 i dagene 18. og 19. juni 

Disse søknader foreslås behandlet straks og innvilget. – Det anses vedtatt. 

Første vararepresentant for Hedmark fylke, Tone Merete 

Sønsterud

, oppholder seg for tiden utenlands og er av den grunn forhindret
               fra å møte i Stortinget under Thomas Breens permisjon. 

Første vararepresentant for Telemark fylke, Lise 

Wiik

, er
               forhindret fra å møte i Stortinget under representanten Gunn Olsens permisjon. 

Følgende vararepresentanter foreslås innkalt for å møte i permisjonstiden: 

For Hedmark fylke: Jørgen 

Olsen

For Møre og Romsdal fylke: Svein 

Gjelseth

For Telemark fylke: Sindre Fossum 

Beyer

– Det anses vedtatt. 

Jørgen Olsen, Svein Gjelseth og Sindre Fossum Beyer er til stede og vil ta sete. 

Før sakene tas opp til behandling, vil presidenten foreslå at Stortinget fraviker
               bestemmelsen i forretningsordenens § 43 første ledd og foretar votering etter at sak
               nr. 1 på dagens kart er ferdigbehandlet, og deretter samlet votering over sakene nr.
               2–48 ved slutten av dagens møte. – Ingen innvendinger er kommet mot presidentens
               forslag, og det anses vedtatt. 

Sakene på dagens kart (nr. 104) 

 Den tidligere fritatte vararepresentanten for Hedmark fylke, Tone Merete 

Sønsterud,

 innkalles for å møte under den resterende del av
               representanten Thomas 

Breens

 permisjon. – Det anses vedtatt.
            





                    
                    
                    

 Etter ønske fra kontroll- og konstitusjonskomiteen vil presidenten foreslå at
                  replikkordskiftet begrenses til inntil tre replikker med svar etter innlegg av
                  hovedtalerne fra hver partigruppe og parlamentariske ledere og fem replikker med
                  svar etter innlegg fra medlemmer av Regjeringen. 

– Det anses vedtatt. 

 (ordfører for saken): Kontrollkomiteen besluttet i sitt møte 5. mai enstemmig å
                  opprette sak om statens rolle i transaksjonene mellom Aker og Aker Solutions.
                  Komiteen har i den forbindelse gjennomført høring med statsrådene Brustad og
                  Andersen – nåværende og tidligere næringsminister. Bakgrunnen for saken er
                  transaksjonene Aker Solutions AS hadde gjennomført gjennom kjøp av fem aksjeposter
                  fra Aker ASA for ca 2 milliarder kr. Transaksjonene omfattet:

Aker Oilfield Services – kjøp av aksjer som ikke allerede var eid av Aker
                        Solutions. Selger var, i tillegg til Aker-konsernet, DOF Oilfield Services
                        AS. Prisen for aksjene utgjorde 878 mill. kr. I tillegg beløp
                        tilbakebetaling av aksjonærlån seg til 154 mill. kr. 

Aker DOF Deepwater – kjøp av Akers 50 pst. andel av aksjene. Prisen for
                        aksjene utgjorde 189 mill. kr. Tilbakebetaling av aksjonærlån beløp seg til
                        76 mill. kr. 

ODIM – kjøp av 33 pst. av aksjene fra Aker. Prisen for aksjene utgjorde 513
                        mill. kr. 

Midsund Bruk – kjøp av 100 pst. av aksjene fra Aker. Prisen utgjorde 88 mill
                        kr. 

Aker Clean Carbon – økning av eierandelen fra 30 til 50 pst. ved en rettet
                        emisjon. Prisen utgjorde 42 mill. kr. 

Som sagt har oppkjøpene blitt priset til en antatt verdi på i underkant av 2
                  milliarder kr. Det framgikk videre av børsmeldingen at de aktuelle selskapene
                  hadde et investeringsprogram de nærmeste årene på nærmere 3 milliarder kr. 

I børsmeldingen av 2. april ble det opplyst at finansieringen av transaksjonene og
                  de framtidige investeringene skulle skje gjennom et nytt obligasjonslån på ca. 2
                  milliarder kroner. 

Videre ble det sagt fra selskapet: 

«Aker og Aker Solutions har utvist ekstra aktsomhet i forhandlingene om de
                     involverte selskapene i transaksjonene. Dette har skjedd i tråd med god praksis
                     når det gjelder transaksjoner mellom nærstående parter. Et tredje selskap, DOF
                     Subsea ASA, er også part i transaksjonene.» 

Saken vakte betydelig oppmerksomhet da transaksjonene ble kjent. Bakgrunnen for
                  dette var at det ble spekulert i om transaksjonene var spesielt gunstig for Aker
                  ASA. Videre ble det hevdet fra mange hold at saksbehandlingen var mangelfull, at
                  saken ikke var behandlet korrekt, at verdivurderingen var for lav, og at den ikke
                  var forelagt generalforsamlingen i Aker Solutions ASA. 

Staten er, som kjent, en betydelig eier i Aker-konsernet. Bakgrunnen er at ved en
                  avtale inngått 22. juni 2007 kjøpte staten 30 pst. av aksjene i Aker Holding AS.
                  Selger var Aker ASA. Stortinget godkjente avtalen ved vedtak av 11. desember 2007.
                  Nærings- og handelsdepartementet fikk dermed fullmakt til å gjennomføre kjøpet,
                  jf. St.prp. nr. 88 for 2006–2007, Statens eierskap i Aker Holding AS, og Innst. S.
                  nr. 54 for 2007–2008. Staten investerte i alt 4 926 917 001 kr i denne
                  transaksjonen. 

I henhold til vedtektene for Aker Holding AS er det eneste formålet med selskapet
                  å eie aksjer i Aker Kværner ASA. Aker Kværner skiftet som kjent navn 3. april 2008
                  til Aker Solutions ASA. 

Aker ASA eier 60 pst. av aksjene i Aker Holding, staten ved Nærings- og
                  handelsdepartementet eier 30 pst., Saab AB eier 7,5 pst. og Investor AB 2,5 pst.
                  Begge de siste er en del av Wallenberg-sfæren. 

Aker Holding eier 41 pst. av de stemmeberettigede aksjene i Aker Solutions.
                  Statens eierskap i Aker Solutions ASA er dermed indirekte, gjennom Aker Holding.
                  Statens indirekte eierskap utgjør dermed 12 pst. av aksjene i Aker Solutions. 

Regjeringens formål med å kjøpe seg inn i daværende Aker Kværner var å trygge den
                  norske eierforankringen, sikre at hovedkontorfunksjonen ble værende i Norge, samt
                  bidra til opprettholdelse av norske arbeidsplasser. Dette er beskrevet slik i
                  St.prp. nr. 88 for 2006–2007: 

«Aker Kværner ASA forvalter viktig fremtidsrettet kompetanse og er en sentral
                     del av petroleumsnæringen. Det er få eiermiljøer i Norge utenom staten som
                     alene kan bidra til å sikre langsiktig eierskap og norsk forankring av Aker
                     Kværner ASA. Gjennom avtaler sikrer staten i samarbeid med private industrielle
                     eiere langsiktighet og stabilitet på eiersiden i minst ti år. Dette gir et godt
                     fundament for en fortsatt utvikling og industriell utnyttelse av selskapets
                     kunnskapsbase med utgangspunkt i Norge. 

Avtalene legger grunnlag for at Aker Kværner ASA utvikles og ledes fra Norge
                     minst ti år fremover.» 

Av proposisjonen kommer det også fram at hovedeier i Aker ASA har avgitt en
                  erklæring om å opprettholde majoritetseierskapet i Aker ASA for en periode på ti
                  år. 

Eierskapet i Aker Holding reguleres av en aksjonæravtale mellom de fire eierne.
                  Avtalen fulgte som vedlegg til stortingsproposisjonen. 

I henhold til avtalen skal selskapets styre bestå av fem medlemmer. Aker ASA skal
                  utpeke tre styremedlemmer, herunder styreleder, staten utpeker ett medlem, og Saab
                  og Investor skal i fellesskap utpeke ett medlem. 

Avtalen inneholder særskilte bestemmelser som krever at styremedlemmene i Aker
                  Holding AS må være enige i forhold til enkelte typer beslutninger. Aksjeeierne i
                  Aker Holding er på denne måten hver for seg sikret negativ kontroll, eller
                  vetorett, over visse avgjørelser i Aker Solutions ASA. 

Forslag som krever to tredels flertall, eller mer, på Aker Kværner ASAs – nå Aker
                  Solutions ASA – generalforsamling, skal behandles i styret til Aker Holding AS. I
                  aksjonæravtalene er det avtalt at det i slike saker kreves enighet mellom styrets
                  leder og de styremedlemmene som henholdsvis staten og den svenske eiergrupperingen
                  har utpekt. Dersom dette ikke oppnås, skal Aker Holding AS stemme mot det aktuelle
                  forslaget på generalforsamlingen i Aker Kværner ASA – nå Aker Solutions ASA. 

Dette sikrer at alle aksjonærene i Aker Holding, herunder staten, hver for seg har
                  negativ kontroll med Aker Kværners – altså Aker Solutions – vedtekter. Tilsvarende
                  er det avtalt at transaksjoner mellom nærstående parter til Aker Kværner ASA – nå
                  Aker Solutions – i henhold til aksjeloven § 3-8 samt pantsettelse og salg av
                  aksjene i Aker krever tilslutning fra både styrets leder og styremedlemmene fra
                  henholdsvis staten og den svenske eiergrupperingen. For øvrig treffes vanlige
                  beslutninger med alminnelig flertall. 

I St.prp. nr. 88 slås det videre fast at Aker ASA vil ha en ledende rolle og den
                  industrielle føring og kontroll i Aker Holding AS. Videre at Aker ASA skal legge
                  til rette for at Aker Holding AS styres i henhold til Aker ASAs styringsmodell.
                  Det presiseres at det ikke vil være noen direkte aksjonærrelasjon mellom staten og
                  daværende Aker Kværner, og at staten ikke vil påvirke den daglige driften. Det
                  sies også at departementets økonomiske oppfølging må ta utgangspunkt i offentlig
                  tilgjengelig informasjon fra Aker Kværner ASA – nå Aker Solutions ASA. 

Så langt om bakgrunnen for saken. 

Etter børsmeldingen 2. april ble det betydelig oppmerksomhet rundt selve saken,
                  ikke minst ved at børsen sendte aksjene i Aker Solutions ned ca. 15 pst., og en
                  hedgfondforvalter mente at den største eieren i Aker brukte Aker Solutions som en
                  søppelkasse. 

Debattene dreide seg i hovedsak om fire forhold: 

Det er første er hvorvidt transaksjonen var korrekt behandlet, og burde ha vært
                  behandlet på generalforsamling. Det andre er hvorvidt staten, Saab og Investor som
                  minoritetseiere hadde vært tilstrekkelig informert om transaksjonene eller ikke,
                  og hvem som da eventuelt hadde hatt ansvar for å informere staten og de øvrige
                  eiere om de forestående transaksjonene. Det tredje er hvorvidt transaksjonene var
                  riktig priset eller ikke, og dermed hvorvidt og i hvilken grad staten, Saab og
                  Investor som minoritetseiere var påført et betydelig tap, og sist, men ikke minst
                  hvorvidt staten som eier burde vært mer aktiv og bevisst ved inngåelse av avtale
                  med Aker ASA. 

Videre var det betydelig oppmerksomhet om at styremedlem Heidi Petersen trakk seg
                  fra styret i Aker Solutions på bakgrunn av saksbehandlingen i Aker knyttet til
                  kjøpene, og at statens oppnevnte styremedlem, Berit Kjøll, også senere trakk seg. 

Etter offentliggjøringen av børsmeldingen 2. april er det brukt mye spalteplass på
                  hva som har skjedd, hvem som har sagt hva i hvilke møter både før og etter 2.
                  april. Jeg skal ikke gå i detalj om dette, det er det redegjort nøye for i
                  innstillingen og i vedleggene, ikke minst statsråd Brustads brev til komiteen av
                  27. april, og også i det stenografiske referatet som ligger ved. 

La meg bare fastslå at det har vært mange godt betalte oppdrag for ulike
                  advokathus. Striden har dreid seg om fortolkning av aksjonæravtalen, behandling av
                  minoritetsaksjonærer, med andre ord aksjonærdemokratiet, og hvem som har ansvaret
                  for å informere de store aksjonærer. I tillegg har verdivurderingene av selskapene
                  vært god advokatmat. 

La meg også fastslå at det nå er oppnådd enighet mellom de ulike eierne i Aker i
                  en avtale av 11. mai. Der ble man enig om at saken skulle til generalforsamling,
                  som akkurat er gjennomført, at verdifastsettingen ligger fast med støtte i den
                  sveitsiske investeringsbanken UBS' verdivurdering, og at det skal
                  presiseres i aksjonæravtalen hvordan framtidige transaksjoner skal skje mellom
                  nærstående selskap. 

Saken er dermed avklart, med hensyn til den gjennomførte og framtidige
                  transaksjoner. Det er vi fra flertallet godt tilfreds med. 

Men saken har fått en politisk overbygning, som har resultert i et
                  mistillitsforslag fra opposisjonen, og ikke minst uvanlig sterke og – la meg også
                  tillate meg å si – til dels ureflekterte synspunkt i den offentlige debatt. Det
                  har vært sagt at dette var så alvorlig at det krevde riksrett. Det har vært
                  sammenliknet med russiske oligarker. Det har vært den største skandalen under den
                  rød-grønne regjering, har noen sagt, og noen har kalt det politisk korrupsjon.
                  Representanten Sponheim sa at dette var den mest alvorlige saken han hadde vært
                  borti i løpet av hans 16 år på Stortinget. Da må representanten Sponheim ha sovet
                  godt i timen, for det har vel vært mange saker som har vært vesentlig større og
                  verre enn denne. 

Opposisjonen har valgt å fremme mistillit mot statsråd Brustad. Det er så langt
                  jeg er i stand til å huske, et av de tynneste mistillitsforslag som er reist her i
                  huset. Det har ikke sin realitet i selve Aker-saken, men er et tafatt forsøk på å
                  framstå som om opposisjonen er enig om noe. La meg si at det er jo ikke veldig
                  ofte opposisjonen har vært enig i løpet av de siste fire år her i huset. 

Innstillingen viser med all mulig tydelighet at det kun er mistillitsforslaget man
                  er enig om, ikke innholdet i det. Fremskrittspartiet støttet som kjent statens
                  engasjement i Aker i 2007 og mener at staten har vært for aktiv. Høyre på sin side
                  mener at staten har vært for passiv, og støttet ikke statens inntreden i Aker i
                  20007. Det viser at også i dette spørsmålet, altså når det gjelder innholdet i
                  mistillitsforslaget, spriker opposisjonen i alle retninger. Det viser med all
                  mulig tydelighet at det er en taktisk vurdering som ligger bak, ikke Regjeringens
                  handlemåte. 

Det betyr ikke at det ikke er ting vi kan lære av Aker-saken. Det første man kan
                  lære, er at man må kvalitetssikre avtalene bedre enn den avtalen som ble inngått i
                  2007. Det har vært nødvendig å presisere aksjonæravtalen med hensyn til nærstående
                  selskaper. Det er lett å forstå at dette ikke var den sentrale problemstillingen
                  da staten gikk inn i Aker i 2007, men erfaringene etterpå har vist at det burde
                  man ha gjort. For framtiden vil man, særlig hvis man velger denne type
                  konstruksjon – altså med et holdingselskap, hvis eneste oppgave er å eie
                  underselskaper – være sikker på at styret i holdingselskapet er godt orientert om
                  det som skjer, eierne ikke minst. 

Videre er jeg glad for at departementet, ved departementsråd Søberg, i de åpne
                  høringene opplyste at man for framtiden vil sørge for å ha representanter i
                  valgkomiteen som kan ivareta statens ønsker, og dermed få større innflytelse på
                  valg av styre i Aker Solutions. Det er en lærdom man bør bruke også i andre
                  sammenhenger, for å sikre at staten får større innflytelse i de selskap man er
                  eier i. 

Det neste man kan lære, er at det må presiseres hvordan informasjon flyter mellom
                  store selskaper og store eiere. Jeg registrerer at det har vært en divergerende
                  oppfatning om dette mellom styret og konsernsjefen på den ene siden og
                  minoritetsaksjonærene på den andre siden, hvorvidt informasjon om selskapets
                  disposisjoner av strategisk eller industriell karakter har vært tilfredsstillende,
                  både med hensyn til omfang, innhold og ikke minst hvem som skal informeres. Om
                  dette er en reell uenighet eller en situasjonsbestemt uenighet, skal jeg la være
                  usagt, men for framtiden bør dette avklares på forhånd, ikke i etterkant. Men det
                  er grunnlag for å tro at dette er en situasjonsbestemt uenighet når man vet at
                  Aker har brukt tre juridiske vurderinger som grunnlag for ikke å legge saken fram
                  for generalforsamling. Det gir en pekepinn om hvor svaret er å finne. 

I referatet fra eiermøtet for Aker Holding den 13. mars 2009 ble det understreket
                  fra departementsråd Søberg at det er behov for «ryddige interntransaksjonsforhold,
                  både i sammenhengen Aker Solutions varslete kjøp av Aker Oilfield Services og
                  generelt». Men i brev til komiteen fra konsernsjef Øyvind Eriksen i Aker ASA står
                  det: 

«Vi kunne vanskelig oppfatte departementsrådens påpekning annerledes enn at det
                     var styret – og ikke eierne – i Aker Holding som vi skulle forholde oss til.»
                  

Dette står altså i kontrast til departementets presisering overfor komiteen om at
                  det vanlige er at styreleder eller daglig leder kommer og informerer eier om saker
                  av strategisk interesse, eller som er av viktig betydning for selskapet. Jeg
                  siterer: 

«… det helt vanlige i den type saker er at styrets leder og/eller konsernsjef
                     kommer til oss». 

Dette uttrykte statsråd Brustad i den åpne høringen. 

I svar fra Nærings- og handelsdepartementet til komiteen i brev av 3. juni 2009,
                  framgår det samme. Der står det: 

«Aksjelovgivningen har ingen bestemmelser som særskilt pålegger styre og
                     administrasjon å formidle informasjon til eiere utenfor konsernforhold. Det er
                     imidlertid alminnelig praksis i norske selskaper at selskapene selv ved
                     styreleder eller daglig ledelse informerer og involverer eierne i viktige
                     saker.» 

Det er presisert fra statsråden og departementet overfor komiteen at det er
                  selskapets ansvar å informere og involvere store eiere i eiersaker, og, som
                  statsråden sier, er dette ting som skal ordnes opp i, slik at vi for framtiden kan
                  regne med at dette ikke blir en utfordring. 

Vi er svært godt tilfreds med denne presiseringen og forutsetter at den uenighet
                  og uklarhet som har vært om disse spørsmål, løses for framtiden, enten ved at det
                  presiseres eksplisitt i de avtaler man inngår, eller på annen egnet måte. 

Etter mitt skjønn er det selvsagt at store eiere involveres og inkluderes i
                  beslutninger av stor industriell eller strategisk karakter. Jeg tror at alle store
                  eiere i norsk næringsliv er innforstått med at slik skal det være, og staten som
                  stor eier skal selvfølgelig ikke behandles annerledes enn andre store eiere som
                  også har krav på informasjon før store strategiske og industrielle beslutninger
                  tas. 

Det tredje man kan høste erfaring av fra denne saken, er å understreke hvor viktig
                  det er at staten har et aktivt og bevisst eierskap. 

Det er en samlet komité som mener saken illustrerer behovet for en tydeliggjøring
                  av statens klare forventninger som eier med hensyn til omfang av
                  selskapsinformasjon av strategisk eller industriell karakter, hvordan staten skal
                  informeres, hvem som plikter å informere, og ikke minst tidspunktet for en slik
                  informasjon. 

Videre understreker komiteen nødvendigheten av at staten som eier, på linje med
                  andre industrielle eiere, deltar aktivt og tydelig, med klare, velbegrunnede og
                  selvstendige standpunkter knyttet til større strategiske og industrielle
                  disposisjoner i selskapet – med andre ord et aktivt og bevisst eierskap til gagn
                  for selskap og til gagn for samfunn. Det som er spesielt gledelig, er at det er en
                  samlet komité som står bak disse merknadene, som viser at staten som eier skal ha
                  en aktiv og bevisst posisjon i selskapene, som gjør at staten på en annen måte
                  ikke lenger kan tas som en sleeping partner, men at staten har et bevisst og
                  aktivt forhold til sitt eierskap. 

Jeg er også meget tilfreds med at staten er en betydelig eier i norsk næringsliv.
                  At det lange, ikke kvartalsstyrte eierskapet gir selskapene mulighet for
                  langsiktig strategisk industriell utvikling, er viktig for store selskaper, ikke
                  minst i turbulente tider. At staten kjøpte seg inn i Aker Kværner i sin tid, var
                  en riktig beslutning. Denne saken viser at eierskap hele tiden utfordres og krever
                  en aktiv og bevisst stat. I så måte har saken om transaksjonene mellom Aker og
                  Aker Solutions vært en nyttig gjennomgang av statens engasjement i næringslivet. 

Videre er det jo ikke gitt – og det er den andre biten av dette – at statens
                  engasjement er til ugunst for staten i et lengre perspektiv. Det vet man jo ikke.
                  Det kan tenkes at selskapene man her har blitt deleier i, er gode, industrielle
                  selskaper som har store muligheter i framtiden. 

La meg avslutte med å si at mistillitsforslaget som fremmes mot statsråd Brustad,
                  etter mitt skjønn er syltynt og ikke substansielt begrunnet i denne saken. Det har
                  jeg redegjort for i detalj. Opposisjonen er selvfølgelig i sin fulle rett til å
                  fremme mistillitsforslag, og det gjør de da også. Men det er med like stor
                  tilfredshet jeg kan si at vi fra posisjonen vil avvise forslaget. Statsråd Brustad
                  og Regjeringen har gjort en god jobb i denne saken. 

 Det blir replikkordskifte. 

 Saksordføreren sier i sitt innlegg at det har vært et aktivt eierskap utøvd av
                  statsråd Sylvia Brustad. Hvordan kan det da ha seg at alle de andre som sitter i
                  styret i Aker Holding og Aker Solutions, ikke har oppfattet – ei heller på
                  eiermøtet den 13. mars, hvor det meste av informasjonene forelå – at staten, som
                  en såkalt aktiv eier, ønsket at dette skulle behandles i generalforsamling i Aker
                  Solutions ASA, som en egen sak, og altså bli forelagt Aker Holdings styre og
                  derved også eierne? 

Det er jo først i ettertid man har hevdet at man skulle ha et aktivt eierskap, og
                  at dette skulle vært behandlet i Aker Solutions ASAs generalforsamling. Viser ikke
                  disse faktiske forhold at det er ren etterpåklokskap fra statsrådens side, og at
                  hun egentlig ikke ønsket et aktivt eierskap tidlig i selskapets historie, som alle
                  andre kunne være oppmerksomme på? 

 Det jeg har redegjort for nå i detalj, er hvordan saken faktisk er behandlet. Det
                  viser seg jo at det har vært divergerende synspunkter fra selskapet og aksjonærene
                  om hvordan saker faktisk skal behandles, ikke minst om hvordan informasjonen skal
                  flyte. 

Som jeg redegjorde for, har direktør i Aker ASA, Øyvind Eriksen, sagt at han har
                  forholdt seg til styret, og ikke eierne, og på den måten har eierne ikke fått den
                  informasjonen som vi i etterkant har fått. Jeg mener at en god lærdom av dette er
                  at store eiere skal informeres. Det er ingen tvil om at de andre store eierne også
                  har vært av samme oppfatning. Både Investor og Saab har kritisert den prosessen
                  som Aker hadde lagt opp til, nemlig at saken ikke automatisk gikk til
                  generalforsamling i Aker Solutions, slik at man kunne ha innsyn i transaksjonene. 

Jeg mener også at det er gledelig at det er en samlet komité som står bak en
                  merknad – altså en føring – om at staten skal ha et aktivt og bevisst eierskap
                  rundt dette. For framtiden regner jeg da med at før man inngår denne type
                  omfattende avtaler der staten kjøper seg inn, sørger man for at man ikke har denne
                  type smutthull som jo finnes i aksjonæravtalen. Det finnes et smutthull i
                  aksjonæravtalen som gjør det mulig å ikke la dette gå til generalforsamling, og
                  det er jo det Aker har benyttet seg av. 

 Det var i alle fall noe at saksordføreren – og hovedtalsmann for
                  regjeringspartiene – i sitt innlegg sa at det har vært uklarhet om
                  kommunikasjonsformen mellom Næringsdepartementet og Aker-konsernet. Ikke på noe
                  tidspunkt under hele prosessen har altså Aker-konsernet oppfattet det slik at
                  deres jobb var å informere Næringsdepartementet direkte, i tillegg til den
                  informasjonen som ble gitt gjennom styret og statens representant i styret. 

Så sier en samlet komité – det interessante er jo ikke at opposisjonen sier det,
                  men at regjeringspartiene også sier at 

«saken illustrerer behovet for en tydeliggjøring av statens klare forventninger
                     som eier med hensyn til (…) hvem som plikter å informere, og tidspunktet for en
                     slik informering». 

Mitt spørsmål til representanten Djupedal er følgende: På hvilket tidspunkt har
                  Djupedal sett at det under prosessen ble tydeliggjort overfor eier at man ønsket
                  en slik dobbeltkommunikasjon – altså både styrerepresentasjon og direkte
                  informasjon til departementet? 

 Som det framgår av innstillingen, og som jeg også sa i mitt innlegg, er dette et
                  uklart punkt. Hvorvidt dette er bevisst uenighet eller bevisst uklarhet, eller om
                  det er situasjonsbestemt, skal jeg være litt forsiktig med å si. Men jeg tror det
                  er riktig å si at også den gangen Per-Kristian Foss satt i regjering, var det
                  vanlig at staten ble informert om store, industrielle beslutninger i selskaper som
                  staten var eier i. 

Det er redegjort fra statsråden overfor komiteen, både skriftlig og muntlig, at
                  dette er vanlig praksis, og at Næringsdepartementet fortløpende behandler denne
                  type henvendelser fra selskaper. Statsråden har også gjort rede for enkeltsaker
                  der dette har skjedd – for Akers vedkommende ikke minst knyttet til navneskiftet,
                  da det gikk fra Aker Kværner til Aker Solutions. Staten ble under hånden informert
                  om at det var en prosess som var på gang. Det betyr at dette er det helt vanlige.
                  Så viser det seg at denne saken ikke er helt vanlig. Etter vårt skjønn – og det er
                  jo derfor dette skrives inn – må det klargjøres hvordan informasjonsgangen fra et
                  selskap til store eiere skal være. Her har altså Aker sagt at de har informert
                  styret, mens vi har et ønske om at de skal informere eierne. 

 Sidan oppkjøpet i juni 2007 har aksjekursen på det som no heiter Aker Solutions,
                  rasa. Kristeleg Folkeparti spurde den gongen om dette var ei klok investering. Det
                  har me no fått svar på, og sjeldan har me vore så leie oss for at me har fått
                  rett. 

Konsekvensane er at statlege midlar har spart aksjonærane i Aker Solutions for eit
                  tap på 3 milliardar kr, og Røkke er så langt spart for eit tap på 2 milliardar kr.
                  Tapet aleine er på same storleik som Regjeringa si fattigdomssatsing. 

Så er me vidare gjort kjende med, via TV 2, at det òg var planar om eit spleiselag
                  mellom Røkke og staten om eit stort oljeselskap. Det sa heldigvis Regjeringa nei
                  til. Spørsmåla mine er: Er representanten glad for at Regjeringa ikkje gjekk endå
                  lenger? Er representanten nøgd med den måten statleg eigarskap er utøvd på? Er det
                  slik han ønskjer det og ser for seg at statleg eigarskap skal utøvast? 

 Som representanten Sørfonn selvfølgelig utmerket godt vet gjennom mange år her i
                  huset, har staten så langt ikke tapt én krone. Aksjekursen er riktignok sendt ned
                  – den ble sendt ned 15 pst. etter at disse transaksjonene ble kjent. Etterpå har
                  kursen gått opp, men nå er det jo generelt ganske vanskelige børstider. Det betyr
                  at å måle denne saken isolert sett bare på grunn av denne enkeltsaken kan man
                  ikke. I et lengre perspektiv er det godt mulig at disse fem selskapene som staten
                  nå er inne i, er gode industrielle selskaper som gir god avkastning til staten.
                  Det vet man ikke. Det som er hensikten med statlig eierskap, er også
                  langsiktighet. Det betyr at man ikke kan måle statens gevinst eller tap på et
                  enkelt punkt og si at vi har tapt 3 milliarder kr eller for den saks skyld vunnet
                  2 milliarder kr. Vi begrunner vårt ønske om statlig eierskap med langsiktighet,
                  ikke med kvartalshysteri. Aker skal vite at staten sitter der som en langsiktig
                  eier, som er med på både opptur og nedtur. Akkurat nå har det vært en nedtur, men
                  det kan utmerket godt snu. 

Så er det riktig, som det siste spørsmålet indikerer: Er vi hundre prosent
                  tilfreds med det statlige eierskapet? Nei, en samlet komité mener at det skal være
                  mer aktivt, mer bevisst. Det betyr at man i framtiden, før man inngår så
                  omfattende avtaler som dette, må sørge for at man ikke har noen smutthull i
                  avtalen som noen kan benytte seg av. Men i det store og hele er jeg og vi fra
                  posisjonens side meget tilfreds med det statlige engasjementet i Aker. Det er
                  viktig for Aker, og det er viktig for det norske samfunn. 

 Replikkordskiftet er dermed over. 

 Saksordføreren har gått grundig gjennom innstillingen, så jeg skal ikke repetere
                  særlig mye av det. 

Det er heldigvis sjelden at det er så stor avstand mellom en saks realiteter og
                  den språkbruk som anvendes, og den kritikk som reises, som det er i denne saken.
                  Jeg tror aldri det har vært fremmet et mistillitsforslag i denne sal som til de
                  grader mangler en saklig begrunnelse, som dette. 

Blant begrunnelsene for mistillitsforslaget som Høyres Per-Kristian Foss brukte da
                  det ble presentert ute i vandrehallen, var at statsråden skulle føre en mediestyrt
                  eierskapspolitikk. Statsråden skulle angivelig først ha reagert på de omfattende
                  transaksjonene mellom nærstående selskaper i Aker-systemet da dette ble kritisert
                  i media. 

Denne framstillingen må i beste fall bero på en erindringsforskyvning hos
                  representanten Foss. Han må jo helt ha glemt den voldsomme kritikken hans egen
                  partifelle, Høyres næringspolitiske talsmann Torbjørn Hansen, framførte ved
                  inngangen til og i det som skulle være «den stille uke», før påskehøytiden. Først
                  brukte representanten Hansen begrepet «skandale» og krevde en omfattende,
                  uavhengig gransking. Deretter brukte han betegnelsen «politisk korrupsjon» om den
                  avtalen som et bredt flertall her i Stortinget så som et viktig trekk for å sikre
                  at daværende Aker Kværner skulle forbli et norskbasert og norskkontrollert
                  selskap. 

Dagen etter ble angrepene på statsråden ytterligere trappet opp. Da var ikke
                  «politisk korrupsjon» engang tilstrekkelig, da ble det vi vel må betegne som
                  politikkens atomvåpen, hentet fram: Riksretten. Hva var begrunnelsen? Jo, at
                  børskursen på Aker Solutions hadde falt og statsråden angivelig hadde sløst bort
                  skattebetalernes penger. 

At børskursen på et annet selskap som staten er mye tyngre inne i, Norsk Hydro,
                  over samme tidsrom var falt til en fjerdedel av toppnoteringen før finanskrisen,
                  har heldigvis aldri avstedkommet denne type meningsløse beskyldninger, som vi også
                  hørte i replikkordskiftet fra Ingebrigt S. Sørfonn. 

Dette illustrerer hovedpoenget. Høyre så den kritikken mot Aker-transaksjonene som
                  var reist i media, som en mulighet til omkamp etter at staten gikk inn og sikret
                  at et tradisjonsrikt og viktig kompetansemiljø med framtidsrettede vekstmuligheter
                  skulle forbli på norske hender og norskbasert. 

Når man ikke vinner gehør hos velgerne for egen politikk, noe jo meningsmålingene
                  i lang tid gir klare vitnesbyrd om, er det i god Høyre-tradisjon i stedet å
                  kritisere Arbeiderpartiet og Regjeringen. Og når det saklige grunnlaget for
                  kritikken er svak, blir ordbruken desto kraftigere og saftigere. 

Høyres kritikk på dette punktet rammer jo også Fremskrittspartiet, som støttet
                  statens inntreden i Aker Kværner. Så dette kan ikke være noe godt bidrag til den
                  plattformen Høyre håper skal føre dem inn i regjeringskontorene igjen etter
                  valget, som Fremskrittspartiets lillebror. 

Mens Høyre truet statsråden med riksrett, mente Fremskrittpartiets Carl I. Hagen
                  at statsråden burde ha respektert påskestillheten. For hva var det han kritiserte
                  statsråden for? Jo, at hun ikke avfeide hele kritikken med at statens eierandel av
                  disse transaksjonene var så liten, rundt 60 mill. kr, at om de skulle vise seg
                  bortkastet, så var det lite å bry seg om. Statsråden skulle altså etter
                  Fremskrittspartiets mening ikke brydd seg om å forholde seg til den voldsomme
                  kritikken og beskyldningene fra Høyre. 

Vel er Fremskrittspartiet blitt dobbelt så stort som Høyre på meningsmålingene,
                  men en statsråd kan ikke tillate seg å forholde seg så arrogant til et parti som
                  det representanten Hagen her foreskriver, selv om partiet er mindre enn ens eget. 

Man kan jo fundere på hvordan Høyre hadde reagert i påskeuken om statsråden hadde
                  gjort som Hagen anbefalte. Nå var jo riksrettsvåpenet allerede tatt fram, så det
                  neste ville muligens vært standrett. Man ville garantert spilt «arrogansekortet».
                  Hvis det er noe som har vært mediestyrt i denne saken, så har det vært Høyres
                  opptreden, ikke statsrådens. 

I dagens innstilling er begrunnelsen for mistillitsforslaget at statsråden viste
                  mangel på engasjement i transaksjonene. Men i en egen merknad fra
                  Fremskrittspartiet i innstillingen heter det: 

«Etter disse medlemmers mening hadde det vært fullt mulig, og muligens mest
                     fornuftig, av statsråd Brustad å avstå fra kommentarer da hun ble kjent med
                     aksjekjøpet og oppslagene i media.» 

Det Fremskrittspartiet altså egentlig mener, er at statsråden skulle forholdt seg
                  helt passiv. Likevel støtter partiet et mistillitsforslag med den begrunnelse at
                  statsråden ikke var aktiv nok. Vi begynner vel å bli vant til at
                  Fremskrittspartiet endrer standpunkt når de mener det kan passe, men å endre
                  standpunkt fra den ene spalte til den neste på samme side i en innstilling i en så
                  alvorlig sak som mistillitsforslag, må vel nesten være ny rekord. 

Det statsråden reagerte på, og med rette, var den mangelfulle prosessen som ledet
                  fram til beslutningene i Aker Holdings styre den 2. april om fem transaksjoner og
                  et obligasjonslån mellom nærstående i Aker-systemet. 

Statsråden hevdet aldri at dette ikke kunne være industrielt fornuftig eller at
                  prisen var feil. Men manglene i prosessen som ledet fram til beslutningen, var det
                  som ble kritisert, og med god grunn. Mangel på informasjon om fire av
                  transaksjonene og obligasjonslånet var ikke i tråd med intensjonene i
                  samarbeidsavtalen. Det var heller ikke i tråd med det som er vanlig mellom
                  selskaper og store eiere. Derfor reagerte jo også den andre partneren i Aker
                  Holding, Saab og Investor. Og styremedlem Heidi M. Petersen i Aker Solutions ASA
                  gikk av som en reaksjon på hvordan dette var blitt håndtert. 

I tillegg har altså Aker Solutions' eget revisjonsutvalg konkludert med
                  at transaksjonene burde vært bedre forankret. Jeg går ut fra at revisjonsutvalget
                  i Aker neppe kan sies å agere på vegne av Regjeringen her. Dette viser klart at
                  mistillitsforslaget har en ren politisk begrunnelse som ligger på siden av
                  statsrådens handlemåte i denne saken. 

Et mistillitsforslag skal alltid tas alvorlig. Derfor ligger det i dette
                  mistillitsforslaget et signal til omverdenen som dessverre også er alvorlig. For
                  ved å rulle fram det nest sterkeste skytset opposisjonen rår over, mot statsråden,
                  ligger det i dette en frifinnelse av den handlemåte den største eieren i dette
                  selskapet benyttet i denne saken. 

Det opposisjonen her sier, er at så lenge man trolig befinner seg på den rette
                  siden i en juridisk balansegang på slak line, er det helt greit å tilsidesette de
                  øvrige aksjonærene i så omfattende transaksjoner mellom nærstående. Og da tenker
                  jeg ikke bare på staten og Saab/Investor, men de 60 pst. øvrige eiere i Aker
                  Solutions. Men selv om jussen gir en rett til en slik balansegang, mener jeg at
                  etikken ikke gjør det. Det er ikke i tråd med «good governance» å opptre på denne
                  måten overfor aksjonærfellesskapet. Det politiske miljø burde heller samlet seg om
                  det motsatte signal, nemlig at aksjonærdemokratiet skal tas på alvor. Små og store
                  aksjonærer skal behandles likt. Dette gjelder særlig når det som skjer, kan reise
                  spørsmål om én eller noen av aksjonærene har blitt forfordelt. 

Så vil representanten Foss forsvare seg med at vår oppgave er å kontrollere
                  statsråden og ikke Aker. Men det betyr jo ikke at den voldsomme kritikk som
                  opposisjonen her reiser fordi Næringsdepartementet ikke spurte og gravde om det
                  kunne være noe mer som de ikke er informert om, når de tett oppunder styremøtet
                  ble informert om at det ikke bare var én transaksjon – som var kjent lenge – men
                  to transaksjoner, og understreket at disse skulle håndteres i tråd med
                  aksjonæravtalen. 

Dette kvalifiserer ikke engang til en unnlatelsessynd. Jeg tror ikke opposisjonen
                  kan mene at statsrådene i Næringsdepartementet heretter, altså med jevne
                  mellomrom, må ut på spørrerunde til de selskaper som staten er eier i, hvis de
                  skal unngå mistillitsforslag mot seg. 

Informasjonen fra Aker Solutions' administrasjon og styreleder i dette
                  tilfellet var klart mangelfull og et brudd på det som har vært, og som skal være,
                  det normale. Det er påtalt fra selskapets eget revisjonsutvalg, som nevnt, og det
                  er jo også innrømmet ved at aksjonæravtalen nå skal justeres for å unngå at man
                  for framtiden kan skjule seg bak ulik forståelse på dette punktet. 

Derfor er ikke dette punktet i komiteens merknader, som saksordføreren også gikk
                  inn på, en kritikk av statsråden, slik det ble tolket i media da innstillingen ble
                  kjent. Det er en erfaring vunnet gjennom denne saken. Og en av hensiktene med
                  kontrollkomiteens arbeid er å vinne erfaringer for å gjøre en god forvaltning enda
                  bedre. 

Høyre startet, som nevnt, denne saken med å true med riksrett. Slik sett har
                  opposisjonen gått ett trinn ned på reaksjonsskalaen. Det er jo noe. Men det er
                  ingen tvil om at det bak Høyres voldsomme kritikk i denne saken, fra påske og
                  gjennom innstillingen, ligger partiets motstand mot at staten skulle gå inn i Aker
                  Kværner i sin tid. Kristelig Folkeparti viser også til sin motstand mot dette i
                  sine merknader. 

Gjennom de transaksjoner som ble foretatt, og markedets umiddelbare reaksjon på
                  disse, mente disse partiene å få et slags bevis på at de hadde rett. Måten
                  transaksjonene ble gjennomført på, med mangelfull forankring, brukes som et
                  ytterligere bevis på at man skulle holdt seg unna. Men dette synet deles altså
                  ikke av Fremskrittspartiet, som støttet at staten skulle gå inn på den avtalen som
                  lå i saken. 

Det er altså mulig å snekre et felles mistillitsforslag på dette grunnlaget, men
                  det er intet grunnlag å snekre en regjeringsplattform på. Derfor tror jeg
                  opposisjonen er glad for at avstemningen senere i dag ikke gir flertall for
                  forslaget. De følger som da hadde kommet hvis det skulle skjedd, tror jeg de samme
                  partiene ikke hadde sett fram til med samme entusiasme som de har lagt for dagen i
                  kritikken mot Regjeringen i denne saken, snaut tre måneder før velgerne skal si
                  sitt. 

 Det blir replikkordskifte. 

 Svein Roald Hansens forsvar av statsråd Sylvia Brustad bygger på at i den
                  situasjonen som har vært, er det Aker som er – la oss kalle det – skurken. Aker
                  skulle ha skjønt at de ikke bare skulle informere statens styremedlem i Aker
                  Holdning, men også departementet direkte. 

Hvordan synes Svein Roald Hansen det samsvarer med det mangelfulle aktive
                  eierskapet som Sylvia Brustad utviste før 3. april? Hvis det var en klar holdning
                  fra statens side at departementet skulle vært orientert om det som hevdes å være
                  store transaksjoner av strategisk betydning, hvordan i all verden kan det ha seg
                  at hele Aker-systemet og de øvrige i Aker Holding-styret ikke hadde oppfattet
                  dette? Det er det som er vår kritikk. Er ikke Svein Roald Hansen enig i at det er
                  helt uakseptabelt at en statsråd har oppført seg slik at den holdningen i
                  realiteten ikke har vært oppfattet av øvrige styremedlemmer i Aker Holding og av
                  ledelsen i Aker Solutions ASA? 

 Det som er vanlig i slike saker, er at det er styrets leder og selskapets
                  administrasjon som forestår informasjonen til store eiere om betydelige saker,
                  ikke det enkelte styremedlem. Det enkelte styremedlem har felles ansvar for
                  selskapet og har ikke et spesielt informasjonsansvar overfor dem som har oppnevnt
                  styremedlemmet. Og sånn må det være, fordi det i de fleste selskaper jo er en
                  valgkomité som oppnevner styremedlemmene. Selv om det i dette tilfellet er et
                  direkte valgt styremedlem i Aker Holdning, endrer ikke det på dette prinsippet, og
                  det er det prinsippet som Aker-systemet ikke forholdt seg til, og derfor ble ikke
                  informasjonen god nok, og bred nok, til at man kunne agere tidsnok. 

 Jeg må jo beklage hvis vi har ødelagt påskeferien for representanten Svein Roald
                  Hansen, men det var for så vidt kjent for Regjeringen at disse transaksjonene
                  ville bli vedtatt, fredagen før påske. 

Jeg mener at dette er en så spesiell sak at det reiser spørsmål om relasjonen
                  mellom Arbeiderpartiet og hovedeieren i Aker. Regjeringen bruker altså 5
                  milliarder kr av felleskassen på å investere i et lite holdingselskap, dominert av
                  en privat næringslivsaktør. Kjøpet skjer uten uavhengig finansiell rådgiver,
                  hvilket er historisk. Eksperter mener at prisen er altfor høy, private aksjonærer
                  får andre betingelser. Det er inngått en aksjonæravtale som er mangelfull, og som
                  ikke er forsvarlig for staten, og vi har en statsminister som hyller pioneren på
                  tv, mens Regjeringen sitter passiv og observerer at disse interntransaksjonene i
                  milliardklassen foregår mellom Aker og et selskap som staten er eier i. 

Hvordan er det mulig for en enkeltaktør i næringslivet å få den type behandling,
                  mens alle andre får skatteøkning av denne regjeringen? 

 Nå sa representanten Hansen at det var kjent at disse transaksjonene skulle finne
                  sted. Det er i grunnen kjernen i denne saken. Det som var kjent lenge, var at man
                  ønsket å kjøpe seg opp i Aker Oilfield Services. Dét var kjent og kommunisert. På
                  eiermøtet ble det i tillegg opplyst om dette Aker DOF Deepwater, men de øvrige tre
                  transaksjonene og et obligasjonslån ble det ikke kommunisert og informert om. Da
                  har ikke staten grunnlag for å agere, slik de gjorde i ettertid da dette ble kjent
                  gjennom børsmeldingen. Det er dette opposisjonen hopper elegant og glatt over og
                  der den mangelfulle informasjonen ligger. 

Det er den erfaringen som er gjort med Aker, at her har de ikke opptrådt slik man
                  er vant til. Derfor skal man inn for å presisere avtalen og sørge for at det i
                  hvert fall ikke kan påstås at det er misforståelser som ligger til grunn hvis det
                  skulle oppstå en tilsvarende situasjon. 

 Kristeleg Folkeparti set pris på at det no er brei politisk einigheit om at
                  Aker-saka har vist behovet for ein aktiv og bevisst eigarskapspolitikk frå statens
                  side, i tråd med eigarskapsmeldinga. 

Dette står i sterk kontrast til det statsråd Dag Terje Andersen sa i 2007. På
                  spørsmål frå meg om det hadde vore vurdert å kjøpa opp ein større aksjepost for å
                  få større påverknad i selskapet når ein først hadde bestemt seg for å gå inn i
                  Aker Solutions, gav statsråd Andersen eit svar som berre kan tolkast slik at det
                  var ikkje interessant, fordi Aker skulle ha kontrollen, mens staten skulle vera
                  ein passiv partnar. Heldigvis er det heilt andre signal no. 

Spørsmålet er: Er representanten Hansen einig i at statsråd Brustad hadde eit
                  krevjande utgangspunkt med den aksjonæravtalen som statsråd Andersen hadde
                  forhandla fram, men at Brustad samtidig burde vore ekstra årvaken og aktiv i
                  oppfølginga av eigarskapet i lys av dei hol denne avtala hadde? 

 Statsråd Brustad hadde et krevende utgangspunkt fordi Aker-systemet ikke oppførte
                  seg slik man burde oppføre seg når det gjelder å gi informasjon. Og man oppførte
                  seg ikke slik man bør oppføre seg når det gjelder å sikre at hele
                  aksjonærfellesskapet har mulighet til å få sagt sitt om såpass omfattende
                  transaksjoner, særlig fordi det er mellom nærstående selskaper, som i denne saken.
                  Derfor burde denne saken vært kjørt på generalforsamlingen i Aker Solutions, slik
                  den også er blitt etter at statsråden grep inn. – Det er det krevende
                  utgangspunktet. 

Jeg tror ikke det er mulig å konstruere en aksjonæravtale, slik man gjorde i 2007,
                  som forhindrer at man velger å la transaksjonene gå i et datterselskap, nemlig
                  Aker Solutions AS i stedet for Aker Solutions ASA. Det tror jeg ville vært en
                  krevende juridisk øvelse, å sikre innflytelse ned gjennom selskapsstrukturen. 

 Replikkordskiftet er slutt. 

 La meg først få lov til å ta opp forslaget fra Fremskrittspartiet, Høyre og
                  Kristelig Folkeparti, som er inntatt på side 12 i innstillingen. 

Denne saken begynte i realiteten i det offentlige rom den 3. april med en
                  førsteside i Dagens Næringsliv, hvor det var store overskrifter og dramatisk ble
                  hevdet at Kjell Inge Røkke hadde veltet over noen dårlige selskaper og store lån
                  til staten uten at staten egentlig var informert. 

Etter hvert som saken har rullet i media og kommet frem også i komiteens høringer
                  og i innstillingen, ser man at de første medieoppslagene var relativt feilaktige.
                  Jeg synes at på det tidspunktet ville det vært naturlig for statsråden å gå
                  grundig inn i aksjonæravtalen, gå grundig inn i transaksjonene, gå grundig inn i
                  hva staten egentlig hadde fått av økt ansvar, og så forholdt seg relativt rolig og
                  behersket. 

Realitetsforholdene er at statens indirekte eierandel i Aker Solutions ASA er 12
                  pst. Kjell Inge Røkkes er langt høyere, så han har fremdeles et hovedansvar for
                  det som ble flyttet fra andre selskaper og inn i Aker Solutions ASA. 12 pst.! Fra
                  media fikk man jo inntrykk av at Aker Solutions omtrent var et 100 pst. statseid
                  selskap som hadde overtatt alle problemene fullstendig. Det er en av de første
                  kritikkene av statsråden fra vår side, at hun ikke fikk slått fast i det
                  offentlige rom at dette hadde en helt annen konsekvens for staten enn det enkelte
                  hevdet i medieartiklene. 

Så er det slik at hvis det fra begynnelsen av fra Dag Terje Andersens side hadde
                  vært ønskelig med det som Svein Roald Hansen nå hevder er det normale i
                  næringslivet, nemlig at styreleder og konsernsjef har et ansvar for å informere
                  store eiere, så skulle det i tilfelle vært nedfelt i aksjonæravtalen. Hvorfor var
                  ikke det et punkt i aksjonæravtalen at staten, som følge av sin eierandel i Aker
                  Holding på 30 pst. og i Akers Solutions på 12 pst., i tillegg til å bli behandlet
                  likt med andre aksjonærer, skulle få informasjon fra konsernsjef og styreleder i
                  Aker Solutions ASA? Det synes jeg er meget kritikkverdig hvis det var det staten
                  ønsket. Min oppfatning er at staten aldri har ønsket det. Staten laget en
                  konstruksjon sammen med Aker og de to svenske eierne – Aker Holding – som skulle
                  være et holdingselskap, som så kun skulle utøve stemmemakten i Aker Solutions ASA
                  med 40 pst. Da er det helt naturlig at Aker har oppfattet at staten i realiteten
                  ikke ønsket å være en veldig aktiv eier som skulle ta del i de forretningsmessige
                  disposisjoner og de forretningsmessig strategiske valg. 

Det staten kjøpte aksjene for i Aker Holding, hadde ett formål – det var også
                  grunnen til at Fremskrittspartiet støttet dette kjøpet – og det var å sikre at
                  Aker Solutions ASA forble på norske hender med hovedkontor i Norge i ti år. Det
                  var ikke ment at man skulle gå aktivt inn og foreta forretningsmessige
                  vurderinger. Derfor gikk dette via et holdingselskap, som kun skulle ta stilling
                  til det som skulle behandles på generalforsamlingen i Aker Solutions ASA. 

Men det var kjent for staten, og vel for alle andre gjennom børsmeldinger og
                  rapporter, at det på møtet i Aker Solutions ASA ble vurdert å kjøpe Aker Oilfield
                  Services. Det er riktig at dette er ett av flere selskaper, men det er vel ca. 80
                  pst. av den totale transaksjonen, og på eiermøtet den 13. mars fikk man beskjed om
                  at det også var et selskap til som brakte dette opp i 90 pst. av den totale
                  verdien. 

Jeg er enig i at det er spørsmål om obligasjonslånet. Men når staten i eiermøtet
                  blir kjent med 90 pst. av en transaksjons innhold, er det da virkelig de tre siste
                  selskapene, som til sammen utgjør 10 pst., som i realiteten gjør at staten føler
                  at dette skulle vært på generalforsamlingen i Aker Solutions ASA? Det er jo
                  meningsløst at de siste 10 pst. er så avgjørende at dette skulle ha vært på en
                  generalforsamling. Det måtte da være tilstrekkelig at man visste om det ene
                  selskapet, 80 pst., og DOF i tillegg på 10 pst. I tilfelle burde jo
                  departementsråd Søberg ha sagt at dette er så store, strategiske og viktige ting
                  at dette må på generalforsamlingen i Aker Solutions ASA, og derved bringes inn til
                  styrebehandling i Aker Holding. Den fremstillingen som Svein Roald Hansen og
                  saksordføreren her har, er helt ulogisk. Staten var vel kjent med mesteparten av
                  denne transaksjonen når det gjelder kroner, og sa bare at den skulle følge
                  aksjonæravtalen. Og det var det Aker oppfattet at de gjorde hele tiden, noe som
                  fremgår av brevet til komiteen fra konsernsjef Øyvind Eriksen i Aker ASA. 

Så dersom Sylvia Brustad i realiteten hadde dempet dette ned, istedenfor å komme
                  med sterke kritiske synspunkter på Aker ASAs holdning i disse spørsmålene og rette
                  sterk kritikk også mot Aker Solutions ASAs styreleder og konsernsjef, tror jeg
                  saken ikke hadde blitt av stor betydning. Det er også spørsmål om dette er så
                  store og strategiske kjøp at de egentlig hører hjemme i Aker Solutions ASAs
                  generalforsamling. Da må man jo se på selskapets størrelse og på hvor mange
                  handler som gjøres i forhold til totaliteten i selskapet, og da er det også et
                  stort spørsmål om det kommer under at dette er så stort og av så strategisk
                  betydning at det skulle være der. Jeg konstaterer at her er det delte
                  oppfatninger. 

Men en del av vår hovedkritikk overfor Sylvia Brustad er at hun ikke har gjort
                  noe. Hvis man skulle si at hun skulle ha et aktivt eierskap, som det vel hevdes,
                  har det aktive eierskapet vært ikke-eksisterende frem til 3. april i år da denne
                  saken såkalt eksploderte i Dagens Næringsliv. Det er det som er vår kritikk. Hvis
                  hun selv mener at hun har vært aktiv eier, har hun ikke vært det. Det er ikke
                  samsvar mellom det som hevdes i ettertid, og det som hevdes i fortid. Hun hadde
                  ikke beredt grunnen for å være indignert og forbannet når hun ikke hadde sørget
                  for at Aker Solutions ASAs ledelse og styre var klar over at de hadde en
                  informasjonsplikt direkte overfor departementet. Det er noe som statsråden har
                  funnet opp i ettertid. Det er en kritikkverdig embetsførsel av en statsråd, og er
                  bakgrunnen for at vi, sammen med andre, fremmer mistillitsforslaget. Det er
                  embetsførselen til statsråden vi skal kontrollere. Og her har statsråden endret
                  dramatisk sin utøvelse av eierskapet i Aker Holding midtveis i en offentlig
                  prosess. Det er det ikke akseptabelt at en statsråd gjør. Hvis en statsråd ønsker
                  å fremstå som aktiv, og at det er hennes holdning å være aktiv, da må hun være
                  aktiv fra dag én, ikke velge å bekjentgjøre det etter at det er blitt en sak som i
                  realiteten eksploderer i media. Det er denne endringen som er bakgrunnen for at
                  embetsførselen i realiteten ikke har vært akseptabel. 

Så har vi i en egen merknad påpekt at Fremskrittspartiet stemte for dette kjøpet.
                  Det var for å sikre norsk eierskap, og fordi vi ønsket at hovedkontoret for et
                  betydelig teknologisk avansert selskap skulle være i Norge. Vi liker ikke
                  tendensen til å bli et land hvor veldig mange selskaper er kontrollert fra
                  hovedkvarter i utlandet – at vi bare skal ha den typen selskaper. Der er vi uenige
                  med andre borgerlige partier, men det står vi ved. Og vi synes at dette i
                  realiteten ble sikret i denne saken gjennom den aksjonæravtalen som sikrer at
                  verken Aker eller staten kan selge sine aksjer før det er gått ti år. Det hadde
                  vært fornuftig. 

Det andre som vi for så vidt kritiserer statsråden for, er at hennes offentlige
                  uttalelser bidro meget sterkt til problemer for selskapet. Hun skapte med sterke
                  uttalelser tvil om det var en kvalifisert ledelse i Aker Solutions ASA – hun
                  skapte sterk tvil, og sa vel nesten rett ut at hun var blitt lurt av det andre
                  store selskapet, nemlig Aker ASA, som eier 60 pst. av Aker Solutions ASA, og det
                  skaper negative holdninger til selskapet. Det kan da ikke være et formål for en
                  eier å gi offentlige uttalelser som bidrar til at aksjekursene faller, at tilliten
                  til selskapets styre og ledelse blir svakere, at omdømmet reduseres og at man
                  skaper inntrykk av at en annen aksjonær, som man har en aksjonæravtale sammen med,
                  i realiteten ikke opptrer i samsvar med hva man kan si er etiske og normale
                  regler. Men når man har opptrådt i samsvar med aksjonæravtalen, fordi det ikke har
                  stått noe i aksjonæravtalen om forhåndsinformasjon fra styreleder og konsernsjef
                  til den indirekte minoritetsaksjonæren med 12 pst., da har statsråden i realiteten
                  vist en embetsførsel som vi finner mangelfull og uakseptabel. Det er mange
                  statsråder som vi synes gjør en dårlig politisk jobb, fordi vi ganske enkelt er i
                  opposisjon til Regjeringen – pr. definisjon har vi vel ikke så stor tillit til
                  noen av statsrådene, men vi bruker aldri mistillitsforslag med mindre det har
                  skjedd noe eksepsjonelt, og det er det vi mener har skjedd i denne saken.
                  Statsrådens håndtering av denne saken, snuoperasjonen midtveis og inngåelsen av en
                  avtale som i realiteten gjorde den ekstraordinære generalforsamlingen i Aker
                  Solutions ASA til et rent skuespill, er en embetsførsel som ikke er akseptabel,
                  selv fra en statsråd fra et parti som vi er i opposisjon til. Derfor står vi ved
                  det vi har skrevet i innstilling, og vi står ved vårt forslag, som er fremsatt.
               

 Representanten Carl I. Hagen har tatt opp det forslaget han viste til. 

Det blir replikkordskifte. 

 Representanten Hagen brukte mesteparten av sitt innlegg til å gjenta den kritikken
                  han reiste i påsken, og som ligger i særmerknaden fra Fremskrittspartiet, at
                  statsråden burde forholdt seg i ro. Han går veldig langt i å vise stor forståelse
                  for at Aker ikke informerte på en skikkelig måte, fordi det ikke var skrevet med –
                  nær sagt – små nok bokstaver i aksjonæravtalen. 

Det som er situasjonen, er at statsråden får mistillitsforslag mot seg, ikke fordi
                  hun har brutt noen lov, ikke fordi hun ikke har overholdt informasjonsplikten til
                  Stortinget, som ikke er et uvanlig grunnlag, og ikke fordi hun ikke har fulgt opp
                  stortingsvedtak. Jeg tror det må være første gang en statsråd får
                  mistillitsforslag mot seg for måten hun har agert på i det offentlige rom. Hvordan
                  mener Carl I. Hagen at man skal kunne agere på en informasjon man ikke har fått,
                  slik Hagen krever at statsråden skulle ha gjort? 

 Det jeg sier, er at når hun i ettertid sier hun skulle ha fått informasjon, og det
                  ikke står i avtalen, er den anklagen som både Svein Roald Hansen og statsråden har
                  rettet mot Aker-systemet, gjort på feilaktig grunnlag. Det har aldri stått i
                  aksjonæravtalen eller blitt sagt fra styremedlem i Aker Holding-styret, fra
                  statens representant, at det skulle gis informasjon. Hun har ingen rett til å
                  klage i det offentlige rom på at hun ikke har fått informasjon, for det har aldri
                  vært meningen at hun skulle få informasjon. Det er mitt poeng. Og så har hun
                  midtveis latt som om hun er lurt, latt som om det er andre som har gjort
                  graverende feil – altså skyldt på andre. Det synes jeg er en uakseptabel
                  embetsutøvelse av en statsråd. Jeg går ut fra at vi alle er enige om at vi skal
                  vurdere alle statsråders embetsutøvelse. Når politiske motstandere går over fra å
                  være – la oss si – dårlige og svake, til å bli uakseptable statsråder fordi de
                  forringer statens eierinteresser, og ikke greier å vise at staten som eier må
                  opptre korrekt, er det helt naturlig og det eneste korrekte at man stiller et
                  mistillitsforslag. 

 La meg først si at jeg er veldig glad for Fremskrittspartiets ønske om at staten
                  skal være eier i norsk næringsliv. Det er en positiv holdning. Det betyr at
                  Fremskrittspartiet i dette tilfellet er enig med Regjeringen, og det er godt. Det
                  som derimot er mer foruroligende, er at man er veldig uenig på borgerlig side.
                  Dette er bare ett av svært mange punkter der de borgerlige partiene står
                  diametralt mot hverandre. Mens Hagens parti mener at staten skal sitte med
                  eierskap, mener de andre borgerlige partiene at det er en vederstyggelighet og
                  ønsker staten ut. Det vil i så fall være nok et eksempel på hvilket borgerlig kaos
                  vi kan stå overfor hvis de skulle få flertall til høsten, men la nå det ligge. 

Mitt spørsmål dreier seg mer om det prinsipielle i dette, ikke akkurat knyttet til
                  Aker-saken som sådan. Gitt en situasjon der statsråden i Næringsdepartementet er
                  fra Fremskrittspartiet, ville det ikke da være naturlig hvis et selskap der staten
                  var eier, hadde tenkt å gjøre en større transaksjon, å ta kontakt med
                  eierdepartementet og informere om hva man hadde tenkt å gjøre? Vil ikke Hagen mene
                  at det hadde vært en naturlig og klok måte å forvalte eierskapet på, å være i
                  dialog med sine eiere? 

 Jeg kunne ha lyst til å ta imot den utfordringen fra Øystein Djupedal og snakke om
                  fremtiden, men jeg skal greie å motstå det da det ikke er jeg som bestemmer om
                  fremtiden til Fremskrittspartiet. Det er helt andre som Øystein Djupedal eventuelt
                  må stille spørsmålet til. 

Jeg forholder meg til at vi har denne saken til behandling. Jeg kan i realiteten
                  ikke se at når det ikke har vært gitt noen beskjed til styreleder og konsernsjef i
                  Aker Solutions ASA om å gi informasjon, verken i aksjonæravtale, i tidligere
                  kommunikasjon, i eiermøter eller fra statens styrerepresentant i Aker Holding, når
                  det aldri har vært nevnt, til tross for at man visste om 80–90 pst. av disse
                  transaksjonene, ser jeg ingen grunn til at Aker Solutions’ styreleder og
                  konsernsjef av seg selv plutselig skulle finne på å gi informasjon om dette. 

 Carl I. Hagen brukte store deler av sitt innlegg til å understreke at staten var
                  tiltenkt en passiv rolle som eier i Aker Holding, og at man burde ha holdt seg
                  unna å kommentere de transaksjonene som skjedde, og stilt spørsmål ved om de var
                  store nok til at det burde ha skjedd. Er Carl I. Hagen enig i at staten til enhver
                  tid er nødt til å ivareta både hensynet til egne verdier, ikke minst fordi man her
                  representerer fellesskapets ressurser, og at man også er nødt til å ta vare på
                  aksjonærfellesskapet? Når det så settes store spørsmålstegn ved transaksjonene som
                  skjedde mellom nærstående selskap i samme interessesfære, er det da ikke bare en
                  rett, men også en plikt for statsråden til å gripe inn for å rydde opp? 

 Nei, da er det en plikt for statsråden å vurdere hvorledes hun vil utøve statens
                  eierskap. Hvis hun ønsket å utøve det veldig aktivt, være ekstraordinært
                  informert, som en 12 pst.-minoritetseier indirekte i Aker Solutions ASA, ville hun
                  sørget for at styreleder og konsernsjef var klar over det, at de visste om det.
                  Det gjorde hun ikke. Hun fant på denne aktiviteten etter at det var stilt spørsmål
                  i pressen. Ingen vet hvorfor. Det var vel en herr Eilertsen som først påstod at
                  man hadde sendt over noen dårlige forretninger og dårlige selskaper og brukt de
                  andre som søppelkasse. Hvilken interesse hadde han av å skape det inntrykket i det
                  offentlige rom? Det er mange som kan ha sine agendaer. Der skal statsråden ivareta
                  statens verdier, det er helt riktig. Ved måten hun gjorde det på, reduserte hun
                  verdien. Nå må man bygge opp igjen renommeet til Aker Solutions ASA og
                  Aker-konsernet totalt sett etter at statsråden har bidratt til å redusere omdømmet
                  til dette selskapet. Det er det vi beklager meget sterkt at hun gjorde. 

 Replikkordskiftet er over. 

 Dette er en kontrollsak som dreier seg om transaksjonene knyttet til forholdet
                  mellom Næringsdepartementet og Aker og Aker Solutions. Kontrollsaken har
                  konkludert med en sterk kritikk av statsrådens embetsførsel. I så måte deler jeg
                  representanten Hagens gjennomgang av denne del av saken. Det dreier seg ikke om en
                  frifinnelse av Aker, som det ble sagt av representanten for det største
                  regjeringspartiet. 

Vi har ikke behandlet aksjeloven, og vi har ikke behandlet mindretallsvernet i
                  aksjeloven. Det kan godt tenkes, som flere i den offentlige debatt har tatt til
                  orde for nylig, at det trenger en styrkelse, men det er opp til Regjeringen å
                  komme med utspill av den typen. 

Vi har heller ikke behandlet Akers behandling av mindretallsaksjonærer generelt.
                  Det har ikke vært noen sak for kontrollkomiteen. Derfor er det ikke noe grunnlag
                  for å trekke slike konklusjoner som det representanten Svein Roald Hansen gjorde. 

Vi har heller ikke behandlet det Stortinget har behandlet tidligere, i 2007,
                  nemlig kjøpet av disse aksjene, men et lite blikk på kjøpet kan nok forklare noe
                  av Næringsdepartementets opptreden. Man må vel kunne si at den – la oss kalle det
                  – regnbueallianse som utgjorde flertallet for å kjøpe, alt fra Fremskrittspartiet
                  via Senterpartiet og Arbeiderpartiet til SV, jo ikke i denne sal tidligere har
                  gitt uttrykk for helt entydige oppfatninger om statlig eierskap, for å si det litt
                  forsiktig. Derfor har nok denne uklarheten også preget statens opptreden i saken.
                  Hvis det, innledningsvis, kan oppfattes som en formildende omstendighet, skal jeg
                  gjerne godta det, men det er altså ikke dette som har vært saken for
                  kontrollkomiteen i denne runden. 

Hovedkritikken fra en samlet opposisjon er todelt: 

Staten klargjorde aldri kravet om en tosporskommunikasjon overfor Aker,
                        altså at man ville ha informasjon bak statens styrerepresentants rygg i
                        tillegg til den informasjon som ble gitt til statens styrerepresentasjon.
                     

Statens reaksjoner overfor Aker var sterkt kritikkverdige, både de
                        unnlatelsessynder som ble begått da man ikke reagerte, og den overreaksjon
                        som så skjedde i etterkant. 

Om overreaksjonen var mediestyrt eller ikke, skal jeg i denne sammenheng la ligge,
                  men det var tross alt et betydelig sammenfall mellom at saken ble kjent og
                  kritisert i media, og det at statsråden kom på banen, som det heter, med ganske
                  sterke uttalelser. 

Først til det første forholdet, nemlig kommunikasjonen. Det som saksordføreren
                  sier er det vanlige, at man driver informasjon både direkte overfor eier og via
                  statens utpekte styrerepresentasjon. Vel, vel, vanlig og vanlig – det er i alle
                  fall ikke mer vanlig enn at også regjeringspartiene i innstillingen finner grunn
                  til å be om en tydeliggjøring av dette. Det kan ikke være veldig vanlig når det
                  reises et behov for tydeliggjøring selv fra regjeringspartienes side. 

Under høringen stilte vi spørsmål om på hvilket tidspunkt i denne prosessen – som
                  altså startet i september i fjor, og endte opp med et vedtak den 30. mars,
                  bekjentgjort en dag senere – Næringsdepartementet gav tydelig uttrykk for at man
                  ønsket en slik direkte kommunikasjon i tillegg til styrerepresentantens
                  informasjoner. Vi fikk aldri noe svar. 

Jeg spurte også om statsråden kunne sitere fra eierskapsmeldingen som ble fremlagt
                  av denne regjering, hvor denne dobbeltkommunikasjonen også er tydeliggjort. 

Vi har ikke mottatt noen sitater, og jeg ser med spenning frem til statsrådens
                  innlegg, om hun nå har funnet bedre sitater fra eierskapsmeldingen som viser at
                  dette er tydeliggjort. For jeg forutsetter at Aker, som et stort, samfunnsbevisst,
                  samfunnsengasjert konsern er kjent med Regjeringens eierskapsmelding. 

Det er vår oppfatning at hovedansvaret for denne mangel på klarhet – og nå bruker
                  jeg ikke mitt eget uttrykk, det var Djupedal som brukte uttrykket «uklarhet» om
                  dette – ligger i departementets håndtering av saken. Det er de som må bære et
                  hovedansvar for dette, og det hovedansvaret ligger på statsråden. 

Så til del 2 i kritikken, som altså dreier seg om statsrådens håndtering av saken
                  da den var til behandling i Aker-konsernet. Den 18. september ble det første gang
                  kjent at man planla transaksjoner. Da var ikke alle selskaper nevnt, men selskaper
                  som i dag utgjør hoveddelen av transaksjonene, ble nevnt. Så ble det på eiermøtet
                  senere også informert om dette. Der var riktignok ikke alle selskapene med, men
                  som representanten Hagen sa, Aker Oilfield Services, som da utgjorde omtrent 80
                  pst. av transaksjonen, var da kjent. Representanter for selskapet har understreket
                  at de spurte uttrykkelig om det var ønsket mer informasjon, og fikk aldri noe
                  spørsmål fra Næringsdepartementet. Det var jo ikke slik at Næringsdepartementet
                  måtte løpe daglig til Aker – det er det ingen som forventer – og spørre om de har
                  noe nytt på gang, men i eiermøte som den nye administrerende direktør avholdt, ble
                  man uttrykkelig spurt om man trengte mer. Ingen reaksjon kom fra
                  Næringsdepartementets side. Og det er i henhold til Næringsdepartementets eget
                  referat fra eiermøtet. 

Også frem til selve beslutningen ble fattet, hadde Næringsdepartementet muligheter
                  for å be om ytterligere informasjon. De hadde muligheter for å engasjere uavhengig
                  finansiell ekspertise for å vurdere disse transaksjonene. Så kan man diskutere om
                  det vil være passivitet eller aktivitet, men jeg mener i alle fall at så lenge man
                  har investert 5 milliarder kr, krever selv det å bare bruke vetoretten at man
                  følger med og vurderer om verdien av investeringene på denne måten styrkes,
                  forringes, eller om det er noe midt imellom. Der har Næringsdepartementet
                  betydelig ekspertise internt, men i alle tilsvarende saker tidligere, med større
                  transaksjoner, har man engasjert uavhengig ekspertise for å få en vurdering av
                  dette. 

Behovet for å engasjere et uavhengig selskap for å vurdere transaksjonene så
                  Næringsdepartementet først etterpå. Pareto, som er det eneste selskap som har
                  vurdert dette, og som ikke har hatt nære forretningsforbindelser med Aker
                  tidligere, gav jo Næringsdepartementet vurderinger etter at beslutningen ble
                  fattet – altså ikke mens beslutningsprosessen pågikk, men i ettertid. Det mener
                  jeg er en embetsførsel som ikke er noen god ivaretakelse av en stor investering
                  som 5 milliarder kr i Aker representerer. Så Næringsdepartementet kunne handlet,
                  kunne gjort ting på forhånd, ja man kunne sågar bedt om en utsettelse av
                  avgjørelsen for å få vurdert ting nærmere. Det ville jeg hatt betydelig forståelse
                  for. Men da beslutningen var fattet, kontrakten signert, da reagerte man med –
                  slik jeg oppfatter det – en sterk overreaksjon, nemlig med å være forbannet og en
                  rekke andre skjellsord, som jeg ikke skal gjenta her fra talerstolen. På det
                  tidspunkt var imidlertid avtalen bindende. Hva hadde man da å oppnå, annet enn
                  seks uker med voldsomme mediereaksjoner, som åpenbart også har skadet Akers
                  arbeidsplasser, og som jeg ikke synes har styrket tilliten til statens eierskap
                  heller? Og så endte man med å godta det man først hadde vært forbannet på. 

Så sier man i ettertid at det bare var prosessen man var forbannet på. Vel,
                  hvorfor brukte da statsråden et uttrykk som at man burde vurdere å «nullstille»
                  transaksjonen? Det dreier seg ikke om behandling på en generalforsamling hvor
                  staten ikke er representert. Det dreier seg rett og slett om å nullstille en
                  avtale, som allerede var signert. Dette styrker ikke tilliten til at det er
                  sakkunnskap som dominerer i statens eierskap. Det er andre del av
                  hovedbegrunnelsen for det forslaget som nå fremmes. 

Et mistillitsforslag er sjeldent. Det er et sterkt virkemiddel. Etter min
                  oppfatning er dette et forslag som har kommet til etter grundig overveielse, med
                  god saklig begrunnelse i mangelfull, sterk kritikkverdig embetsførsel. Det er også
                  en samlet komité som faktisk oppsummerer kravene til eierskap på en måte som
                  iallfall gjør at det kan ikke ha vært tydelig hele tiden, og tydelighet og
                  forutsigbarhet er noe som må prege statens opptreden i forvaltning av store
                  økonomiske verdier. 

På denne bakgrunn anbefaler jeg Høyres representanter å stemme for forslaget. 

 Det blir replikkordskifte. 

 I Aftenposten 4. april sa Høyres næringspolitiske talsmann, Torbjørn Hansen: «Vi
                  krever en omfattende uavhengig granskning av alle disse transaksjonene, inklusive
                  aktørenes habilitet og selskapsstyring.» Hva mener Per-Kristian Foss om Hagens
                  råd, at statsråden burde vendt det døve øret til og forholdt seg i ro og passiv
                  overfor de transaksjonene som var skjedd, og altså oversett Høyres krav? Det er
                  det ene. 

Og det andre: Både Hagen og Per-Kristian Foss viste til at hoveddelen,
                  verdimessig, av transaksjonene var kjent lenge, og det er riktig. Men når det
                  gjelder prinsippet om å sikre en behandlingsmåte som fjerner enhver tvil om
                  fordelsoverføring fra en aksjonær til en annen, er det vel prinsippet som er
                  viktig, ikke nødvendigvis størrelsen på det som kunne være en fordelsoverføring?
               

 Det siste er jeg enig i. Men da undrer jeg meg over hvorfor man ikke nedfelte det
                  i aksjonæravtalen. Det at man f.eks. bruker som en forretningsmetode å foreta
                  overføringer i et AS eid av et ASA-selskap, er ingen ukjent metode, og for dem som
                  har studert hovedeieren i Aker-konsernet grundig, og det regner jeg med at
                  departementet gjorde, er det, skal vi si, en veldig kjent metode. Så hvorfor man
                  da ikke har sikret seg i aksjonæravtalen mot en slik opptreden, er fullstendig
                  uforståelig for meg. Men det understreker til fulle at behandlingen av kjøpet var
                  tilfeldig og ikke preget av den gode saksbehandlingen som vanligvis preger
                  Næringsdepartementet i slike saker. Mitt inntrykk var at initiativet til dette var
                  initiert utenfra, etter press ikke minst fra LO, og det skjedde uten finansiell
                  rådgivning den gang. Derfor står man der man nå står. 

 Det er interessant å få avdekket i offentligheten hvor stor forskjell det er
                  mellom holdninger til eierskapet fra Høyres representant og fra
                  Fremskrittspartiets representant. Det viser diametralt motsatte syn på hvordan et
                  statlig eierskap forvaltes, og statlig eierskap i sin alminnelighet. Det er
                  interessant å observere, for det er vel vanskelig å tenke seg hvordan man her skal
                  klare å finne en slags framforhandlet løsning på dette, uten at den ene må skifte
                  standpunkt totalt. Den situasjonen håper ikke jeg vi skal oppleve, men la nå det
                  ligge. 

Så til det jeg tenkte å spørre representanten Foss om: Det har fra Høyres
                  representanter i denne saken vært brukt uvanlig sterke ord – jeg skal bare ta et
                  lite knippe: Det har vært reist krav om riksrett, man har sagt at dette er
                  tilsvarende russiske oligarker, man har sagt at det har vært «den største
                  skandalen» under den rød-grønne regjering, og Per-Kristian Foss selv har sagt at
                  det ligner på «politisk korrupsjon». 

Nå som saken er i ferd med å gå inn for landing, mener Foss at det er dekning for
                  disse ordene Høyre har brukt? 

 Jeg har ikke behov for å trekke tilbake noen av de uttalelser jeg har gitt i denne
                  saken, men jeg har behov for å si følgende: Skal man sitere en
                  stortingsrepresentant, som i dette tilfellet Torbjørn Hansen, skal man ikke jukse
                  med sitatet. Han har ikke reist noe krav om riksrett. Han har uttalt at han bad om
                  at det ble vurdert. Og det tilligger faktisk kontrollkomiteen til enhver tid å
                  vurdere ansvarsloven. Det har vi gjort, også i denne saken. 

For øvrig synes jeg nok kanskje at representanten for SV skal være litt mindre
                  kjepphøy når det gjelder å innkassere med stor begeistring støtten fra
                  Fremskrittspartiet til å kjøpe aksjer i det private næringsliv. Det var ikke den
                  samme glede vi opplevde da Fremskrittspartiet allierte seg med Arbeiderpartiet om
                  engasjementet i IT Fornebu. Da var ikke SV til stede med den samme glede, så dette
                  må være noe SV har lært seg til under den rød-grønne perioden. Det går an å
                  fralære seg det igjen og vende tilbake til mer kritiske tider, da man kunne se på
                  statlig eierskap som et hensiktsmessighetsspørsmål, men som ikke betyr at staten
                  skal hoppe hver gang det kommer en kapitalist og vil ha støtte fra staten. 

 Høyres kritikk mot statsråden er særlig rettet mot at man gjennom passivitet har
                  unnlatt å innhente den nødvendige informasjonen i forkant av at transaksjonene ble
                  offentliggjort, faktisk i en slik grad at man mente at hvis man hadde gjort
                  jobben, kunne man ha gitt staten et eget grunnlag for å vurdere både pris og
                  industriell strategi på selvstendig grunnlag. 

Selv om man legger Høyres forståelse til grunn for hvordan informasjonsflyten
                  skulle gå, nemlig gjennom statens representant i styret, vet vi jo at denne
                  informasjonen først ble henne til del den 25. mars, altså en uke før
                  transaksjonene ble offentliggjort. Mener Foss på bakgrunn av det at det er en
                  rimelig kritikk å reise at man både skulle ha vurdert dette på eget grunnlag, både
                  i forhold til pris og industriell strategi, og så meldt dette tilbake til
                  selskapet? 

 Det er ikke riktig at man først fikk den informasjonen den 25. mars. Hoveddelen av
                  transaksjonen ble kjent den 13. mars, og da hadde det allerede blitt opplyst om
                  store transaksjoner på gang i september foregående år, så det kom ikke som et
                  sjokk på departementet at dette skulle skje. Jeg har ikke behov for annet enn å
                  sitere hva en samlet komité setter av krav til eierskap. Det står i innstillingen: 

«Komiteen vil videre understreke nødvendigheten av at staten, (…), som eier
                     deltar aktivt og tydelig med klare, velbegrunnede og selvstendige standpunkter
                     knyttet til større strategiske industrielle disposisjoner i selskapet.» 

Det er jeg helt enig i. Det har også Fremskrittspartiet underskrevet, og nåværende
                  regjeringspartier. Men en forutsetning for å kunne gjøre dette er at man i alle
                  fall følger med i timen, at man holder seg informert, at man stiller spørsmål, og
                  at man engasjerer uavhengig ekspertise for å gi råd. For staten å stille opp som
                  minoritetseier overfor en stor, sterk, tøff og profesjonell strategisk eier som
                  Røkke, krever både at man følger med i timen, og at man har kunnskaper om hva som
                  foregår. Staten har ikke gjort noen av delene. 

 Replikkordskiftet er omme. 

 I 2007 vedtok Stortinget med stemmene til Arbeiderpartiet, Fremskrittspartiet,
                  Sosialistisk Venstreparti og Senterpartiet å kjøpe 30 pst. av Aker Holding. Dette
                  var et nyopprettet holdingselskap, hvis eneste formål var å eie drøyt 40 pst. av
                  Aker Solutions. Staten og Aker ASA forpliktet seg til å eie aksjene i minst ti år.
                  Begrunnelsen for kjøpet, slik det framgår av St.prp. nr. 88 for 2006–2007, var å
                  sikre kompetanse og eiermiljø i Norge i et langsiktig perspektiv og gi et godt
                  fundament for utvikling av den industrielle kompetanse selskapet besitter. 

Næringskomiteens flertall skrev i innstillingen at «denne saken er et godt
                  eksempel på at Regjeringen fører en aktiv næringspolitikk.» 

Dette oppkjøpet ble gjenstand for sterk kritikk, både fra uavhengige fagpersoner
                  og fra opposisjonen. Kristelig Folkeparti er generelt tilhenger av statlig
                  eierskap for å sikre naturressurser, hovedkontorfunksjoner og viktige
                  kompetansemiljøer i Norge. Men det må skje på ryddige vilkår. 

Kristelig Folkeparti gikk sterkt imot dette oppkjøpet fordi det var mangelfullt
                  begrunnet, fordi prisen var for høy, og fordi det gav staten for liten
                  innflytelse. Kristelig Folkeparti var kritisk til at staten ikke benyttet seg av
                  eksterne rådgivere til kvalitetssikring. Vi mente også det kunne føre til uheldige
                  bindinger når staten gikk inn som direkte eier i det største leverandørselskapet
                  på norsk sokkel. 

Kristelig Folkeparti understreket dessuten under stortingsbehandlingen at dersom
                  oppkjøpet fikk flertall, var det avgjørende at staten ikke ble en sovende partner,
                  men aktivt sikrer statens verdier i den utstrekning det er mulig. 

I april 2009 kom så nyheten om at Aker Solutions gjennomførte et større aksjekjøp
                  i fem selskaper fra Aker ASA. Transaksjonen ble negativt mottatt på børsen, og
                  aksjekursen i Aker Solutions ASA gikk ned 15 pst. Det ble hevdet at Aker Solutions
                  betalte overpris for aksjene, og tidligere hedgefondforvalter Kjell Erik Eilertsen
                  mente i Dagens Næringsliv 3. april 2009 at Røkke brukte Aker Solutions som
                  «søppelkasse». Dette har også vært nevnt av tidligere talere. 

Kristelig Folkeparti mener at den enigheten som ble oppnådd mellom Aker, Saab,
                  Investor og Nærings- og handelsdepartementet 11. mai 2009 ikke innebærer reelle
                  endringer med hensyn til vedtaket av 1. april 2009, bortsett fra at saken skal
                  behandles på generalforsamling i Aker Solutions ASA, og at staten gjennom avtalen
                  har forpliktet seg til å stemme for transaksjonene. 

Vi kan ikke se at det gjennom de drøftelser som har foregått mellom staten og Aker
                  siden vedtaket 1. april 2009 og avtalen av 11. mai 2009, har skjedd noen
                  substansiell endring av de vedtak som statsråd Brustad reagerte så sterkt imot. 

Kristelig Folkeparti registrerer også at avtalen av 11. mai på de fleste punkter
                  er i strid med de anbefalinger som fremgår av Paretos rapport, som ble bestilt av
                  Nærings- og handelsdepartementet etter offentliggjøring av transaksjonene. 

I sitt brev til komiteen av 15. mai henviser konsernsjef Øyvind Eriksen til møtet
                  med departementet av 13. mars 2009, hvor departementsråden tok opp spørsmål rundt
                  aksjonæravtalen. Eriksen uttaler i sitt brev: 

«Vi kunne vanskelig oppfatte departementsrådens påpekning annerledes enn at det
                     var styret – og ikke eierne – i Aker Holding som vi skulle forholde oss til».
                  

Dette står i klar kontrast til departementets presisering overfor komiteen om at
                  det vanlige er at styreleder og/eller daglig leder kommer og informerer eier om
                  saker av strategisk interesse eller av ellers viktig betydning for selskapet. 

Det synes å ha vært uklarhet om rapporteringsrutiner mellom Nærings- og
                  handelsdepartementet og Aker-ledelsen. Kristelig Folkeparti kan ikke se at
                  Nærings- og handelsdepartementet på noe tidspunkt har klargjort overfor Aker at
                  man forventer direkte informasjon til departementet fra styreleder og/eller daglig
                  leder i tillegg til den informasjon som gis til statens styrerepresentant. På
                  spørsmål under høringen, og senere i brev til komiteen av 3. juni 2009, kunne
                  statsråden heller ikke vise til at dette er klargjort i eierskapsmeldingen. 

Nærings- og handelsdepartementet kan heller ikke godtgjøre at styrerepresentanten
                  oppnevnt av staten var gjort kjent med dette behov for direkte informasjonskanal
                  mellom Aker og departementet i tillegg til den informasjonen hun selv stod for.
                  Kristelig Folkeparti mener hovedansvaret for denne uklarheten påhviler Nærings- og
                  handelsdepartementet. 

Kristelig Folkeparti forutsetter at det for fremtiden er en bedre dialog mellom
                  eiere i forkant av denne typen transaksjoner, og at det er enighet før og ikke
                  etter at transaksjonene er annonsert. Vi regner også med at det blir avklart
                  hvordan og mellom hvem dialogen skal skje, i forkant. 

Saken ble gjennom sin representant i styret for Aker Holding kjent med planlagte
                  interne transaksjoner i Aker som ville berøre Aker Solutions ASA, allerede 18.
                  september 2008. Den 24. februar 2009 ble det kjent at ledelsen i Aker Solutions
                  ASA hadde planer om å kjøpe seg opp i Aker Oilfield Services AS. Videre ble det på
                  eiermøte 13. mars 2009 orientert om størstedelen av de planlagte transaksjoner.
                  Staten var på dette møtet representert med fire representanter for Nærings- og
                  handelsdepartementet. Disse hadde ikke innvendinger til saksbehandlingen og bad
                  heller ikke om ytterligere informasjon til departementet. 

Det ble også holdt møter mellom styrerepresentanten oppnevnt av staten og Nærings-
                  og handelsdepartementet 25. mars, og mellom Aker Holding og departementet 30.
                  mars. Departementet har hatt alle muligheter til å skaffe seg tilstrekkelig
                  informasjon om transaksjonene og behandlingsmåten i hele denne perioden, men har
                  unnlatt å gjøre det. 

Kristelig Folkeparti mener at departementet hadde mulighet til å engasjere
                  uavhengig finansiell rådgiver for å vurdere strategi og pris for transaksjonene
                  før vedtak ble fattet. Dette kunne gitt staten grunnlag for å vurdere både pris og
                  industriell strategi i oppkjøpene på et selvstendig grunnlag før vedtak ble fattet
                  i selskapet. 

Departementet forholdt seg i stedet passivt både til behandlingsmåte og
                  verdivurdering. Kristelig Folkeparti mener at denne mangel på engasjement og
                  aktivitet fra statsrådens side er sterkt kritikkverdig og ikke er egnet til å
                  ivareta statens interesser. 

Statsråden utviste først aktivitet og reaksjon etter at transaksjonene ble
                  offentlig kjent og utsatt for til dels sterk kritikk. På dette tidspunkt var
                  imidlertid vedtak fattet og avtale signert. Departementets reaksjon kom for sent
                  til at vedtaket om transaksjonene kunne omstøtes. Dermed var vedtak fattet uten at
                  departementet hadde foretatt en selvstendig vurdering av transaksjonene, slik man
                  i ettertid har sett behov for. 

Kristelig Folkeparti setter pris på at det under behandlingen av saken har
                  framkommet bred politisk enighet om at Aker-saken understreker behovet for et
                  aktivt og bevisst eierskap fra statens side, i tråd med eierskapsmeldingen, og det
                  er behørig understreket også av saksordfører Øystein Djupedal tidligere i
                  debatten. 

Kristelig Folkeparti har særlig merket seg at en samlet komité, altså inklusive
                  regjeringspartienes representanter, mener at 

«saken illustrerer behovet for en tydeliggjøring av statens klare forventninger
                     som eier med hensyn til omfanget av selskapsinformasjon av strategisk eller
                     industriell karakter, hvordan staten skal informeres, hvem som plikter å
                     informere, og tidspunktet for en slik informering». 

Videre sier komiteen at den vil 

«understreke nødvendigheten av at staten som eier, på linje med andre
                     industrielle eiere, deltar aktivt og tydelig med klare, velbegrunnede og
                     selvstendige standpunkter knyttet til større strategiske industrielle
                     disposisjoner i selskapet». 

Kristelig Folkeparti tar dette som et klart signal om at en samlet kontroll- og
                  konstitusjonskomité, og heller ikke regjeringspartiene, er fornøyd med den måten
                  Regjeringen har håndtert eierskapet i Aker Holding på. 

Statsrådens handlemåte når det gjelder ivaretakelse av statens eierskap i Aker
                  Holding, har ut fra de begrunnelser jeg her har gitt uttrykk for, ikke vært egnet
                  til å ivareta statens interesser, og er sterkt kritikkverdig. Kristelig Folkeparti
                  beklager derfor statsrådens håndtering av saken. 

Regjeringspartiene prøver i innstillingen – og jeg synes vel også her i salen i
                  dag – å latterliggjøre mistillitsforslaget som fremmes. Mistillit er noe de fleste
                  partier i Stortinget ikke fremmer i utide, det tror jeg vi er klar over. Så vidt
                  jeg har brakt på det rene, har det ikke vært fremmet noe slikt forslag siden mot
                  forrige Stoltenberg-regjering i 2000. Og det var et forslag fra kun ett parti. 

Mistillit er alvor. Når Kristelig Folkeparti fremmer det i konkrete saker, har en
                  statsråd begått handlinger som er sterkt kritikkverdige, eller unnlatt å gjøre
                  noe, som også får alvorlige konsekvenser. I denne saken er det, som jeg har
                  beskrevet i innlegget mitt, det som har skjedd. 

Jeg forventer at statsråden her i salen viser en helt annen holdning og tar
                  selvkritikk, i motsetning til det som har vært tilfellet så langt i denne saken.
               

 Denne saken startet jo for to år siden, da staten sikret seg avgjørende
                  innflytelse over et av et av Norges største og viktigste selskap gjennom erverv av
                  i overkant av 12 pst. av aksjene. Tidligere Aker Kværner, nå Aker Solutions ASA,
                  representerer et nasjonalt kompetansemiljø innenfor en av Norges klart viktigste
                  næringer. Avtalen fikk som kjent bred tilslutning i Stortinget. Alle partier,
                  utenom Høyre, Kristelig Folkeparti og Venstre, stemte for kjøpet. 

I vinter ble det gjennomført flere transaksjoner internt i Aker-sfæren, fra Aker
                  ASA til Aker Solutions AS, et heleid datterselskap av Aker Solutions ASA.
                  Transaksjonene berørte disse selskapene. Det var Aker Oilfield Services til ca. 1
                  milliard kr, Aker DOF Deepwater til 250 mill. kr, ODIM til 0,5 milliarder kr,
                  Midsund Bruk til knapt 100 mill. kr, og endelig en økt eierandel i Aker Clean
                  Carbon til knapt 50 mill. kr. Samlet sett hadde dermed disse oppkjøpene en verdi
                  på rundt 2 milliarder – altså betydelige beløp og et betydelig omfang enten vi
                  måler i penger eller i aktivitet. 

Disse transaksjonene ble gjennomført uten at staten som eier verken var informert
                  eller konsultert på forhånd av selskapet eller av styret, og de hadde derfor
                  heller ikke hatt mulighet til å vurdere konsekvensene av transaksjonen. 

Da saken ble kjent gjennom børsmelding den 2. april, var derfor en av selskapets
                  store eiere ukjent med så vel omfang som den industrielle tenkningen som lå bak.
                  På det tidspunktet hadde det ikke vært noen direkte kontakt mellom verken daglig
                  leder eller styreleder og departementet der full informasjon om transaksjonene ble
                  gitt. Opposisjonen mener at dette er statsrådens skyld og ansvar, et standpunkt
                  jeg mener det er vanskelig å finne dekning for. 

Det hadde vært kontakt mellom staten ved departementet og selskapet flere ganger
                  gjennom vinteren, uten at full informasjon om transaksjonene ble gitt. Den 13.
                  mars er en viktig dato i denne sammenheng. Da var det møte mellom eierne i Aker
                  Holding. Det ble gitt en generell orientering om selskapets strategi, virksomhet
                  og organisering. Mot slutten av møtet ble enkelte eierspørsmål tatt opp. Det ble
                  orientert om at man planla å kjøpe seg opp i Aker Oilfield Services, en
                  informasjon som ikke var ny, siden dette var kunngjort i selskapets
                  fjerdekvartalsrapport den 24. februar. Det ble ikke orientert om pris, framdrift
                  eller andre vilkår, og interessant nok ble det heller ikke nevnt noe om de andre
                  transaksjonene, ifølge departementet. Derimot ble det fra departementets side
                  understreket hvor viktig det var med ryddighet i denne transaksjonen spesielt og i
                  andre transaksjoner med nærstående generelt. Videre ble Aker Solutions ASAs ansvar
                  for å sørge for ta det ikke kunne rettes kritikk mot transaksjonene, og
                  betydningen av at verdifastsettelser måtte kunne dokumenteres, ble understreket. 

Den 27. mars er det møte mellom Berit Kjøll og departementet i forkant av
                  generalforsamlingen med temaet styrearbeidet i selskapet i sin alminnelighet. Her
                  ble transaksjonene i Aker Oilfield Services på nytt tema. Kjøll mente at handelen
                  var industrielt riktig, og at den ville bli gjennomført på riktig vis – dette på
                  bakgrunn av korte, muntlige orienteringer i styremøtene 18. september 2008 og 24.
                  februar 2009. I forkant av møtet etterspurte Kjøll mer informasjon fra daglig
                  leder for bedre å kunne informere departementet. Dette ble gitt i form av en
                  e-post med et vedlegg på 27 sider, der de fire andre transaksjonene ble omtalt.
                  Dette var på det tidspunkt helt ny informasjon for Kjøll. Av den grunn og på grunn
                  av den medfølgende beskjeden om at hun var satt på selskapets innsideliste, ble
                  denne informasjonen ikke gitt videre til departementet. 

Den 30. mars var det ordinær generalforsamling i Aker Holding med helt ordinære
                  saker. Her spurte Kjøll styrelederen om å ta opp transaksjonene som skulle
                  behandles i styremøtet senere på dagen. Styreleder Øyvind Eriksen orienterte om
                  deler av selskapets strategi i tillegg til den allerede kjente transaksjonen med
                  Aker Oilfield Services. Så ble det nevnt kjøp av aksjer i Odin og en rettet
                  emisjon mot Aker Clean Carbon. Det ble ikke gitt annen informasjon om
                  transaksjonene. Departementet svarte at man normalt ikke mottar informasjon
                  fortløpende, men at det forventes at selskapet selv tar kontakt når det foreligger
                  informasjon som er relevant for eieren. Det ble ytterligere understreket at det er
                  selskapets ansvar å ta kontakt med eieren når de vurderer at behov for å gi
                  informasjon oppstår. Dette var ikke et forberedt møte. Det ble gjennomført etter
                  initiativ fra Kjøll, og det ble avholdt kun en time før styremøtet. 

På styremøtet i Aker Holding den 30. mars ble det orientert om transaksjonene. De
                  svenske eierne skulle få en orientering om transaksjonene, der Kjøll umiddelbart
                  bad om å få delta. Orienteringen ble gjennomført, vel å merke uten at Kjøll ble
                  invitert til å være med. 

Den 1. april tok Kjøll så kontakt med departementet og orienterte pr. telefon om
                  de transaksjonene som skulle gjennomføres, med bakgrunn i den orienteringen som
                  ble gitt på styremøtet den 30. mars. 

Den 2. april sendte så Aker Solutions ASA og AS ut børsmelding der det fulle
                  omfanget av de fire transaksjonene og emisjonen ble gjort kjent, dessuten at dette
                  var tenkt finansiert gjennom et større obligasjonslån med Aker ASA som største
                  långiver. Det var altså først gjennom denne børsmeldingen at staten som eier ble
                  gjort kjent med hva som var gjort, direkte fra selskapets side. 

Fra den 2. april er det rimelig godt kjent hva som har skjedd, ikke minst gjennom
                  fyldig dekning i pressen. 

Begrunnelsen for mistillitsforslaget ligger i hovedsak, i hvert fall for deler av
                  opposisjonen, i det som skjedde før 2. april. Det er derfor all grunn til å stoppe
                  her. 

Staten har forankret styringen av sitt eierskap gjennom eierskapsmeldingen,
                  aksjeselskapslovgivningen og norsk anbefaling for eierstyring av selskapsledelse
                  og statens prinsipper for godt eierskap. Et sentralt prinsipp er at
                  eierbeslutninger tas i generalforsamling. Det er selskapets plikt å orientere
                  eieren, enten gjennom daglig leder eller styreleder, om spørsmål som er relevante
                  for eieren. Statens styrerepresentant erstatter ikke den kontakt som det tilligger
                  selskapet å ha direkte med departementet. En aksjeeieravtale som den som
                  foreligger her, vil ikke komme i stedet for, men i tillegg til de prinsippene som
                  gjelder. Staten har et omfattende eierskap i mange børsnoterte selskap og lang
                  erfaring med å håndheve denne type informasjon og prosesser. Meg bekjent har
                  manglende informasjonsutveksling mellom selskap og eier ikke vært et problem
                  tidligere. 

I denne saken bør det, ut fra de opplysningene som foreligger, være rimelig greit
                  å konkludere med at selskapet ikke hadde noe ønske om eller vilje til å dele denne
                  informasjonen med eieren, langt mindre drøfte det reelle innholdet.
                  Argumentasjonen som selskapet selv anfører, nemlig at det er statens styremedlems
                  ansvar å holde eieren informert, er etter mitt skjønn tynn. For selv om man tar
                  utgangspunkt i Aker ASAs forståelse av hvordan informasjonsflyten skulle gå,
                  nemlig via statens styrerepresentant, tilfløt det ikke styrerepresentanten
                  dekkende informasjon før fem dager før det ble orientert om saken i Aker Holdings
                  styremøte. Tvert imot er det mitt inntrykk at man fra selskapets side har brukt en
                  god del ressurser på å finne ut at det ikke er nødvendig med en behandling i
                  generalforsamling i Aker Solutions ASA, og dermed vedtakssak i styret i Aker
                  Holding AS. Det er fra Aker Solutions side innhentet råd om dette fra to eksterne
                  rådgivere. Begge statens rådgivere konkluderer for øvrig med at dette var en sak
                  for generalforsamlingen. 

Sett i lys av dette er derfor opposisjonens kritikk av statsråden merkelig.
                  Forutsetningen for den er nemlig at dette var tilgjengelig informasjon, som dermed
                  kunne danne grunnlaget for muligheten «til å engasjere uavhengig finansiell
                  rådgiver for å vurdere strategi og pris for transaksjonene før vedtaket ble
                  fattet.» 

Dette kunne igjen gi staten grunnlag for å vurdere pris og industriell strategi i
                  oppkjøpene på selvstendig grunnlag før vedtak ble fattet. 

Det er krevende å skulle engasjere en finansiell rådgiver for å gjennomgå
                  transaksjoner man ikke har informasjon om, for så å bruke dette som grunnlag for å
                  foreta egne vurderinger på pris og industriell strategi. Dette er etter
                  Senterpartiets skjønn kritikk som ramler på sin egen urimelighet. 

Mindre krevende blir det ikke når vi ser Fremskrittspartiets tilnærming: Først
                  kritiserer de – sammen med de andre partiene – statsråden for å ha vært for
                  passiv, så – i en egen merknad – for å ha vært for aktiv. For å bruke en metafor
                  fra meteorologien: Statsråden blir her utsatt for nordavind fra alle kanter. 

Statsråden har fått uvanlig krass kritikk fra mange hold for håndteringen etter 2.
                  april. I innstillingen er dette tonet noe ned. Det er oppsiktsvekkende i seg selv
                  når vi tar høyde for både styrken og intensiteten i kritikken som kom.
                  Fremskrittspartiet og Øyvind Korsberg mente at Brustad måtte komme seg ut av
                  snøhula og rydde opp, Høyre og Torbjørn Hansen mente at statsråden muligens kunne
                  stilles for riksrett, selv om det var litt uklart hvilke lover hun eventuelt hadde
                  brutt, mens Venstre og Sponheim nøyde seg med metaforer innenfor plantelivet og
                  med å omtale seg selv i tredje person sammen med statsministeren. Ikke bare er
                  kritikken kraftig forstummet, den er også gitt et helt nytt innhold etter hvert
                  som saken har utviklet seg. Nå er det som kjent manglende håndtering i forkant som
                  er problemet. 

Det eneste opposisjonen klarer å samle seg om, er selve mistillitsforslaget og –
                  sammen med oss – behovet for et aktivt statlig eierskap, der staten som eier tar
                  klare, velbegrunnede og selvstendige standpunkt knyttet til større strategiske
                  industrielle disposisjoner i selskapet. Det siste er greit å ha med seg, all den
                  tid det tradisjonelt er regjeringspartiene som har tatt til orde for en slik
                  utøvelse av statlig eiermakt. Og hvis dette er opposisjonens kraftsamling i
                  forkant av høstens valg, spår jeg fire nye år for sittende regjering. 

Det er etter mitt skjønn derfor liten tvil om at dette utelukkende er et spill der
                  formålet er å ramme en statsråd som lite annet har gjort enn jobben sin, en
                  statsråd som har stått i stormen og ivaretatt fellesskapets verdier og
                  aksjefellesskapets rettigheter. Ingenting er oppnådd, sier opposisjonen. Vel,
                  verdifastsettelser er kvalitetssikret av utenforstående part. Transaksjonene ble
                  gjenstand for behandling i generalforsamling, og aksjonæravtalen skal endres slik
                  at man unngår denne type hendelser i framtiden. Det er lett for Senterpartiet å
                  støtte Sylvia Brustad i denne saken. 

Jeg vil for egen regning tilføye at jeg er enig med Øyvind Eriksen i Aker ASA når
                  han skriver i brev til komiteen at 

«store belastninger kunne vært unngått hvis Aker aktivt hadde utvirket at Aker
                     Solutions selv var part slik at transaksjonene ble forelagt for
                     generalforsamlingen». 

Det er uhyre viktig at transaksjoner mellom nærstående selskaper i samme sfære
                  blir gjennomført på en måte som gjør at det ikke kan stilles spørsmål ved dem,
                  slik vi har sett her. 

For staten som eier er det etter mitt skjønn to forhold som er avgjørende. For det
                  første må staten alltid kunne dokumentere at den ivaretar sine verdier på en god
                  måte. Om verdier går tapt eller forvitrer, er det fellesskapets ressurser som
                  forsvinner, og de som stiller verdiene til disposisjon, har ikke gjort det direkte
                  eller bevisst, men gjennom demokratiske valg og innbetaling av skatt. Dermed blir
                  dette et hensyn som påhviler staten i særlig grad. For det andre må staten alltid
                  sikre at alle aksjonærers interesser blir ivaretatt – ikke bare de store, eller at
                  enkelteiere beriker seg på bekostning av aksjefellesskapet. Jeg kan ikke skjønne
                  annet enn at det er akkurat det Sylvia Brustad har gjort i denne saken, gjennom å
                  få en ny gjennomgang av verdifastsettelser og få saken til behandling i
                  generalforsamlingen. 

Har vi så i etterkant noe å lære av dette fra vår side? Ja, og det synes jeg både
                  statsråden og komiteen har tatt tak i på en god måte. Det er behov for å klargjøre
                  forventninger og rutiner i forhold til informasjonsutveksling. Likeså at dialogen
                  mellom eiere blir bedre, slik at det er enighet før og ikke etter at
                  transaksjonene er annonsert. Det er òg viktig å føre i margen at støy av den
                  størrelsen vi her har sett, ikke er heldig for selskapet. Fokus i selskapet ligger
                  på verdiskaping, på arbeidsplasser og utvikling, og at man over tid får et helt
                  annet fokus, er åpenbart i forhold til den svært viktige jobben som må gjøres hver
                  eneste dag i selskaper av denne størrelsen. Dette er et ansvar som påligger alle
                  parter i et eierfellesskap, og staten vil alltid ha minst like store krav til
                  prosess og dokumentasjon som andre eiere, av ovenfornevnte årsaker. 

Mistillitsforslag er ingen lek. Utenom riksrettstiltale er mistillitsforslag
                  Stortingets viktigste og mest potente våpen overfor den utøvende makt, både
                  overfor enkeltstatsråder og regjeringen under ett. Tidvis har mistillitsforslag
                  endret norsk politisk historie. Det klassiske eksemplet er mistillitsforslaget fra
                  mindretallet i kommunalkomiteen og skog-, vassdrags- og industrikomiteen mot
                  regjeringen Gerhardsen den 23. august 1963, etter gruveulykken i Kings Bay på
                  Svalbard. Det forslaget ble vedtatt med 76 mot 74 stemmer og førte til at
                  regjeringen søkte avskjed. Siden ble norsk politikk varig endret. Lyng-regjeringen
                  viste at Arbeiderpartiet ikke var ment å styre for alltid. Det mistillitsforslaget
                  er ett av over 60 siden annen verdenskrig. Det var et reelt mistillitsforslag,
                  ment på ramme alvor, fremmet i forbindelse med en alvorlig sak – og det fikk
                  konsekvenser. 

Dagens mistillitsforslag blir ikke noe vannskille i norsk politisk historie – i
                  beste fall blir det en historisk parentes. Etter beste evne har jeg lett etter
                  paralleller, noe å sammenlikne med. Mitt stalltips er at det kommer i samme
                  divisjon som flere av mistillitsforslagene som representanten Carl I. Hagen har
                  fremmet. Den 19. november 1974 fremmet han mistillitsforslag mot
                  utenriksministeren angående utenriksministerens redegjørelse. Det ble forkastet
                  mot én stemme – sannsynligvis Hagen selv. Etter at Fremskrittspartiet bidrog til å
                  felle Willoch-regjeringen, prøvde Hagen åpenbart å gjøre det godt igjen gjennom en
                  serie mistillitsforslag mot regjeringen Brundtland. Det første i rekken satte han
                  fram allerede under trontaledebatten den 20.–21. oktober 1986. Forslaget ble, som
                  kjent, ikke bifalt, mot 2 stemmer. Det er dermed nytt fra den kanten når Carl I.
                  Hagen sier at mistillitsforslag ikke skal fremmes i utide. 

Når skal Stortinget så fremme mistillitsforslag? Jo, når Regjeringen har brutt
                  opplysningsplikten overfor parlamentet, handlet i strid med Stortingets vilje,
                  føringer og lovvedtak. Vi kommer ikke unna ordet «alvor» i denne sammenhengen.
                  Mistillitsforslaget mot statsråd Brustad kommer til kort målt opp mot alle disse
                  kriteriene. Først og fremst virker det skreddersydd for media, og bortenfor
                  Stortingets plikt til å opptre seriøst, alvorlig og til og med anstendig. Samtidig
                  krever et slikt forslag i seg selv alvorlig ettertanke og nøye vurdering. For min
                  egen del har jeg kommet til at jeg ikke kunne ha støttet det, selv om jeg hadde
                  representert et opposisjonsparti. Det er for tynt, for useriøst og for vanskelig å
                  ta på alvor. 

Hamsun skrev at om hundre år er allting glemt – vel å merke med unntak av akkurat
                  den setningen. Dagens mistillitsforslag vil være borte fra det kollektive minnet i
                  god tid før hundre år har passert. Skjønt, hvem vet? Kanskje dukker det opp som et
                  eksempel på meningsløse og dødfødte mistillitsforslag, akkurat som Hagens
                  mistillitsforslag mot utenriksministeren i 1974. 

Det blir ikke skrevet viktig politisk historie her i dag. Vi er lysår unna Kings
                  Bay-saken. Ansvaret ligger hos opposisjonen. De har sikkert gjort som best de
                  kunne. Det er deres unnskyldning. Det er også deres dom, for å sitere en av de
                  fremste som har hatt sitt virke her i denne salen. 

 Det blir replikkordskifte. 

 Fristelsen ble for stor da jeg hørte representanten Borten Moes leksjon om
                  tidligere mistillitsforslag og synspunkter. Jeg vil bare minne om at i denne
                  perioden er dette det første mistillitsforslaget. Så det er lenge siden vi har
                  fremsatt det i utide – noe vi for øvrig aldri har gjort, og noe jeg aldri har
                  gjort. 

Jeg husker også godt det første i 1974. Det er helt riktig at det bare fikk én
                  stemme. Det var fordi jeg slo et slag for en mye mer aktiv holdning overfor
                  Sovjetunionens okkupasjon av de tre baltiske land, som jeg syntes var unnfallende.
                  Jeg er veldig glad for at den holdningen jeg stod for den gang, senere har vunnet
                  frem. 

Så jeg vil spørre Ola Borten Moe: Hvor i all verden har han fått det fra at jeg
                  har vært med på å felle regjeringen Willoch? Regjeringen Willoch stilte et
                  kabinettspørsmål. Jeg hadde intet ønske om at den skulle gå av. Til og med etter
                  at Willoch hadde erklært at han ville gå av, bad jeg ham om at vi måtte få en
                  annen borgerlig regjering med en annen statsminister. Så vil Ola Borten Moe være
                  så snill å bekrefte hvor i all verden han har det fra at jeg har felt den
                  regjeringen. Man feller nemlig med mistillitsforslag – det er felling av en
                  regjering. Det å ikke bøye av for et kabinettsspørsmål, er ikke å felle
                  regjeringen. 

 Vi beveger oss vel nå strengt tatt i ytterkanten av hva denne saken handler om.
                  Men Hagen har rett i at regjeringen Willoch stilte et kabinettsspørsmål på
                  bensinavgiften. Det valgte Hagen ikke å rette seg etter, med den konsekvensen at
                  regjeringen Willoch gikk og regjeringen Brundtland kom. I mitt hode har derfor
                  Hagen et klart ansvar for at Willoch gikk av som statsminister i 1986. 

 Flere har ikke bedt om ordet til replikk. 

 Den sittende regjering gikk til valg på en aktiv næringspolitikk. Etter fire år
                  kan vi oppsummere den aktiviteten til nesten utelukkende å være å sende ut
                  forvirrende signaler om hva og hvordan statlig eierskap skal være. 

Vi har hatt saker som opsjoner i Hydro, hvor det visstnok var riktig av staten å
                  gripe inn, om ny styreleder i Statoil, hvor det først var feil, men deretter
                  riktig av staten å gripe inn, om oljesand i StatoilHydro, som det visstnok ikke
                  var riktig av staten å gripe inn i, flere saker knyttet til Telenor og en statlig
                  innsatt dørfabrikk i Årdal, for å ta et lite, skjønnsomt utvalg. Om staten har
                  vært eneeier, majoritetseier eller minoritetseier, har vært sauset sammen i en
                  eneste stor rød-grønn røre, hvor svaret uansett spørsmål er aktiv næringspolitikk. 

Framfor alt har vi den saken vi behandler i dag: Statens eierskap i Aker Holding,
                  et eierskap som i dag framstår som enda mindre fornuftig enn det gjorde da det ble
                  tvunget gjennom av stortingsflertallet. Det er som Bergens Tidende skrev lett
                  filosofisk på lederplass den 18. april i år: 

«Vi eier, altså er vi» 

Jeg har tidligere sagt at denne saken er den største rød-grønne skandalen i denne
                  fireårsperioden. Skandalen er først og fremst at staten i det hele tatt ble eier i
                  Aker og den manglende prosess som var i forkant av det statlige oppkjøpet, både
                  hva gjelder pris og manglende ekstern kvalitetssikring, men også avtaleverket
                  mellom de ulike eierne i Aker Holding. Ettertiden har jo vist at det er et
                  avtaleverk som absolutt ikke er bra nok, noe statsråd Brustad også har innrømmet. 

Dette er i og for seg en kritikk som først og fremst bør rettes mot tidligere
                  næringsminister Dag Terje Andersen. Men når Venstre likevel slutter seg til og vil
                  stemme for mindretallsforslaget, som uttrykker mistillit mot statsråd Brustad i
                  dag, er dette basert på svært passiv og uryddig håndtering fra statsrådens side.
                  Jeg har lyst til å legge til: Som flere har vært innom, er det ikke dagligdags å
                  ha et mistillitsforslag til behandling. Og det er definitivt ikke dagligdags i
                  denne salen at et mistillitsforslag vil få støtte fra det som er et stort
                  mindretall, ja, partier som faktisk hadde flertall bak seg ved valget, men som i
                  denne salen utgjør et stort mindretall. Forsøk fra enkelte representanter fra
                  Regjeringen og regjeringspartiene på å hovere over behandlingen av dette
                  mistillitsforslaget, at det er et taktisk spill osv., har gjort meg rimelig
                  opprørt. For det er manglende respekt for det samme mindretallet og mindretallets
                  partier, som definitivt ikke bruker noe mistillitsforslag i utrengsmål eller har
                  noen andre motiver bak mistillitsforslaget enn det som direkte står i
                  innstillingen og er knyttet til statsrådens embetsførsel. Det er rett og slett så
                  vidt det er flertall for å si i klartekst at denne statsråden ikke har Stortingets
                  tillit. Det burde ingen hovere over, så sjelden som mistillitsforslag fremmes. Det
                  er en alvorlig situasjon når Stortinget ved navnopprop senere skal stemme over et
                  mistillitsforslag. Sist jeg var i en slik situasjon, satt jeg på regjeringssiden i
                  Bondevik I-regjeringen, og opplevde at en regjering måtte gå fordi man skulle
                  tvinges til å endre forurensningsloven til å tillate mer forurensing. 

Så tilbake til Aker-saken: Allerede den 18. september 2008 ble staten, gjennom sin
                  representant i styret, kjent med planer om interne transaksjoner i Aker. Flere
                  møter senere ble ytterligere informasjon om dette gitt. Staten gjorde ingenting
                  for å stoppe, hindre, utrede eller få mer informasjon om dette før saken ble kjent
                  gjennom en børsmelding fra Aker 2. april, og i mediene dagen etterpå. På dette
                  tidspunktet var vedtak fattet og avtale signert – helt lovlig og legitimt, skulle
                  det vise seg. 

Etter noen dager med pressestøy våkner næringsminister Sylvia Brustad øyensynlig
                  5. april og iverksetter en uavhengig gransking. To dager senere sier Brustad at
                  hun mener transaksjonene mellom Aker og Aker Solutions må kanselleres. Staten,
                  gjennom næringsministeren, engasjerte også selskapet Pareto til å gjennomgå de
                  finansielle sidene ved transaksjonene. På tross av at begge disse rapportene
                  konkluderer med at transaksjonene var ulovlige og verdifastsettelsen for høy,
                  valgte staten og statsråd Brustad ensidig å legge vekt på Akers egen rapport fra
                  selskapet USB Investment Bank, som konkluderte med at transaksjonene var
                  gjennomført «fair». Hvorfor statsråden i påsken var «forbanna og frustrert»,
                  iverksatte undersøkelser både om lovligheten av vedtakene, gjennom Selmer, og om
                  verdifastsettelsen, gjennom Pareto, for deretter ikke å bry som om konklusjonene i
                  disse egeninitierte, eksterne utredningene, er fortsatt et ubesvart spørsmål. 

Det vi står igjen med, er en statsråd som i realiteten har gått fra å være
                  «forbanna», til å legge seg paddeflat for Røkke og Aker, og som prøver å
                  framstille det som en seier at det ble en generalforsamling – en generalforsamling
                  som staten, for det første, var helt uinteressert i, og der det, for det andre,
                  ikke ble beveget på et komma i de avtaler som er inngått. 

Hva kan vi lære av denne saken? For meg er det en del momenter som vil være
                  viktige i framtiden. Statlige oppkjøp fører til at vi får en betydelig
                  maktkonsentrasjon på statens hånd. Det fører til uryddige forhold, ved at staten
                  sitter på flere sider av bordet samtidig. Derfor må vi i det minste ha
                  prinsipielle debatter i forkant av et oppkjøp av denne typen. Det er stor
                  forskjell på eierskap i denne typen selskaper, med deres kultur, og eierskap i de
                  tradisjonelle statsbedriftene, der det er åpenbare historiske og politiske
                  begrunnelser for det statlige eierskapet. 

Jeg vil stoppe opp ved det som har vært et sentralt poeng i debatten, nemlig
                  spørsmålet om kommunikasjon og det som representanten Foss kalte
                  tosporskommunikasjon. Jeg synes ikke det er kommet tydelig nok fram i debatten at
                  statens oppkjøp i Aker – staten som minoritetsaksjonær i Aker sammen med én stor
                  og dominerende majoritetsaksjonær – er noe grunnleggende nytt når det gjelder
                  statlig eierskap. Vi skal huske at det meste av det statlige eierskapet, som
                  Næringsdepartementet håndterer – og som også jeg i en periode har hatt gleden av å
                  håndtere, som næringsminister – gjelder selskaper hvor staten er etablert som
                  eier. Over lang tid har staten vært eier, det er historisk begrunnet og tradisjon
                  for å ha staten som eier. Jeg kan bekrefte det som er blitt sagt når det gjelder
                  eierskap i denne typen bedrifter, at det foregår en betydelig uformell kontakt
                  mellom selskapenes ledelse og Næringsdepartementet – og, svært ofte,
                  næringsministeren personlig. Det er bare å nevne Hydro, Statoil, Telenor og andre
                  selskaper. Her er konsernledelse og styreformann veldig våkne når det gjelder den
                  spesielle situasjonen staten er i som eier, og sørger for å tilflyte veldig mye
                  informasjon. Jeg må si at jeg av og til syntes det var oppsiktsvekkende å se hvor
                  stort engasjement de kunne vise – at de på et tidlig stadium nær sagt delte sine
                  tanker om hva man kunne tenke seg å finne på framover, og som eventuelt kunne bli
                  en belastning for staten som eier. Jeg kunne ha brukt hele taletiden min i dag på
                  å fortelle historier om dette. Dette er altså selskaper med en etablert kultur for
                  å ha staten som eier. Det er en bred forståelse for hvordan det skal håndteres, og
                  det har ikke vært nødvendig å formalisere dette. 

Staten går inn som eier i Aker, sammen med Røkke. Noen forhold burde være åpenbare
                  for staten – ikke minst ut fra de erfaringer Næringsdepartementet har som
                  myndighet i ulike sammenhenger knyttet til Aker og Røkke-systemet,
                  ervervsbehandling, oppkjøp av ulike selskaper osv. – når man involverer seg med
                  ham som eier, og med hans måte å drive selskaper på. Jeg vil understreke at jeg
                  aldri har sett noe annet enn at Røkke holder seg på den rette siden av loven – men
                  heller ikke mer. Det brukes millimetermål. Og verken han eller hans selskaper,
                  tror jeg, bruker veldig mye tid på å bekymre seg over de problemer staten skulle
                  kunne ha med sitt eierskap. 

Dette er kunnskap Næringsdepartementet har på det tidspunktet da man skulle inngå
                  i dette eierskapet. Og da slår det meg: Ett alternativ er at representanten Hagen
                  har helt rett. Staten – med de kunnskaper og erfaringer man hadde – valgte ikke å
                  formalisere dette, fordi man ikke hadde tenkt å utøve den type eierskap som man
                  gjør i øvrige selskaper der staten er eier. Man hadde rett og slett tenkt å
                  gjennomføre det som jeg mener er en politisk begrunnelse for dette eierskapet og
                  dette oppkjøpet – og for øvrig la Røkke få lov til å holde på videre med å skape
                  verdier og bygge selskaper. Så kom da denne situasjonen, der det viste seg at
                  staten og næringsministeren tydeligvis hadde behov for å utøve en type aktivitet
                  som jeg tror ikke var meningen da man etablerte dette eierskapet. 

Det andre alternativet er at staten, med all den kunnskap man har, og den helt nye
                  situasjonen man skulle gå inn i, i dette tilfellet ved å være en
                  mindretallsaksjonær, selvsagt måtte sørge for å formalisere dette, hvis det er
                  mulig å gjøre det i en aksjonæravtale, for å få en spesialbehandling, som dette
                  faktisk er, ved at staten skal ha bred dialog og inngående kontakt med selskapet –
                  eller på annen måte sikre at den formelle eller uformelle kontakten mellom
                  selskapet og departementet, altså staten som eier direkte utenom styret, ville
                  finne sted. Jeg tror ikke en hadde grunn til å tro at Røkke-systemet og Aker ville
                  gjøre slik som Hydro, Statoil og alle de andre selskapene ville ha gjort. Det
                  måtte nok ha vært skrevet i fjell – og blitt lest opp nesten hver dag – for å
                  kunne ha sikret at man hadde etablert den rutinen. Og i så fall er forsømmelsen at
                  man ikke gjorde det. 

Så skal jeg avslutte med å peke på den begrunnelsen jeg har for å kalle dette den
                  største skandalen i denne perioden. Det er, isolert sett, ikke statsråd Brustads
                  håndtering rundt påsketider, men hele løpet, som endte med at staten gikk inn og
                  betalte knappe 5 milliarder kr til Røkke, uten at Røkkes makt – det er godt
                  dokumentert i det siste – er blitt noe som helst forringet. Han kan fortsette som
                  før med disse selskapene, men med en betydelig pengesum i lommen. Han har fått det
                  han alltid har ønsket seg, tror jeg, nemlig en minoritetsaksjonær med mye penger –
                  og kan fremdeles beholde den makt han trenger. 

Det har vært et politisk spill rundt dette oppkjøpet. Jeg satt som parlamentarisk
                  leder i dette hus da jeg i januar 2007 fikk en telefon – jeg har nevnt dette før
                  fra denne talerstol – fra en rasende Røkke, som var satt på sidelinjen i
                  fusjonsforhandlingene mellom Statoil og Hydro. Han skjelte ut den rød-grønne
                  regjeringen og mente han hadde krav på en bedre behandling, fordi han så aktivt
                  hadde støttet Arbeiderpartiet under valgkampen i 2005. Dette sa han i klartekst i
                  telefonen. Han sa noe lignende også til de andre parlamentariske lederne. Etter
                  den runden, den støyen og den oppmerksomheten som var om Røkkes åpenbare misnøye
                  med at han ikke fikk noen politisk spesialbehandling, var det stille i noen
                  måneder – helt til vi i slutten av juni fikk nyheten om at statsråd Andersen,
                  sammen med andre gode venner i LO og næringsliv, hadde forhandlet fram denne
                  avtalen, og staten kom inn som eier. 

Det skal argumenteres lenge og godt før jeg kommer til å tro på at ikke dette
                  oppkjøpet hadde en sterk politisk begrunnelse. Jeg synes det er ganske vel
                  dokumentert i det som skjedde rundt påsketider, under en dårlig styring og ledelse
                  av statsråd Brustad, at man var så opptatt av å oppnå den politiske begrunnelse at
                  det solide arbeidet som Næringsdepartementet nesten alltid ellers gjør i slike
                  saker, hadde man ikke tid til å gjøre i det tilfellet. Man skulle oppnå politikken
                  og var ikke så forferdelig opptatt av butikken. 

 Staten er en stor eier i norsk næringsliv. Mange av selskapene der staten eier
                  aksjer, har verdensledende kompetanse og bidrar gjennom sin tilstedeværelse og
                  ledelse i Norge til å opprettholde et nyskapende og konkurransedyktig næringsliv.
                  Dette gjelder også Aker Solutions, som er en ledende og global leverandør av
                  avanserte teknologiske løsninger. Selskapet er langt framme bl.a. når det gjelder
                  å levere løsninger for å hente opp petroleum på store havdyp og under utfordrende
                  klimatiske forhold. 

Et betydelig innslag av norsk, langsiktig eierskap bidrar til å sikre at
                  bedriftene har hovedkontor og forskningsaktiviteter i Norge. Det er av stor
                  betydning. Ved hovedkontoret til Aker Solutions fattes beslutninger av stor
                  betydning for selskapets forretningsmessige og strategiske utvikling og for
                  utviklingen av andre norskbaserte virksomheter som er underleverandører til dette
                  selskapet. 

Det er i denne sammenhengen vi må se det statlige eierskapet i Aker Holding, som
                  er forankret i Stortinget ved vedtaket av 11. desember 2007, der Nærings- og
                  handelsdepartementet fikk fullmakt til å gjennomføre et kjøp av 30 pst. av aksjene
                  i Aker Holding. 

Eierskapet i Aker Holding sikrer som kjent staten, gjennom en aksjonæravtale,
                  negativ kontroll over en del viktige spørsmål, som bl.a. plassering av Aker
                  Solutions’ hovedkontor, sjøl med en relativt liten eierandel på 12 pst. 

Den 2. april i år offentliggjorde, som kjent, Aker Solutions de fem mye omtalte
                  aksjetransaksjonene og en lånetransaksjon. Aker ASA-konsernet var part i alle
                  disse transaksjonene. Det samlede omfanget var betydelig. Aksjemarkedet reagerte
                  negativt på nyheten om transaksjonene. 

På bakgrunn av den informasjon som var tilgjengelig 2. april, gav jeg uttrykk for
                  at departementet mente at beslutningsprosessen burde vært annerledes, og, som jeg
                  tidligere også har orientert kontroll- og konstitusjonskomiteen om, bad jeg om tre
                  ting: 

For det første ville jeg på vegne av staten ha en uavhengig gjennomgang av
                        transaksjonene. 

For det andre bad jeg om at transaksjonene i mellomtida måtte stilles i
                        bero. 

For det tredje bad jeg om at denne saken burde bli behandlet på
                        generalforsamling, slik at alle aksjonærer kunne få sagt sitt, for dette
                        handler også om å verne om aksjonærdemokratiet. 

Dersom dette ikke kunne oppfylles, mente jeg at transaksjonene måtte reverseres. I
                  den løsninga som nå foreligger mellom Aker, Saab, Investor og staten, er disse
                  forholdene ivaretatt. Den løsninga som nå foreligger, tilfredsstiller derfor de
                  kravene som vi stilte. 

Jeg vil også understreke at jeg aldri på noe tidspunkt i denne fasen har gitt
                  uttrykk for noen oppfatning rundt prisen eller strategien bak transaksjonene. 

Jeg merker meg at i innstillinga fra kontroll- og konstitusjonskomiteen viser en
                  samlet komité til behovet for et aktivt og bevisst eierskap fra statens side. Det
                  er jeg helt enig i, og det er i tråd med Regjeringas eierskapspolitikk slik den
                  kommer til uttrykk i St.meld. nr. 13 for 2006–2007, Et aktivt og langsiktig
                  eierskap. 

Jeg har også merket meg at komiteen mener saken illustrerer behovet for en
                  tydeliggjøring av statens forventninger når det gjelder informasjon fra
                  selskapene. Nærings- og handelsdepartementets erfaring opp gjennom årene er at
                  dette gjennomgående ikke har vært noe problem. På bakgrunn av denne saken er det
                  likevel naturlig å gjennomgå dette. 

Tre av de fire eierne i Aker Holding AS – staten, Saab og Investor samt
                  styremedlemmer både i Aker Holding AS og i Aker Solutions ASA – stilte spørsmål
                  ved beslutningsprosessen. Videre påpekte Aker ASAs eget revisjonsutvalg den 14.
                  april i år at de gjerne skulle sett at disse transaksjonene hadde vært bedre
                  forankret. 

Det er selskapet ved daglig leder og styret som skal sørge for en forsvarlig
                  saksbehandling, og det er selskapets ansvar å informere og eventuelt også
                  involvere eierne slik at de kan ivareta sine interesser. Styrevervet er et verv
                  for selskapet, og et styremedlem er selskapets tillitsvalgte og representerer hele
                  aksjonærfellesskapet, også når representanten er valgt av staten. Selskapet kan
                  derfor ikke anta at en sak er forankret hos staten bare styremedlemmet er valgt av
                  staten og skulle vært informert. Med andre ord: De møter departementet har med et
                  styremedlem, erstatter ikke den kontakt som det tilligger daglig leder og
                  styreleder å ha med aksjeeierne på vegne av selskapet. 

Jeg registrerer at det er blitt reist kritikk mot den løsninga vi nå er enig om,
                  bl.a. på bakgrunn av at generalforsamlingsbehandlinga visstnok ikke skulle være
                  reell ettersom staten på forhånd hadde bestemt seg, og ettersom behandlinga
                  skjedde etter at transaksjonene var gjennomført. 

Til det første vil jeg si at det er en selvfølge at eierne i Aker Holding, altså
                  Aker, Saab, Investor og staten, på forhånd var blitt enige om hvordan Aker
                  Holding, som største aksjonær i Aker Solutions, skulle stemme på
                  generalforsamlinga. Det skulle bare mangle! Det innebærer 

ikke

 at generalforsamlingas behandling av transaksjonene var uten
                  betydning, tvert imot. Når Aker Solutions og andre selskaper har sonderinger med
                  store eiere i forkant av generalforsamlinger, er det nettopp for å unngå den type
                  situasjoner der store eiere stemmer ned viktige forslag. Slik gjøres det i andre
                  store saker, slik det f.eks. skjedde ved utskillelsen av Yara fra Hydro, ved
                  sammenslåinga mellom Hydros oljevirksomhet og Statoil, ved tilbakekjøpsprogrammer
                  av egne aksjer i flere av de børsnoterte selskapene, osv. 

Til det andre, om at behandlinga skjedde etter at transaksjonene var gjennomført,
                  vil jeg si at vi gjerne hadde sett at generalforsamlinga i Aker Solutions fikk
                  behandle transaksjonene før disse ble gjennomført – sjølsagt. Det er jo nettopp
                  det som er kjernen i denne saken. Jeg vil vise til at Aker Solutions i en
                  pressemelding den 20. april skrev at inntil en ny gjennomgang av uavhengige
                  rådgivere var klar, 

«vil virksomhetene som er kjøpt fra Aker ASA-konsernet bli opprettholdt som
                     selvstendige enheter. Aker ASA har på sin side akseptert at oppgjøret for
                     aksjene i de aktuelle selskapene Aker Oilfield Services, Aker DOF Deepwater,
                     Odim og Midsund Bruk ikke vil skje før i slutten av mai». 

Nå har transaksjonene som kjent fått generalforsamlingas tilslutning, og det er vi
                  fornøyd med. 

Jeg trur alle kan være enige om at vi helst skulle ha vært foruten den situasjonen
                  som vi har vært oppe i de siste månedene. Staten er som kjent imidlertid en stor
                  eier i et stort antall selskaper, og statlig eierskap er svært viktig for norsk
                  økonomi, for norske arbeidsplasser og for norsk næringsliv. 

Departementet forvalter eierandeler i 20 selskaper. Departementet forvalter på
                  vegne av staten verdier for flere hundre milliarder kroner. Derfor må vi også,
                  sjøl om det kan være ubehagelig, være helt tydelige på hvor grensa går mellom hva
                  selskapene kan og skal håndtere på egen hånd, og hvilke saker vi som eiere skal
                  være med og bestemme i. Når det oppstår situasjoner hvor det er tvil om hvor denne
                  grensa går, må vi ta den jobben det er å rydde opp, sjøl om det er krevende for
                  alle som er involvert. Jeg er tilfreds med at vi nå har en løsning, og at saken er
                  blitt forelagt eierne, slik både Saab, Investor og staten har bedt om. 

Aker Solutions er et av de viktigste industri- og teknologiselskapene i Norge. Jeg
                  er nå opptatt av å se framover og bidra til en fortsatt positiv utvikling av dette
                  selskapet av hensyn til norske arbeidsplasser. 

Gjennom statens eierskap sikrer vi at dette viktige selskapet skal drives fra
                  Norge også framover. 

 Det blir replikkordskifte. 

 Kort tid etter at statsråden via media ble gjort kjent med dette oppkjøpet av fem
                  selskaper, gav hun uttrykk for – og jeg kan ikke sitere henne på dialekt, slik
                  andre har gjort, for å gi henne ære for dialekten – å være forbannet og frustrert.
                  Hvorfor gav statsråden uttrykk for det, når statens representanter i aksjonærmøtet
                  den 13. mars ble gjort vel kjent med 80–90 pst. av denne transaksjonen, og når
                  statens representanter også kjente til prinsippet om nærstående selskaper – alt av
                  det prinsipielle og det meste av omfanget var kjent for statens representanter 13.
                  mars? Det ble ikke gitt noe signal om at staten ønsket en
                  generalforsamlingsbeslutning i Aker Solutions ASA. Hvorfor i all verden gav
                  statstråden senere uttrykk for at hun var frustrert og forbannet? 

 Det at vi har vært opptatt av å ha en annen prosess i denne saken, er en
                  oppfatning vi deler med Saab og Investor. Det som skjedde på møtet den 13. mars,
                  var at vi – ja, riktig – fikk informasjon om Aker Oilfield Services. Det var kjent
                  i markedet allerede fra 24. februar, men det departementet 

ikke

 ble informert om, var at disse transaksjonene skulle skje i
                  datterselskap, vi fikk ikke informasjon om at det var et lån, og vi fikk ikke
                  informasjon om pris og vilkår. 

Det departementet understreket, var at det var veldig viktig med ryddighet når det
                  gjelder interntransaksjoner. Vi fikk forsikringer fra selskapet om at dette skulle
                  gjennomføres på en måte som gjorde at det ikke skulle kunne stilles spørsmål ved
                  det. På den bakgrunn hadde ikke vi på det tidspunkt noe grunnlag for ikke å ha
                  tillit eller gripe inn i denne saken. Men når denne saken framstod 2. april i det
                  fulle omfang, slik det så ut, var det nødvendig på vegne av staten å be om at vi
                  fikk dette i generalforsamling, fikk en uavhengig gjennomgang og fikk en bedre
                  behandling av denne saken. 

 Jeg har tre konkrete spørsmål. 

Spørsmål 1: I eiermøte 13. mars ble det kjent at det forelå en transaksjon – i
                  hvert fall 80 pst. av en transaksjon – mellom nærstående. Hvorfor gav ikke statens
                  representanter da uttrykk for at man ønsket en generalforsamlingsbehandling? 

Spørsmål 2: Angrer statsråden på at hun bestilte to rapporter, altså UBS-rapporten
                  og Pareto-rapporten, som gav motstridende råd om verdivurdering og
                  strategivurdering av transaksjonene? 

Spørsmål 3: Etter departementets juridiske vurdering, bl.a. basert på
                  Selmer-rapporten: Kunne vedtakene om transaksjonene vært omstøtt, ut fra en
                  juridisk vurdering? 

 Det var tre spørsmål, og jeg skal prøve å rekke å svare i hvert fall på noen av
                  dem. 

La meg starte med rapportene om den uavhengige finansielle gjennomgangen. – Nei,
                  jeg angrer sjølsagt ikke på det. La meg starte med UBS, som representanten kjenner
                  godt til, også gjennom den høringa som var i kontroll- og konstitusjonskomiteen.
                  Det er en rapport som alle eiere var enige om at vi skulle bestille. Vi var enige
                  om mandatet, og vi har, som kjent, også blitt enige om resultatet. 

Den store forskjellen på UBS og Pareto, er at UBS baserer seg på
                  interninformasjon, mens Pareto ikke gjør det. Det har vært kjent fra dag én. Men
                  på vegne av staten har vi vært opptatt av å få alle fakta på bordet. Det har vært
                  vårt anliggende i denne saken. Nå har vi fått alle fakta på bordet, og vi har
                  funnet en løsning i forhold til hvordan vi skal kunne gå videre. 

Når det gjelder møtet 13. mars – som i og for seg også var et spørsmål
                  representanten Hagen hadde – var det vi ikke fikk greie på den dagen, at
                  transaksjonene skulle skje i datterselskap, og vi fikk ikke informasjon om lån,
                  pris og vilkår. Det er ganske vesentlige opplysninger. Men det kom til syne den 2.
                  april, og det var på den bakgrunn vi bad om å få en ordentlig gjennomgang av denne
                  saken. Det har vi nå fått, og jeg er glad for at vi har en løsning. 

 Statsråden viser i denne saken handlekraft først etter at de omstridte
                  transaksjonene er vedtatt og offentlig kjent. Hun går svært hardt ut mot Aker. Hun
                  krever at transaksjonene skal behandles på generalforsamling eller nullstilles.
                  Deretter kapitulerer hun fullstendig, og sier seg glad for at det holdes
                  generalforsamling, og at staten forplikter seg til å stemme for samtlige
                  transaksjoner. Når generalforsamlingen kommer, tar ikke Nærings- og
                  handelsdepartementet seg engang bryet med å stille opp. Professor Ole Gjems-Onstad
                  fra BI sier om Aker-saken til E24: 

«Det snakkes høyt om statlig eierstyring. Dette er et eksempel på det stikk
                     motsatte.» 

Kristelig Folkeparti finner det svært alvorlig at Regjeringen i denne saken har
                  satt statlig eierskap i det vi må betegne som miskreditt. 

Mener statsråden at statens eierskapsutøvelse gjennom Aker Holding er
                  gullstandarden for statlig eierskap, en form for eierskap vi vil komme til å se
                  mer av fra den rød-grønne regjeringen? Eller – og det er veldig viktig – erkjenner
                  hun på noe punkt at noe kunne ha vært gjort annerledes? 

 La meg først si at det har vært spesielt tre ting vi har vært opptatt av, i likhet
                  med Saab og Investor. Det ene var prosessen, det andre var å få generalforsamling
                  og det tredje var en uavhengig gjennomgang. Alt det har vi fått. I tillegg er vi
                  enige om at vi ikke skal komme opp i den type situasjoner for framtida, og derfor
                  gjør vi også endringer i aksjeeieravtalen fordi det åpenbart har vært en diskusjon
                  rundt allmennaksjeloven § 3-8. 

Når det så gjelder spørsmålet rundt generalforsamling i Aker Solutions, er jeg
                  ganske forundret over den kritikken som har kommet der. Det må da være kjent at
                  for at en skal få møte på generalforsamling, må en være direkte aksjonær. Vi er
                  ikke direkte aksjonær i Aker Solutions. Derfor møtte vi der, slik det ryddig og
                  skikkelig skal gjøres, gjennom en representant for Aker Holding. Jeg håper ikke
                  representanten Lånke mener at vi skal møte på generalforsamlinger der vi ikke har
                  noe å gjøre. Det hadde vi ikke på denne generalforsamlingen. 

 Et sentralt spørsmål i innstillingen er at staten ved statsråden og Aker-systemet
                  har et litt ulikt syn på hvordan eierkommunikasjonen skal være. Aker-systemet gir
                  uttrykk for at de vil ha den dialogen med sitt styre, mens staten mener at den i
                  tillegg bør foregå direkte til store og viktige eiere, slik som staten er vant med
                  i mange andre sammenhenger. Det er ikke nedfelt i den aksjonæravtalen som ble
                  inngått i 2007, at Aker skal forholde seg direkte til eieren, slik staten er vant
                  med i annet eierskap. 

Mitt spørsmål er: Ble det i 2007, eller på et senere tidspunkt, klargjort, f.eks.
                  ved en muntlig avtale eller forståelse med Aker og majoritetseier Røkke, hvordan
                  staten ville ha det? Og: Hvis det på noe vis ble klargjort – og hvis statsråden
                  mener at det på noe vis ble klargjort – er det slik å oppfatte at Aker, eventuelt
                  majoritetseier Røkke, har brutt en avtale, eventuelt en forståelse, som var med
                  staten om hvordan staten ville ha denne direkte kommunikasjonen i tillegg til
                  styret? 

 Det følger både av eierskapsmeldinga og av vanlig praksis at det er selskapet ved
                  styrets leder og/eller administrerende eller daglig leder som har ansvaret for å
                  informere og involvere store eiere i store og viktige saker som dette er et
                  eksempel på. Det kommer i tillegg til, i dette tilfellet, en styrerepresentant som
                  er valgt fra statens side. Det skjedde f.eks. ved emisjonen i forbindelse med SAS,
                  og det skjedde i forbindelse med at Telenor ville gå inn i India. Jeg er helt
                  sikker på at representanten Sponheim sjøl har lang erfaring i hvordan dette
                  foregår. 

Jeg trur det har blitt åpenbart for alle i denne saken at det her har vært noe
                  ulik forståelse rundt det spørsmålet. Det kommer vi til å rydde opp i for framtida
                  i forhold til dette selskapet fordi det er helt klart – som det er nedfelt både i
                  eierskapsmeldinga og i det som er vanlig praksis i alle de selskaper vi har
                  eierandeler i – at det foregår på den måten at det er selskapet som har ansvaret.
                  Det har også tidligere skjedd i Aker, f.eks. når det gjelder navnesaken, der man
                  gikk over fra Aker Kværner til Aker Solutions, hvor vi fikk informasjon fra
                  ledelsen i selskapet. 

 Statsråden bruker uttrykket at det var litt «ulik forståelse» av
                  kommunikasjonsformen mellom Aker og Nærings- og handelsdepartementet. Det er vel å
                  ta litt forsiktig i. Komiteen sier faktisk ganske samstemmig at det var diametralt
                  motsatt oppfatning av dette spørsmålet. Mitt spørsmål til statsråden er: Har
                  Nærings- og handelsdepartementet et medansvar for den ulike forståelsen eller for
                  at man rett og slett ikke forstod hverandre? 

Jeg husker at statsråden i en presseuttalelse har sagt at uttrykkene «forbannet og
                  frustrert» kunne hun kanskje ha moderert noe. Jeg er takknemlig for alle bidrag
                  til selvkritikk av den typen. Spørsmålet er: Er det noe annet statsråden ville ha
                  gjort annerledes, i etterpåklokskapens lys? 

 La meg først si at det er vanlig praksis at selskapene gjennom sine daglige ledere
                  og administrerende direktører kommer til departementet og informerer om ulike
                  sensitive saker – mange av dem blir ikke noe av, mange av dem blir noe av. 

Når det gjelder denne prosessen, mener jeg det var helt nødvendig og riktig av meg
                  på vegne av staten, på lik linje med reaksjonen som kom fra Saab og Investor og
                  flere styremedlemmer, å få en annen behandling av denne saken. Vi har nå funnet en
                  løsning, og vi er enige om hvordan vi skal gjøre dette for framtida. Vi kommer som
                  kjent også til å gjøre justeringer i aksjonæravtalen. 

Så trur jeg denne saken også viser at det er mange som trenger å ta lærdom av
                  hvordan dette er håndtert. Det punktet som det bl.a. er grunn til å se på, og som
                  vi er i gang med, er tydeliggjøring av kommunikasjon i forhold til statens
                  representant. Vi mener at det har vært klart hele tida, men så lenge det er ulik
                  forståelse, må vi sjølsagt gå gjennom det med det aktuelle selskapet. 

 Replikkordskiftet er omme. 

 Tidligere i denne debatten har saksordføreren, og nå nylig statsråden, gått
                  grundig gjennom det som er de ulike sider av Aker-saken. Min tilnærming i denne
                  debatten vil først og fremst være knyttet til de politiske sider ved saken. 

Sjelden, om noen gang, har det vel i Stortinget blitt fremmet mistillit mot en
                  statsråd med en så sprikende begrunnelse som vi opplever her i dag. I realiteten
                  er det vanskelig i det hele tatt å se at det foreligger en saklig begrunnelse for
                  opposisjonens forslag. Høyre mener, som det har kommet fram tidligere i debatten
                  også, at statsråden har gjort for lite – hun burde aktivt ha hentet inn mer
                  informasjon fra Aker Solutions. 

Ingen næringsminister kan gå på spørrerunde blant selskapene man er medeier i. Det
                  er et opplagt og åpenbart ansvar for administrasjonen og styrelederen å gi eierne
                  tilstrekkelig og relevant informasjon, og til riktig tid. Det har altså ikke
                  skjedd i dette tilfellet. Jeg synes det er verdt å merke seg at Aker og Aker
                  Solutions fant det nødvendig å gjennomføre flere juridiske vurderinger av hvorvidt
                  det var nødvendig å legge saken fram for sine eiere, altså i generalforsamling. 

Jeg synes også det er verdt å merke seg at tidligere næringsminister Sponheim i
                  debatten her i dag har bekreftet at det er helt vanlig og normalt at selskapet ved
                  sin ledelse har løpende, god og nær kontakt med Næringsdepartementet – i selskaper
                  der Næringsdepartementet er en betydelig eier. Slik vi kan forstå det ut fra denne
                  debatten, er den vanlige måten å kommunisere på gjennom direkte kontakt med
                  departementet. Dette er det verdt å merke seg, for akkurat spørsmålet om
                  eierkommunikasjon har jo etter hvert blitt sentralt i denne saken. 

I dag tidlig registrerte jeg gjennom media at Høyres representant i
                  kontrollkomiteen, representanten Foss, uttalte at han forventet en avklaring av
                  Regjeringens eierskapspolitikk gjennom denne debatten og denne saken. Det er i så
                  fall enda en ny begrunnelse for selve mistilliten, hvis det er slik at Høyre nå
                  reiser mistillitsforslag for å få en generell debatt om eierskap. Det bekrefter i
                  så fall antakelsen om at Høyre, og kanskje det meste av opposisjonen, ser denne
                  anledningen som en anledning til omkamp om eierskap. Jeg må si at etter å ha hørt
                  både Venstres innlegg her i dag, ved Sponheim, og Kristelig Folkepartis innlegg,
                  ved Lånke, synes jeg det blir tydeligere og tydeligere at man egentlig går tilbake
                  til det som var en sak som man var imot den gangen staten gikk inn i Aker. Det ble
                  også i debatten i dag sagt at det den gangen ble tvunget gjennom i Stortinget. Jeg
                  vet ikke hvordan man definerer tvang overfor Stortinget når det var et stort
                  flertall – ikke et knepent flertall – som i 2007 gikk inn for at staten skulle gå
                  inn som eier i Aker. 

På den annen side har Fremskrittspartiet ment at statsråden helst burde holdt seg
                  i ro og ikke reagert da vi mente at transaksjonen burde vært forelagt eierne i
                  generalforsamling. I dag er det jo slik at Fremskrittspartiet i denne debatten
                  faktisk sår tvil om hvorvidt det i det hele tatt var nødvendig å legge disse
                  transaksjonene fram for en generalforsamling. 

Summen av dette er at det er ganske sprikende begrunnelser, men likevel klarer man
                  å sy det sammen til et mistillitsforslag. Min konklusjon er at det er en politisk
                  markering mer enn en saklig realitet som ligger til grunn. Det er ikke slik at vi
                  har en statsråd som har forbrutt seg mot lover, som har latt være å følge opp
                  vedtak fattet av Stortinget, eller som har forsømt sin informasjonsplikt. Her har
                  man – på litt ulikt grunnlag – kommet fram til at det er kritikkverdig
                  embetsførsel som man vil begrunne mistilliten med. 

Høyre fyrte av noen voldsomme salver da saken kom opp rundt påsketider. Begrep som
                  korrupsjon ble brukt, og riksrett ble nevnt. Med en slik voldsom og høylytt
                  kritikk måtte det nesten ende med et mistillitsforslag, til tross for at man har
                  en sprikende og uklar begrunnelse. 

Så kan man selvfølgelig spørre seg om dette mistillitsforslaget er et uttrykk for
                  at opposisjonen er klar til å ta over regjeringsmakt, eller i det minste at de
                  står for en felles eierskapspolitikk. Svaret på disse spørsmålene er åpenbart:
                  Nei. 

Jeg er helt enig med dem som sier at man skal ta mistillit på alvor. Mistillit er
                  et alvorlig redskap å ta i bruk for Stortinget. Det er også derfor min vurdering
                  at når det gjøres, skal det ha en klar, tydelig og god begrunnelse. Det har ikke
                  dagens forslag. 

La meg avslutningsvis gjøre det klart: Statsråd Sylvia Brustad har vår fulle
                  tillit. Det var riktig å påpeke at transaksjonene mellom nærstående selskap i
                  Aker-systemet skulle vært forelagt eierne. Og det var riktig å be om en uavhengig
                  verdivurdering. Hadde statsråden ikke reagert slik, kunne det vært grunnlag for
                  kritikk. Vi mener således at det mistillitsforslaget som foreligger i dag, savner
                  en klar og god begrunnelse, og det er åpenbart for oss at vi vil avvise dette
                  forslaget. 

Eirin Faldet hadde her overtatt presidentplassen. 

 Det blir replikkordskifte. 

 La meg si det slik at det ikke er noen motsetning mellom det å drive politikk og
                  det å ha en saklig begrunnelse for de standpunkter man inntar. 

Når jeg i dag i morgensendingene ikke hadde større forventninger til debatten enn
                  at den kanskje ville gi en viss avklaring av hva Regjeringen mener med sitt
                  eierskap, var det begrunnet i to forhold. Det ene var at jeg ikke hadde all
                  verdens forventninger om at representantene for regjeringspartiene ble stilt fritt
                  til å stemme på mistillitsforslaget – og det har jeg all grunn til å tro at jeg
                  hadde rett i. Det andre er at dette eierskapet er spesielt. Det er ikke noe vanlig
                  og normalt over dette, for det er første gang staten går inn som mindretallseier i
                  et selskap som er dominert av én stor privat eier. Det er i strid med all praksis
                  man tidligere har hatt. Det er faktisk første gang det skjer. 

Og så må man, uten å fornærme noen, kunne legge til at denne hovedeier vel også
                  har bak seg en serie konflikter med mindretallseier. I en slik situasjon skulle
                  man tro at staten kanskje var spesielt årvåken i forhold til sin aksjonæravtale og
                  i forhold til sin løpende oppfølging av eierskapet, men så har ikke skjedd. 

 Det er helt åpenbart at denne replikken fra representanten Foss bekrefter det
                  faktum at det er spørsmålet om statens eierskap i Aker som sådant som er det
                  avgjørende for vesentlige deler av opposisjonen når de i dag reiser mistillit. Man
                  kan nesten anta at hadde Høyre, Venstre og Kristelig Folkeparti i sin tid stemt
                  for Aker-saken, hadde man kanskje ikke sett den samme grunn til å kritisere
                  embetsførsel i tilknytning til transaksjonssaken, som er den saken
                  kontrollkomiteen har hatt til behandling. 

 Det bør ikke gjøres til noen stor nyhet at noen av oss faktisk står for det samme
                  i dag som vi gjorde i 2007 i synet på eierskap. Jeg synes det er et kvalitetsmerke
                  ved en politiker, ikke minst i spørsmål som krever en viss fasthet, som det å
                  håndtere eierskap. 

Representanten Solberg siterte meg helt korrekt: Det er min erfaring at det er
                  normalt for staten å ha en direkte dialog med selskaper hvor staten er eier. Det
                  er helt rett. Men det er åpenbart ikke normalt for Aker-systemet. De har ikke hatt
                  behov for å ha en spesiell, etablert dialog med storeier Røkke. Han har nok vært
                  orientert om det meste av det som foregår. Da burde staten etter mitt skjønn, ikke
                  minst med de erfaringer jeg vet Næringsdepartementet har med hensyn til å være
                  myndighet overfor Røkke, åpenbart i et helt annet omfang ha lagt rammer, etablert
                  regler og avtaler for hvordan man vil at dette eierskapet skal fungere. 

Kan også representanten Solberg i ettertid se at det burde ha vært gjort? 

 Mitt poeng med å trekke fram de ulike oppfatninger som partier på Stortinget har
                  om statlig eierskap i tilknytning til at vi i dag drøfter et mistillitsforslag, er
                  jo at statlig eierskap og ulikt syn på det aldri i seg selv har vært grunnlag for
                  å reise mistillit. Det er en rent saklig, for så vidt redelig politisk uenighet
                  som har eksistert mellom partiene på Stortinget i lang tid. Det er et kjent
                  forhold. 

Den begrunnelsen som brukes knyttet til embetsførsel i forbindelse med spørsmålet
                  om disse transaksjonene, er sterkt farget – slik jeg bedømmer det i dag – av
                  opposisjonspartienes syn i den opprinnelige Aker-saken. 

Når det gjelder kommunikasjonen mellom staten som eier og øvrige eiere i Aker,
                  viser jeg til at statsråden nylig i et replikkordskifte har gjort rede for hvordan
                  denne kommunikasjonen har vært, og at man i ettertid har sett at det har vært
                  behov for klargjøring, fordi man har litt ulikt syn på det. Det var det som kom
                  fram i statsrådens svar. 

 Flere har ikke bedt om ordet til replikk. 

 La meg innledningsvis slå fast at Fremskrittspartiet vedstår seg at vi støttet
                  forslaget fra Regjeringen om eierskap i Aker Holding. Vi vedstod oss det da, og vi
                  vedstår oss det nå, så dette mistillitsforslaget dreier seg ikke om det. Jeg mener
                  at posisjonens forsøk på å skape et inntrykk av det, er galt. Fremskrittspartiet
                  er med på dette mistillitsforslaget fordi vi mener det vi sier i vår kritikk av
                  statsrådens embetsførsel. Det er det saken dreier seg om. 

Jeg merket meg statsrådens innlegg, hvor hun understreket hvor viktig det statlige
                  eierskapet i ulike norske selskaper er for norsk økonomi. Det er jeg selvsagt helt
                  enig i. Jeg merket meg også at hun understreket at mange av disse selskapene også
                  er verdensledende på sine områder og innehar betydelig kompetanse. Det er jeg også
                  helt enig i. Men det er jo nettopp derfor det er så uendelig viktig at staten
                  forvalter eierskapet sitt på en profesjonell måte i alle selskaper man er deleier
                  i eller eier helt. Det er jo ikke fordi politikerne i tide og utide griper inn i
                  disse selskapene at de går bra. De går bra fordi vi lar være å blande politikken
                  inn i forretningen. De går bra fordi vi, i det alt vesentlige, har vært opptatt av
                  å være langsiktige, profesjonelle og å overlate de store beslutningene til dem som
                  skal ta dem. Fremskrittspartiet har ikke prinsipielle motforestillinger mot at
                  staten er eier i ulike selskaper, hvis det tjener vår felles interesse. Men
                  hovedmålet må være å maksimere verdiene på vegne av skattebetalerne, for det er jo
                  med deres penger vi har gått inn i dette eierskapet. 

Dette er et mistillitsforslag som jeg mener posisjonen bør ta langt mer alvorlig
                  enn de har gjort i denne debatten, fordi det dreier seg om statsrådens meget
                  kritikkverdige embetsførsel. Det er det dette gjelder. Jeg må si at jeg synes det
                  blir mer enn tydelig gjennom denne debatten at man fra statsrådens side i
                  etterkant har forsøkt å konstruere en forklaring som skal holde vann i det
                  offentlige rom, for å bortforklare egne handlinger underveis. Det blir mer og mer
                  tydelig for meg. Det er ingen tvil om at man i møtet den 13. mars var kjent med
                  det prinsipielle i saken. Man var kjent med 80–90 pst. av det transaksjonene kom
                  til å innebære – og man reagerte ikke. Statsråden reagerte først etter press fra
                  media – først etter at saken fikk betydelig offentlig oppmerksomhet. Da fant
                  statsråden ut at det var på tide å reagere. 

Etter min oppfatning er det ikke slik man forvalter et profesjonelt eierskap. Det
                  er ikke når man står i nordavind og det blåser fra alle kanter man plutselig
                  kommer på at man skal endre strategi i sin eierskapsutøvelse. Det er helt legitimt
                  å ville endre strategi underveis, men da må man ha en velbegrunnet forklaring på
                  hvorfor man gjør det. Men da velger man å gjøre det på et helt annet tidspunkt enn
                  man gjorde i denne saken. Jeg mener det må ligge til grunn i statens utøvelse av
                  eierskap i alle selskaper at man er forutsigbar, langsiktig, troverdig og stødig.
                  Det er ingen tvil om at mange av de uttalelsene som kom fra statsråden i denne
                  saken, skadet selskapet – og det er ikke god eierskapsutøvelse. 

Men la meg si noen ord om det statlige eierskapet generelt, for et av de
                  rød-grønne partienes mantraer i valgkampen i 2005 var jo: Nå skulle det bli en
                  helt annen type statlig eierskap, nå skulle vi få aktiv utøvelse av statlig
                  eierskap – nå skulle det bli riktig så flott! Vel, det vi nå har sett, er jo en
                  svært pinlig forestilling – hvis det er dette som skal eksemplifisere hva de
                  rød-grønne partiene mener med aktivt statlig eierskap. Det som er viktig – nettopp
                  fordi staten forvalter så store verdier – er at man er forutsigbar i det
                  eierskapet man utøver. Det kan godt hende at man i noen selskaper ønsker å utøve
                  et passivt eierskap, som var planen i Aker Holding. Det var helt åpenbart at man
                  hadde til hensikt å sikre hovedkontorlokalisering, men utover det ønsket man
                  egentlig ikke å ha så mange meninger om driften av selskapet. Det er helt
                  legitimt. Fremskrittspartiet støttet det. Men sannheten er jo at Sylvia Brustad og
                  Regjeringen i etterkant – da de var under press – hadde behov for å komme på andre
                  tanker. Det er ikke særlig profesjonelt! 

Det er også mulig å ønske å ha et mye mer aktivt eierskap i andre selskaper, men
                  mitt poeng er at man skal holde fast ved den forutsigbare strategien hele veien,
                  for hvert enkelt selskap, og ikke brått endre den når vinden begynner å blåse litt
                  for kraftig rundt en, og man har behov for å finne en forklaring som passer
                  øyeblikkssituasjonen. 

Jeg tror at Regjeringen for fremtiden ville stå seg på å definere litt tydeligere
                  hva de mener med et aktivt statlig eierskap, rett og slett fordi det dreier seg om
                  å forvalte betydelige verdier i store, viktige selskaper på en måte som
                  skattebetalerne i dette landet er tjent med, som bidrar til å øke verdiene, og at
                  man i minst mulig grad forsøker å blande inn vikarierende politiske argumenter i
                  eierskapsutøvelsen. 

 Det blir replikkordskifte. 

 Det kunne være fristende å spørre representanten Siv Jensen om hvilket
                  regjeringsalternativ hun hadde anbefalt Kongen hvis dette mistillitsforslaget
                  hadde ført fram – men det gjør det jo ikke! 

Jeg vil vise til det hun sa i sitt innlegg, at det er viktig ikke å blande
                  politikk inn i de industrielle beslutningene. Det tror jeg ikke det er stor
                  uenighet om – hvis de industrielle beslutningene da ikke er av en så dramatisk
                  karakter at det kan rokke ved hele begrunnelsen for det statlige eierskapet i et
                  selskap. Men det dette først og fremst dreide seg om, var ivaretakelsen av
                  aksjonærdemokratiet og prosessen man valgte, som førte til at ikke bare
                  hovedeierne, men alle aksjonærene, ble satt på sidelinjen. 

Mener Siv Jensen at revisjonsutvalget i Aker Solutions – når de også sier at det
                  ikke var godt nok forankret – tar feil? Eller mener hun at det er viktig å ha en
                  prosess som gjør at hele aksjonærfellesskapet kan involveres i denne type
                  beslutninger, særlig når det kan være snakk om fordelsoverføringer til en av
                  aksjonærene? 

 Jeg er tilhenger av gode prosesser i alle selskaper – i alle selskaper enten
                  staten er medeier eller ikke. Men det er ikke det som er hovedspørsmålet i denne
                  saken. 

Jeg gjentar det jeg sa fra talerstolen, at Regjeringen har hatt behov for å dikte
                  opp en forklaring som passer litt i det offentlige rom nå i etterkant for å
                  bortforklare sine egne dumme handlinger underveis. Det er i bunn og grunn det
                  saken dreier seg om, det er det mistillitsforslaget dreier seg om. 

Jeg synes kanskje at regjeringspartiene ville stått seg på å være litt mer åpne på
                  at statsråden ikke har håndtert denne saken særlig bra, at hun har bidratt til å
                  redusere selskapets verdi – og at man for fremtiden i hvert fall bør ha lært én
                  ting av denne saken, nemlig at man må vite hva man gjør når man inngår avtaler.
               

 Denne debatten viser med all mulig tydelighet hvor stor forskjell det er mellom
                  Fremskrittspartiet og de andre borgerlige partiene i synet både på eierskap og
                  forvaltning av eierskapet. Det er det interessant å observere. Det betyr at det er
                  helt uklart hva resultatet av dette ville blitt hvis det hadde blitt et flertall
                  av andre partier enn regjeringspartiene til høsten. Jeg tillot meg i stad å stille
                  tidligere partileder Hagen et spørsmål om hvordan en næringsminister fra
                  Fremskrittspartiet ville ha håndtert dette spørsmålet hvis man satt med denne
                  saken i fanget. Det vår næringsminister jo gjorde, var at hun på vanlig vis
                  forventet å bli informert. Når et stort selskap som staten er eier i, gjør en
                  endring som har industriell strategisk betydning og er av et visst omfang, er jo
                  det – som også representanten Sponheim har redegjort for – naturlig og vanlig. 

Betyr det at Fremskrittspartiet ikke ville forvente dette, siden Hagen i
                  realiteten frikjenner Akers oppførsel her? Betyr det at en næringsminister fra
                  Fremskrittspartiet vil sitte helt passiv i stolen og ikke be om noen som helst
                  informasjon? 

 Det høres ikke ut som om Øystein Djupedal har lyttet med begge ørene til det
                  Fremskrittspartiet har sagt i denne debatten. 

Vi har sagt det samme hele tiden, og vi har hatt den samme holdningen til dette
                  eierskapet nå, som vi hadde da saken ble avgjort for et par år siden. Poenget er –
                  som jeg også sa i mitt innlegg – at når man skal forvalte og utøve et eierskap, må
                  det være konsistent, enten det blåser nordavind eller ikke. Det er det som er
                  hovedkritikken av statsråden, nemlig at hun hadde en helt annen måte å forholde
                  seg til dette eierskapet på før det kom en offentlig storm. Da var det plutselig
                  interessant å erverve seg informasjon som ikke hadde vært interessant å erverve
                  seg i forkant. 

Den måten å utøve eierskap på er ikke vi særlig tilfreds med, og det er det som er
                  vår hovedinnvending. Man må være konsistent og holde fast ved hva slags type
                  eierskap man utøver enten man har valgt en passiv linje eller man har valgt en
                  aktiv linje, og så må den være konsistent hele veien – uansett hvor mye det
                  blåser. 

 Representanten sa i sitt svar til meg at Regjeringen hadde diktet opp et grunnlag
                  for sin reaksjon. 

Revisjonsutvalget i Aker Solutions sier at disse transaksjonene ikke var godt nok
                  forankret. Saab og Investor har reagert mot prosessen, og styremedlem Heidi M.
                  Petersen har trukket seg. Mener representanten at det også er på grunnlag av en
                  oppdiktet virkelighet? 

 Jeg gjentar at jeg mener at Regjeringen har hatt behov for å konstruere en
                  forklaring som er tilpasset dagens situasjon, basert på de feil man selv har gjort
                  i prosessen. Det står jeg ved. 

Men så er det jo slik at det er ingen som underkjenner alvoret i denne saken. Den
                  er veldig alvorlig. Men det litt humoristiske ved hele saken er jo at all den
                  støyen statsråden og andre har forsøkt å lage i etterkant, egentlig ikke har ført
                  til noen ting. Det er altså ikke gjort en eneste endring av betydning. Det eneste
                  man har drevet med, er å lage mye støy. Så har man skaffet seg en
                  generalforsamling, som munnet ut i ingenting. Det mener jeg viser med all mulig
                  tydelighet at man har hatt behov for å konstruere en forklaring uten at man hadde
                  noen ambisjoner om å endre på realitetene. 

 Replikkordskiftet er dermed over. 

 I 2005 ble vi til stadighet lovet en aktiv næringspolitikk hvis vi fikk en
                  rød-grønn regjering. Vi ble lovet en rekke ting som skulle løses. Listen var lang
                  over ting man mente man skulle få gjort. Etter at man kom i regjeringskontorene,
                  har man gjort lite for å bedre vilkårene for norsk næringsliv. Istedenfor har man
                  valgt å utnevne skurker og helter blant dem som skaper arbeidsplasser i dette
                  landet, og laget mediestorm rundt det. Man har valgt å øke beskatningen til de
                  aller fleste privateide bedrifter i dette landet, og man har presset opp utbyttet
                  i små og mellomstore bedrifter. Hjørnesteinene i norsk næringsliv og norske
                  arbeidsplasser – en million arbeidsplasser – rammes altså av økt beskatning under
                  denne regjeringen. 

Jeg begynner med å si det fordi en av grunnene til at vi er kommet opp i denne
                  situasjonen, er den voldsomme salgsvirksomheten av aktiv næringspolitikk.
                  Istedenfor å få en aktiv næringspolitikk som sikret arbeidsplasser som utviklet
                  Norge, fikk man en aktivistisk og improvisert eierskapspolitikk fra Regjeringens
                  side – improvisasjon styrt av ulike medieoppslag og gjennom flere statsråder.
                  Dette er på mange måter symptomatisk for mye av det arbeidet denne regjeringen
                  driver med – man lar seg styre mer av neste medieutspill og mediehåndtering enn
                  faktisk å gjøre det som er statsrådenes opprinnelige og viktigste jobb, nemlig å
                  sørge for å gjennomføre politikken og skaffe resultater. Det er en av grunnene til
                  at vi ser en regjering som både har skaffet oss krise i det viktigste
                  velferdssystemet vårt, Nav, krise i barnevernet, økende helsekøer og mye annet vi
                  skal bruke uker og måneder på å diskutere fremover. 

Denne aktivistiske og improviserte eierskapspolitikken har vi sett i mange saker,
                  og de er veldig like i forløpet. Det er én ting at statsråden ikke har fulgt med,
                  er blitt informert eller har vært delaktig i ting – men statsråden har ikke
                  reagert før medieoppslagene har vært der. 

Første runde var da Regjeringen overtalte Johan Fredrik Odfjell til å stille som
                  kandidat til styreledervervet i Statoil. Selv vegret Odfjell seg for å stille
                  fordi han visste at han hadde en etterlønnsavtale, som han altså hadde varslet
                  Regjeringen om. Til slutt sa han ja. Hans kandidatur ble offentliggjort, og det
                  var støttet av landets statsminister. Men etter en uke med kjeft fra LO-leder
                  Gerd-Liv Valla, Jan Bøhler og SV, trakk altså Stoltenberg støtten til Odfjell – og
                  man måtte ut på en endeløs leting etter ny styreleder for Statoil. 

Så kom vi til sommeren 2007. Næringsdepartementet fikk beskjed om at Hydro, etter
                  pålegg av staten, skulle avvikle sitt opsjonsprogram. Det innebar en
                  engangsutbetaling til administrerende direktør Eivind Reiten på rundt 20 mill. kr.
                  Næringsdepartementet ble informert. De foretok seg ingenting. Så kom
                  medieoppslagene, og da så vi altså roing og kaving uten like fra denne
                  regjeringen, som lot som om den ikke var informert – selv om det ble dokumentert i
                  ettertid at den var godt informert om det som skjedde. Etter et par dager gikk
                  Regjeringen til angrep på Reiten og styreleder Jan Reinås. Staten er
                  minoritetsaksjonær i Hydro, men de tillot seg allikevel å be styrelederen om å gå.
                  Litt senere konkluderte de utenlandske styremedlemmene med å trekke seg i protest. 

Nå er det ikke første gangen den aktivistiske politikken til denne regjeringen har
                  medført at styrer og styrerepresentanter har trukket seg i protest mot
                  Regjeringens improviserte styring. BaneTele-saken, der man altså valgte å selge
                  til Bredbåndsalliansen – med en styreleder med tette bånd til Arbeiderpartiet – på
                  tross av at budet lå 200 mill. kr under høyeste bud, er også et eksempel på dette. 

Jeg mener at dette er beskrivende for den tradisjonen som statsråd Sylvia Brustad
                  har gått inn i i denne regjeringen. Dette har skjedd under hennes forgjengere, men
                  man har altså improvisert når medieoppslagene har kommet. Man har ikke styrt, ikke
                  reagert på den informasjonen man har fått på bordet i prosessen, tidligere. 

Det er riktig at Høyre var imot at vi skulle gå inn og være eiere i Aker Holding
                  AS. Hvorfor gjorde vi det? Vi gjorde ikke det med en ryggmarksrefleks første dagen
                  dette kom. Vi sa: Vi må se Regjeringen i kortene. Vi vil vite om det er riktig at
                  de «står i trussel» for at dette skal selges ut, for Høyre har ikke allergi mot at
                  staten skal eie. Vi mener f.eks. at hovedkontorargumentet er en begrunnelse for at
                  man skal kunne eie. Men jo mer vi gikk igjennom den avtalen som var laget, jo mer
                  vi så av saken, jo mer overbevist ble vi om at dette var en type styring og en
                  måte å plassere staten og skattebetalernes penger på som rett og slett betydde en
                  overføring av penger til en person som av denne regjeringen altså var definert som
                  helt, og ikke skurk, som andre næringslivsledere var. De tette og nære båndene
                  mellom statsministeren og Røkke bidrog til en ukritisk vurdering av om staten
                  skulle gå inn eller ikke i Aker. 

Men så må jeg jo da stille det spørsmålet: Når man først gjør det, altså for
                  første gang går inn i et selskap hvor det er en stor majoritetseier som egentlig
                  har bukten og begge endene, hvordan forvalter man da eierskapet sitt etterpå? Da
                  har vi forventninger om at man sikrer seg ekstra godt i forvaltningen av statens
                  eierskap. Det har ikke staten gjort. Det har ikke statsråden gjort. Og det er
                  egentlig grunnen for dette mistillitsforslaget som stilles her i dag. Statsråden
                  har rett og slett ikke passet på skattebetalernes penger. Statsråden har ikke
                  sikret at det har vært gode nok kommunikasjonslinjer i styringen av et selskap som
                  har en annen struktur enn noe annet selskap staten er eier i. Oppfølgingen av
                  inntredenen i Aker har vært dårlig, og det har den konsekvens at man ikke har
                  reagert. 

Vi vet jo egentlig ikke hvilke økonomiske konsekvenser dette har hatt for
                  skattebetalerne. Det eneste beløpet som er offentliggjort, er Paretos’
                  verdivurdering som sier at gjennom de transaksjonene som staten nå har godkjent,
                  har man lastet inn verdier på et nivå som er en halv milliard over det de faktisk
                  er, og som de sannsynligvis har som verdi. Det betyr at man har overført en halv
                  milliard kroner fra deler med statlig eierskap over til andre deler, som er
                  Røkke-eid, i denne prosessen. Det er ikke å ivareta, og vi har ennå ikke fått på
                  bordet om det er riktig, og hvilke tall som er klare og tydelige. Jeg mener det
                  krever en særlig årvåkenhet å forvalte eierskap i denne typen selskaper, hvis man
                  først skal gå inn. 

Så må jeg si at til tider opplevde jeg at noen av reaksjonene ble en form for
                  skuespill, skuespill som var interessante i sin timing og utvikling. 14 dager før
                  Arbeiderpartiets landsmøte – når det først var kommet en stor debatt i media, når
                  kritikken var reist, så stilte både statsminister og statsråd opp og var sinte,
                  var frustrerte, hadde stor aggresjon, uten at det var helt lett å finne ut hvilken
                  substans det var i det. Med en gang Arbeiderpartiets landsmøte hadde vart én dag,
                  la man seg ned som myke lam, og det var lite igjen av frustrasjonen, aggresjonen
                  og annet man gjorde. Jeg oppfattet dette som et rent skuespill for å være aktivt
                  inne i å håndtere media. Men jobben for en statsråd er ikke bare å håndtere media.
                  Jobben for en statsråd er å håndtere norske borgeres interesser, statens penger,
                  og det har man ikke gjort i denne saken. 

Jeg synes det kan være mange grunner til at vi kan diskutere hvordan statlig
                  eierskap skal være i årene fremover. Men uansett hvilken form for eierskap vi har,
                  må man stille ett krav til statsråder: Håndter eierskapet på en måte som gjør at
                  det er profesjonelt, at det ivaretar oppdragsgiveren, og oppdragsgiveren er ikke
                  Aker-konsernet i denne sammenhengen, det er norske skattebetalere. Det har ikke
                  statsrådene gjort. 

 Det blir replikkordskifte. 

 Jeg synes dette innlegget fra representanten Erna Solberg bekrefter at det Høyre
                  her egentlig har vært ute etter med mistillitsforslaget, først og fremst er en ny
                  debatt om statlig eierskapspolitikk og statens inntreden i Aker Solutions. Jeg
                  tror det kunne vært oppnådd på et litt mindre dramatisk grunnlag. Mange av de
                  eksemplene hun nevnte i innledningen av sitt innlegg, er det jo heller ikke
                  næringsministeren som er ansvarlig for. 

Da Høyre ved påsketider varslet bruk av ansvarsloven, altså om det var grunnlag
                  for riksrett, sa representanten Foss at det er vurdert. Etter å ha hørt Solbergs
                  innlegg lurer jeg på hvilke formildende omstendigheter er det de har funnet i
                  denne vurderingen, som har gjort at det ikke har blitt fulgt opp? 

 Vi har vurdert om det er grunnlag for å gå den prosessen. Vi mener altså at det
                  ikke var grunnlag for å gå så langt i denne sammenheng. Vi har ment at når vi har
                  en sittende statsråd, og vi kan stille mistillitsforslag i salen, er det det som
                  er den riktige reaksjonen her. Men det er fortsatt et problem, også med innsynet,
                  f.eks. i vurderingen av hvor stor er den økonomiske transaksjonen Regjeringen nå
                  har bidradd med til Røkke gjennom dette. Det er jo en av grunnene til at vi også
                  måtte vurdere om det var gått for langt i forhold til verdivurderingene. Så har vi
                  vanskeligheter med å komme igjennom med verdivurderingene, for den siste
                  verdivurderingen er jo ikke åpen på den måten at du kan gå inn i tallene. Det er
                  bare en konstatering av at det er en fair handel. 

 Flere har ikke bedt om ordet til replikk. 

 Jeg har litt dårlig stemme, så jeg må forsyne meg med litt vann før jeg begynner.
               

 Det er i orden. 

 Aker-saken har vært grundig behandlet i kontroll- og konstitusjonskomiteen.
                  Saksordføreren, Øystein Djupedal, presenterte saken på en god og solid måte her i
                  starten av møtet. Statsråd Brustad har også hatt en solid og grundig gjennomgang
                  av saken. 

Denne saken viser med all tydelighet at det mange ganger er klokt å tenke seg litt
                  om før man gjør seg opp altfor sterke meninger. Den kritikken deler av
                  opposisjonen gikk ut med før saken var grundig belyst, er lite ærefull. 

La meg med en gang slå fast at det er mye å lære av Aker-saken. Uenighet om
                  aksjonæravtalen og at den måtte presiseres, viser det med all tydelighet. I
                  tillegg viser saken behovet for et aktivt eierskap for at staten skal kunne
                  ivareta sine interesser. 

Den viktigste lærdommen av Aker-saken er at det statlige eierskapet må bli enda
                  mer aktivt. Denne lærdommen trekker også en samlet kontroll- og
                  konstitusjonskomité: 

«Komiteen viser videre til at det under behandlingen av saken har fremkommet
                     bred politisk enighet om at Aker-saken understreker behovet for et aktivt og
                     bevisst eierskap fra statens side». 

Jeg konstaterer at det nå er tverrpolitisk enighet om at staten må delta aktivt
                  for å ivareta sine interesser. Det skulle egentlig bare mangle. Store bedrifter
                  tar viktige avgjørelser som påvirker livet til mange tusen ansatte og deres
                  familier. Mange lokalsamfunn står og faller mer eller mindre på hvordan det går
                  med disse hjørnesteinsbedriftene. I tillegg har slike selskaper, ikke minst Aker
                  Solutions, stor betydning for den industrielle utviklinga i Norge. Det er en
                  selvfølge at staten, bl.a. gjennom eierskap, skal være med på å bestemme
                  utviklinga i slike selskaper. Statens oppkjøp i Aker Solutions gjennom Aker
                  Holding ble foretatt for å sikre viktige industrimiljøer i Norge. 

Det er mange som har ment mye om prisen på selskapene som ble solgt til Aker
                  Solutions, bl.a. ut fra hvordan aksjemarkedet reagerte. Jeg tror at en ikke bør
                  opphøye aksjemarkedet til dommer i denne saken. Vi har nettopp vært gjennom en
                  periode hvor mange som har handlet aksjer, har tatt feil. Ikke minst bør en del
                  såkalte analytikere i en del finansinstitusjoner gå litt stillere i dørene.
                  Sjelden har så mange tatt så mye feil på så kort tid. 

Jeg vet ikke hvor mye selskapene Aker Solutions har kjøpt seg opp i, er verd. Jeg
                  registrerer bare at det har vært foretatt undersøkelser av prisen Aker Solutions
                  har betalt. Selskapet UBS, som har hatt tilgang til selskapets interne
                  informasjon, konkluderer med at prisen er rimelig. Andre mener at prisen er for
                  høy, men her regner jeg med at det er mulig at kompetente verdifastsettere kan ha
                  ulike meninger. 

Det er fullt ut mulig å være uenig i at staten skal eie Aker Solutions.
                  Opposisjonen var jo delt på dette punktet. Fremskrittspartiet støttet Aker-avtalen
                  i 2007, mens Høyre, Kristelig Folkeparti og Venstre var mot avtalen. Det er også
                  fullt mulig å ha helt ulike meninger når det gjelder hva staten bør eie, noe også
                  opposisjonspartiene har vært uenige om. 

På meg virker det som om opposisjonspartiene tidlig malte seg inn i et hjørne.
                  Opposisjonen gikk tidlig så høyt på banen og brukte så store ord at et
                  mistillitsforslag ble den naturlige, logiske konklusjonen på den lite
                  gjennomtenkte kritikken. 

I et intervju i forrige uke innrømte parlamentarisk leder i Venstre, Lars
                  Sponheim, at han ikke alltid er veldig forberedt når han uttaler seg. Han sa: 

«Skal jeg være veldig ærlig, så er det ofte sånn at hodet og øret mitt hører
                     det for første gang når jeg kommenterer noe.» 

Aker-saken hadde nok vært tjent med at Sponheim og andre fra opposisjonen hadde
                  brukt litt lengre tid før man uttalte seg så bastant som man gjorde i denne saken.
                  Det eneste opposisjonen ser ut til å være enige om, er å fremme et
                  mistillitsforslag. Det har vært fremmet mistillitsforslag i denne salen som har
                  vært langt bedre begrunnet enn det forslaget som fremmes i denne saken. Den eneste
                  begrunnelsen jeg kan se, er at valget nærmer seg, og at opposisjonen på den måten
                  håper de kan ramme Regjeringa. 

For øvrig stiller SVs gruppe seg fullt og helt bak næringsministeren også i denne
                  saken. 

 Det blir replikkordskifte. 

 Det er interessant å høre på representanten Ryan. Han sier en god del om
                  nødvendigheten av å trekke lærdom av denne saken – det understreker i seg selv at
                  her er det ting som har skjedd, som man ikke ønsket skulle ha skjedd. Så kom han
                  til å si at opposisjonen «malte seg inn i et hjørne» med dette
                  mistillitsforslaget. Jeg går ut fra at representanten Ryan kjenner uttrykket «opp
                  som en bjørn og ned som en skinnfell.» Jeg synes det er nærliggende å tenke på det
                  uttrykket i forbindelse med statsråd Brustads håndtering av denne saken, fra å
                  reagere voldsomt de første dagene i april og til å komme ut fra dette møtet i mai
                  og si at de har godtatt alt, og de skal stemme for det hele. Det synes jeg vitner
                  om at man har malt seg inn i et hjørne som man ikke kommer ut av. Statsråden,
                  departementet og Regjeringen har malt seg inn i et hjørne i Aker, som de ikke
                  slipper ut av. 

 Jeg syns statsråden svarte godt på hvorfor hun i den situasjonen som oppstod da,
                  var ganske krass i uttalelsene. Hun følte at informasjonen var mangelfull, og at
                  hun hadde behov for å si fra hvordan hun opplevde situasjonen. Jeg syns statsråden
                  har håndtert denne saken på en god måte. 

Det Lånke tar opp i starten, om vi ser om det er noe kritikkverdig som har skjedd,
                  ja, vi mener også at det er behov for at man går gjennom rutinene, slik at det
                  statlige eierskapet blir enda bedre, og at en unngår denne typen situasjoner i
                  framtida. 

 Flere har ikke bedt om ordet til replikk. 

 Kristelig Folkeparti er for statlig eierskap i noen tilfeller for å sikre kontroll
                  med naturresurser, hovedkontorfunksjoner og kompetansemiljøer, men det må skje på
                  ryddige vilkår og ikke på den måten vi har sett i denne saken. Det har fra
                  regjeringspartienes side vært gjort et poeng av at det er en sammenheng mellom
                  Kristelig Folkepartis holdning til oppkjøpet i Aker og vår holdning i denne saken.
                  Ja, selvfølgelig er det en sammenheng. Vi prøver å opptre konsistent. Kristelig
                  Folkeparti var imot statens oppkjøp i Aker Holding fordi vi mente at begrunnelsen
                  for oppkjøpet var for dårlig, prisen var for høy, og aksjonæravtalen sikret Røkke
                  altfor stor innflytelse på bekostning av staten. Det er dette oppkjøpet vi nå ser
                  konsekvensene av. Representanten Sørfonn hadde en særdeles velplassert uttalelse i
                  debatten om oppkjøp i Aker Holding da han sa at dersom innstillingen blir tatt til
                  følge, altså flertallets innstilling ble tatt til følge, ville han advare mot at
                  staten ble en sovende partner i denne avtalen. En mer treffsikker advarsel er det
                  lenge siden det har vært reist mot en statsråd i denne salen. 

Fra Aker og daværende administrerende direktør, Leif-Arne Langøy, var reaksjonen
                  på avtalen følgende: 

«… en særdeles førsteklasses avtale for Aker.» 

Det var da det ble kjent at daværende næringsminister Dag Terje Andersen hadde
                  forpliktet staten til å kjøpe aksjer i Aker Kværner tilsvarende 4,8 milliarder kr.
                  Det hadde Langøy rett i, men det var ikke en like god avtale for norske
                  skattebetalere. Mange advarte da avtalen ble kjent. Jan Borgen i Tranparency
                  International sa til Aftenposten den 25. juni 2007: 

«Regjeringen gir Røkke en fantastisk gavepakke, så det er åpenbart Røkkes
                     lefling med Arbeiderpartiet gir resultater.» 

Det var klart for oss da Regjeringen kjøpte seg opp i Aker Holding, at dette ville
                  være en svært krevende løsning når det gjaldt å følge opp eierskapet på vegne av
                  staten. Derfor har jeg sympati med statsråd Brustad som arvet en så mangelfull
                  avtale fra sin forgjenger, statsråd Dag Terje Andersen. Statsråd Brustad har da
                  også indirekte kommet med kritikk av statsråd Andersen når hun har erkjent at
                  aksjonæravtalen som han inngikk, hadde hull. 

Samtidig burde det nettopp derfor ha vært tydelig for statsråd Brustad at hun
                  måtte utvise en helt spesiell aktsomhet og et helt spesielt aktivt eierskap i
                  dette tilfellet for å kunne ivareta statens interesser i selskapet på en best
                  mulig måte, med de krevende forutsetningene som forelå i utgangspunktet. Hun hadde
                  dessuten klare løfter å innfri overfor velgerne. Regjeringspartiene var
                  krystallklare før forrige valg om at de ville sikre et mer aktivt statlig
                  eierskap. Dette gjenspeiles i Soria Moria-erklæringen som lovet et «langt mer
                  aktivt» statlig eierskap. 

I april 2009 kom så nyheten om at Aker Solutions gjennomførte et større aksjekjøp
                  i fem selskaper fra Aker ASA. Transaksjonen ble negativt mottatt på børsen, og
                  aksjekursen i Aker Solutions ASA gikk ned med 15 pst. I prosessen forut for denne
                  handelen har statens representant i styret i Aker Holding og embetsverket fra
                  Nærings- og handelsdepartementet gjentatte ganger hatt anledning til å stille
                  spørsmål og be om utfyllende kommentarer. 

Statsråden viser handlekraft først etter at transaksjonen er vedtatt og offentlig
                  kjent, og engasjerer Pareto, som fastslår at staten hadde betalt om lag 0,5
                  milliarder kr for mye. Statsråden går svært hardt ut mot Aker-systemet for så å
                  kapitulere på alle punkter, bortsett fra når det gjaldt kravet om at
                  transaksjonene skal opp på generalforsamling – en generalforsamling hvor staten
                  gjennom Aker Holding for øvrig forplikter seg til å stemme for transaksjonen. 

Det er grunn til å spørre om statsrådens håndtering av denne saken vil danne et
                  eksempel for Regjeringens eierskapspolitikk i tiden som kommer. Jeg gjør det på
                  bakgrunn av uttalelser fra representanter for regjeringspartiene i denne saken og
                  i denne debatten. Saksordføreren, Øystein Djupedal, uttalte i sitt innlegg: 

«Regjeringen har gjort en god jobb». 

Da må man spørre seg om dette er standarden man kan forvente framover. Det har
                  vært svært liten erkjennelse fra regjeringspartienes side og svært lite å høre av
                  noen form for beklagelse fra statsrådens side i denne saken. 

Opposisjonen skal etter regjeringspartienes utsagn bare være ute etter å ramme
                  Regjeringen. Hvis det var slik at dette bare var et spill fra opposisjonens side
                  for å ramme Regjeringen, ville jo vi ha vært helt alene om å ha reist den
                  kritikken som kommer fram her i debatten. Men det er vi jo ikke. NRKs Kyrre
                  Nakkim, som viste til at statens oppkjøp i aksjer var selve testen på Regjeringens
                  såkalte aktive eierskapspolitikk, mener at Regjeringen har strøket på den testen.
                  Økonomikommentator i NRK, Steinar Mediaas, sier at Regjeringen har fått staten til
                  å se ut som «en middels (…) Terra-kommune», og det er neppe ment som noe
                  kompliment. Frank Aarebrot, som heller ikke er kjøpt og betalt av
                  opposisjonspartiene i denne salen, sier til E24: 

«Det er kanskje bare Kings Bay-saken som har vært verre for en regjering enn
                     denne saken her. Det som er spesielt er at den er så utrolig dårlig håndtert.»
                  

Kristelig Folkeparti er dessverre enig. Sjelden har vi vært mer lei oss for å ha
                  fått rett i en så alvorlig advarsel som den som representanten Sørfonn gav da
                  staten gikk inn i Aker Holding. 

Så sier representanten Hill-Marta Solberg at dersom statsråden ikke hadde reagert
                  i ettertid, da transaksjonen ble kjent, så hadde det vært grunn til å reise
                  kritikk. Det er interessant. Det er det faktum at statsråden reagerte etter at det
                  var for sent i forhold til å omstøte transaksjonen, slik vi vet nå, som har reddet
                  henne fra kritikk fra hennes egne i denne salen. Det synes jeg det er grunn for
                  statsråden å legge seg på minne, for det betyr at det er kanskje ikke et så
                  bekvemt flertall som skjermer henne i denne saken, som det kan høres ut til. 

Så sa statsråden i sitt innlegg at nettopp fordi staten er en stor eier i private
                  selskaper, er det viktig at det er tydelig hva staten skal være en del av, og hva
                  staten ikke skal være en del av, slik jeg oppfattet statsrådens innlegg. Det er
                  jeg helt enig i. Men det er jo nettopp her sakens kjerne ligger. Det var ikke
                  tydelig. Statsråden fikk etter vår oppfatning nok kunnskap til å reagere og til å
                  etterspørre mer kunnskap for å kunne forsikre seg om at den tydeligheten som hun
                  syntes var så viktig, var til stede. Men det gjorde hun ikke i tide. Det er det
                  saken koker ned til. 

Et mistillitsforslag er ikke dagligdags kost i Stortinget. Det er flere tiår siden
                  en samlet opposisjon stod sammen om et slikt forslag. Fra Kristelig Folkepartis
                  side sitter slike forslag ikke løst i det hele tatt. Derfor aksepterer jeg
                  overhodet ikke den kritikken fra regjeringspartiene som går på at dette er noe man
                  gjør som et ledd i et lettvint politisk spill. Det er det ikke. Det er nøye
                  overveid. Kristelig Folkeparti mener at det skal svært alvorlige forhold til for å
                  uttrykke mistillit mot en statsråd. Næringsdepartementets håndtering av det
                  statlige eierskap i denne saken er så passiv, så mangelfull og så lite
                  tillitvekkende at vi for vår del finner grunnlag for det. 

Jeg hadde håpet at debatten hadde vist at det var en grad av erkjennelse fra
                  statsrådens side. Men vi må ta til etterretning at det ser ut til å være
                  statsrådens oppfatning, som det er saksordførerens oppfatning, at Regjeringen har
                  gjort en god jobb. Da har Kristelig Folkeparti en ting å gjøre, og det er å stemme
                  for forslaget fra mindretallet i innstillingen. 

 Saken er jo svært godt opplyst nå helt på tampen av debatten. Øystein Djupedal gav
                  som saksordfører en svært grundig gjennomgang av hele saken og, for Senterpartiets
                  del, Ola Borten Moe i det innlegget han holdt. Der understreket han hvordan
                  Senterpartiet tenker i forhold til statlig eierskap. Det var ikke minst artig å
                  høre hans beskrivelse av mistillitsforslag som har vært fremmet tidligere. 

Komiteen konkluderer med noe som for Senterpartiet faktisk er viktig, som står i
                  innstillingen, som handler om statlig eierskap, og som alle partiene faktisk
                  slutter seg til. Der står det: 

«Komiteen mener saken illustrerer behovet for en tydeliggjøring av statens
                     klare forventninger som eier med hensyn til omfanget av selskapsinformasjon av
                     strategisk eller industriell karakter, hvordan staten skal informeres, hvem som
                     plikter å informere, og tidspunktet for slik informering.» 

Og: 

«Komiteen vil videre understreke nødvendigheten av at staten som eier, på linje
                     med andre industrielle eiere, deltar aktivt og tydelig med klare, velbegrunnede
                     og selvstendige standpunkter knyttet til større strategiske industrielle
                     disposisjoner i selskapet.» 

For Senterpartiet er det viktig å stadfeste dette i en innstilling. 

Jeg har bare en kommentar, og det er til Ola T. Lånkes innlegg. Han sier at
                  regjeringspartiene latterliggjør mistillitsforslaget. Han brukte ordet
                  «latterliggjøre». Jeg har bare lyst til å understreke og være veldig tydelig på at
                  regjeringspartiene – eller Senterpartiet for den saks skyld – overhodet ikke
                  latterliggjør et mistillitsforslag. Vi mener at det er svært alvorlig, slik også
                  Dagfinn Høybråten understreket i sitt innlegg, at det blir fremmet et
                  mistillitsforslag mot en av Regjeringens statsråder. Jeg mener at debatten har
                  vist at Regjeringen tar det på det største alvor når fire opposisjonspartier
                  velger å fremme et mistillitsforslag mot Regjeringen. Det mener vi faktisk at både
                  Regjeringen og regjeringspartiene her i salen har vist at vi tar på det største
                  alvor. 

 Det blir replikkordskifte. 

 Representanten Skjælaaen understreket merknaden fra flertallet – og fra komiteen
                  generelt – om at det kanskje burde ha kommet klarere frem hvordan man forventet å
                  bli informert. 

Jeg har lyst til å stille et spørsmål til Skjælaaen: Er det ikke også å oppfatte
                  som kritikk at når man for første gang går inn og samarbeider med et selskap der
                  det er en stor eier, som altså kan gjennomføre helt andre transaksjoner innenfor
                  selskapet enn det man kan mange andre eiersteder, burde det vært en proaktiv
                  holdning, både fra forrige næringsminister, som inngikk avtalen, og fra dagens
                  næringsminister, for å sikre disse informasjonsrutinene? 

 Senterpartiet understreker at statsråden og Regjeringen har den fulle tillit. 

Den merknaden som står her, er det faktisk en samlet komité som står bak. Den sier
                  noe om hva en ønsker, og hvordan en vil at statlig eierskap skal utøves. Jeg er
                  faktisk veldig glad for at også Høyre stiller seg bak en slik klar og tydelig
                  stadfesting av hvordan staten skal opptre som eier. 

 Når jeg ber om replikk, er det på grunn av utsagnet fra representanten Skjælaaen
                  om at man tar mistillitsforslaget på alvor, og at min bruk av ordet
                  «latterliggjøring» ikke er riktig. 

Jeg er for så vidt glad for at representanten Skjælaaen sier at de gjør det. Da
                  vil jeg også konfrontere ham med hva hans kollegaer fra Arbeiderpartiet,
                  Sosialistisk Venstreparti og Senterpartiet i kontrollkomiteen har skrevet i
                  merknaden: 

«Flertallet registrerer at opposisjonen fremmer mistillitsforslag mot statsråd
                     Brustad. Flertallet konstaterer at begrunnelsen ikke er å finne i Aker-saken,
                     men i et håp om at dette vil ramme Regjeringen.» 

Det er det jeg sikter til når jeg påstår at man forsøker å latterliggjøre – man
                  går ikke inn i saken, men man påstår at vi har samlet oss for å «ramme
                  Regjeringen», som det står. Jeg vil be om at Skjælaaen gir sin kommentar til dette
                  utsagnet i forhold til det han selv sa. 

 Bakgrunnen for den merknaden er bl.a. at disse fire opposisjonspartiene, og
                  Kristelig Folkeparti som ett av dem, har svært ulike begrunnelser for forslaget.
                  Det er det som står i denne merknaden. Og det er langt fra det å si fra
                  regjeringspartienes og Senterpartiets side at en har ulik begrunnelse, og at en
                  undrer seg litt over forslaget, til å si at det er et latterlig forslag, slik vår
                  merknad er blitt karakterisert. Det er et hav av forskjell mellom de to tingene.
               

 Flere har ikke bedt om ordet til replikk. 

 Etter å ha hørt statsrådens innlegg kunne jeg hatt lyst til å kommentere en god
                  del av det, men jeg skal på grunn av tiden og andre forhold la det være. 

Jeg vil bare reservere meg mot noe som Arbeiderpartiets hovedtalsmann, Svein Roald
                  Hansen, sa. Han spurte i en replikk om hvilken alternativ regjering bl.a.
                  Fremskrittspartiet ville gått inn for dersom dette mistillitsforslaget hadde ført
                  frem. Da vil jeg gjerne minne om at det forslaget jeg hadde gleden av å fremsette,
                  uttrykker mistillit mot statsråd Sylvia Brustad, ikke mot Regjeringen. Det er kun
                  dersom statsministeren fra denne talerstol gjør det klart at hele regjeringen går
                  av dersom mistillitsforslaget skulle bli vedtatt, at det er snakk om et
                  regjeringsskifte. 

Hvis dette forslaget som er fremlagt, skulle bli vedtatt, er det utelukkende
                  statsråd Sylvia Brustad som etter Grunnlovens nye bestemmelser er pliktig til å
                  avlevere sin avskjedsansøkning. Det er altså ikke hele regjeringen. Og
                  statsminister Jens Stoltenberg, som har vært til stede, har ikke benyttet
                  anledningen til å gå på talerstolen og fremsette et kabinettsspørsmål eller gjøre
                  det kjent at det dreier seg om hele regjeringen. Så dette forslaget dreier seg
                  utelukkende om én statsråd. 

Jeg ville gjerne at det skulle komme med i referatet, så ikke Svein Roald Hansens
                  misforståelse når det gjelder de konstitusjonelle forhold, skulle bli stående
                  uimotsagt. 

 Jeg skal ikke som sakens ordfører prøve å oppsummere denne debatten. Det vil være
                  ulike syn på debatten og sakens innhold. La meg bare på flertallets vegne
                  understreke at vi selvfølgelig utmerket godt forstår alvoret i et
                  mistillitsforslag. Hvis det i innstillingen og i debatten synes som om det ikke er
                  tilfellet, så la meg være veldig tydelig på det: Vi anerkjenner ikke bare
                  opposisjonens selvfølgelige rett til å fremme mistillitsforslag, men også
                  opposisjonens selvfølgelige rett til å definere begrunnelsen for et
                  mistillitsforslag. Det har opposisjonen gjort. Vi har både skriftlig, gjennom
                  innstillingen, og muntlig redegjort for hvorfor vi mener dette er tynt – eller
                  skal vi si mangelfullt – begrunnet sett fra posisjonens side, og at det etter vårt
                  syn nok ligger andre, utenforliggende, elementer i dette. Men det er klart – vi
                  anerkjenner, som representanten Høybråten, representanten Lånke og flere andre har
                  vært inne på, at når opposisjonen samles om et mistillitsforslag, tas det
                  selvfølgelig både i regjering og i flertallet her i Stortinget på det aller
                  største alvor og behandles deretter, særlig også fordi dette er det første
                  mistillitsforslaget som er reist mot representanter for vår regjering i denne
                  perioden. Det har sikkert vært fristende for opposisjonen å kunne gjøre det før,
                  men de har altså ikke gjort det. 

Jeg ville bare at det skal være veldig uttrykkelig sagt fra Stortingets talerstol
                  at vi ikke tar lett på det når det fremmes mistillitsforslag. Vi har behandlet
                  saken i komiteen og for øvrig med det alvor som et mistillitsforslag skal
                  avstedkomme. 

Så er jeg selvfølgelig godt tilfreds med at mistillitsforslaget ikke har flertall,
                  og våre partier her i Stortinget har gitt en grundig redegjørelse for hvorfor vi
                  ikke mener at det er grunnlag for mistillit, hvorfor Sylvia Brustad har vår sterke
                  støtte, og hvorfor Regjeringen har sterk støtte i Stortinget. Men det ligger
                  utenfor akkurat det å begrunne dette med mistillit, noe særlig representanten
                  Høybråten var inne på. Man skal bare vite at vi tar dette på største alvor. 

 Jeg skal ikke forlenge debatten, bare takke Carl I. Hagen for den opplysende
                  belæring om følgene av et mistillitsforslag mot én statsråd. Men hvis det er det
                  scenarioet representanten Hagen hadde sett for seg om dette skulle fått flertall i
                  denne sal, så forklarer jo det kanskje også at jeg ikke fikk noe svar fra
                  representanten Siv Jensen på hvilket regjeringsalternativ man så for seg hvis det
                  skulle avstedkomme et regjeringsskifte. 

 Flere har ikke bedt om ordet til sak nr. 1. 

(Votering, se nedenfor) 





                    

 Under debatten har Carl I. Hagen satt fram et forslag på vegne av
                  Fremskrittspartiet, Høyre og Kristelig Folkeparti. Forslaget lyder: 

«Nærings- og handelsminister Sylvia Brustad har ikke Stortingets tillit.» 

I tråd med tradisjonen for behandling av mistillitsforslag i Stortinget vil det bli
               votert ved navneopprop. 

Oppropet starter med representant nr. 9 fra Akershus fylke. De som stemmer for
               forslaget, svarer ja. De som stemmer imot, svarer nei. 

Votering:

Forslaget fra Fremskrittspartiet, Høyre og Kristelig Folkeparti ble med 87
                  mot 79 stemmer ikke bifalt.

De 87 representanter som stemte mot forslaget, var: Marianne Aasen, Gorm
                  Kjernli, Åslaug Haga, Thorbjørn Jagland, Sigrun Eng, Lise Christoffersen, Magnar
                  Lund Bergo, Torgeir Micaelsen, Per Olaf Lundteigen, Ann-Kristin Engstad, Alf E.
                  Jakobsen, Olav Gunnar Ballo, Anette Trettebergstuen, Eirin Faldet, Ivar Skulstad,
                  Trygve Slagsvold Vedum, Jørgen Olsen, Karin Andersen, Olav Akselsen, Per Rune
                  Henriksen, Hilde Magnusson Lydvo, Ågot Valle, Dag Ole Teigen, Rune J. Skjælaaen,
                  Asmund Kristoffersen, Svein Gjelseth, Jenny Klinge, Bjørn Jacobsen, Hill-Marta
                  Solberg, Tor-Arne Strøm, Geir-Ketil Hansen, Torny Pedersen, Alf Ivar Samuelsen,
                  Anna Ljunggren, Torstein Rudihagen, Berit Brørby, Inger S. Enger, Tore Hagebakken,
                  Espen Johnsen, Marit Nybakk, Jan Bøhler, Heikki Holmås, Britt Hildeng, Marianne
                  Marthinsen, Akhtar Chaudhry, Saera Khan, Truls Wickholm, Tore Nordtun, Eirin
                  Kristin Sund, Torfinn Opheim, Trond Lode, Hallgeir H. Langeland, Reidar Sandal,
                  Erling Sande, Ingrid Heggø, Sigvald Oppebøen Hansen, Sindre Fossum Beyer, Terje
                  Aasland, Bendiks H. Arnesen, Anne Marit Bjørnflaten, Lena Jensen, Tove Karoline
                  Knutsen, Gerd Janne Kristoffersen, Arild Stokkan-Grande, Anna Ceselie Brustad Moe,
                  Inge Ryan, Gunn Karin Gjul, Jorodd Asphjell, Øystein Djupedal, Eva Kristin Hansen,
                  Ola Borten Moe, Arne L. Haugen, Sonja Mandt-Bartholsen, Steinar Gullvåg, Tom
                  Strømstad Olsen, Inga Marte Thorkildsen, Signe Øye, Svein Roald Hansen, Irene
                  Johansen, May Hansen, Freddy de Ruiter, Inger Løite, Rolf Terje Klungland, Sverre
                  Myrli, Vidar Bjørnstad, Gunvor Eldegard, Rolf Reikvam.

De 79 representanter som stemte for forslaget, var: Borghild Tenden, Kari
                  Kjønaas Kjos, Sonja Irene Sjøli, Ib Thomsen, André Oktay Dahl, Ulf Erik Knudsen,
                  Trond Helleland, Jørund Rytman, Jan-Henrik Fredriksen, Vera Lysklætt, Per Roar
                  Bredvold, Gunnar Gundersen, Arne Sortevik, Erna Solberg, Gjermund Hagesæter,
                  Ingebrigt S. Sørfonn, Øyvind Halleraker, Lars Sponheim, Torbjørn Hansen, Laila
                  Dåvøy, Rolf Jarle Brøske, Lodve Solholm, May-Helen Molvær Grimstad, Leif Helge
                  Kongshaug, Kenneth Svendsen, Jan Arild Ellingsen, Ivar Kristiansen, Jan Sahl,
                  Thore A. Nistad, Olemic Thommessen, Per-Kristian Foss, Carl I. Hagen, Odd Einar
                  Dørum, Ine Marie Eriksen Søreide, Siv Jensen, Inge Lønning, Christian
                  Tybring-Gjedde, Trine Skei Grande, Hans Olav Syversen, Øyvind Vaksdal, Bent Høie,
                  Dagfinn Høybråten, Solveig Horne, Ketil Solvik-Olsen, Finn Martin Vallersnes,
                  Gunnar Kvassheim, Bjørg Tørresdal, Åge Starheim, Gunvald Ludvigsen, Bård Hoksrud,
                  Kåre Fostervold, Kari Lise Holmberg, Øyvind Korsberg, Per-Willy Amundsen,
                  Elisabeth Aspaker, Robert Eriksson, André N. Skjelstad, Linda C. Hofstad
                  Helleland, Tord Lien, Ola T. Lånke, Per Ove Width, Svein Flåtten, Anders Anundsen,
                  Ulf Leirstein, Jon Jæger Gåsvatn, Martin Engeset, Vigdis Giltun, Line Henriette
                  Holten Hjemdal, Torbjørn Andersen, Åse Gunhild Woie Duesund, Henning Skumsvoll,
                  Dagrun Eriksen, Peter Skovholt Gitmark, Åse Michaelsen, Anne Margrethe Larsen,
                  Morten Høglund, Jan Petersen, Hans Frode Kielland Asmyhr, Jan Tore
                  Sanner.

Følgende 3 representanter var fraværende: Karin S. Woldseth (forf.), Harald
                  T. Nesvik (forf.), Per Sandberg (forf.)

Komiteen hadde innstilt: 

Innstilling S. nr. 310 (2008–2009) – Innstilling fra kontroll- og
                  konstitusjonskomiteen vedrørende statens rolle i transaksjonene mellom Aker og
                  Aker Solutions – vedlegges protokollen. 

Votering:

Komiteens innstilling ble enstemmig bifalt.


                    
                    

 Etter ønske fra næringskomiteen vil presidenten foreslå at taletiden blir
                  begrenset til 5 minutter til hver gruppe og 5 minutter til statsråden. 

Videre vil presidenten foreslå at det blir gitt anledning til tre replikker med
                  svar etter innlegg fra medlemmer av Regjeringen innenfor den fordelte taletid. 

Videre vil presidenten foreslå at de som måtte tegne seg på talerlisten utover den
                  fordelte taletid, får en taletid på inntil 3 minutter. 

– Det anses vedtatt. 

 (ordfører for saken): Da er vi tilbake til den normale tilstanden. 

Det vi skal behandle nå, er representantforslag fra stortingsrepresentantene
                  Torbjørn Hansen, Jan Tore Sanner og Gunnar Gundersen om avvikling av Aker Holding
                  slik at staten blir direkte aksjonær i Aker Solutions ASA. 

I november 2007 ble statens eierskap i Aker Holding opprettet og vedtatt her i
                  Stortinget. 

Jeg skal bare knytte noen korte kommentarer til saken. Jeg føler vel at en stor
                  del av dette har vært debattert tidligere i dag, at man har vært inne på de ulike
                  sidene av denne saken. 

Det som et flertall i komiteen er opptatt av, er at Aker Solutions er en viktig
                  kompetansearbeidsplass med over 20 000 fast ansatte og med virksomhet i mange
                  land. Det er også slik at Aker Solutions er svært viktig for store deler av Norge.
                  Selskapet er lokalisert langs hele kysten, og er også en av Norges største private
                  arbeidsgivere. Det tror jeg er viktig å få med. Det er også et selskap som har
                  verdensledende kompetanse som er helt avgjørende. 

Nå vil helt sikkert mindretallet redegjøre for sitt syn, som de også har gjort i
                  innstillingen, og fremme det forslaget som foreligger der, så det skal ikke jeg gå
                  inn på. 

Det som har vært viktig for flertallet å ta hensyn til, er at man fører en
                  politikk som ivaretar det som er et stort norsk selskap, og ivaretar de norske
                  arbeidsplassene, og at man også sørger for at hovedkontorfunksjonene kan ligge i
                  Norge, og at selskapet også driftes fra Norge i framtiden. 

Vi i Fremskrittspartiet har vært opptatt av behovet for profesjonalisering av det
                  statlige eierskapet ved i størst mulig grad å ha indirekte eierskap som på en god
                  måte kan skille politikk og profesjonell eierskapsforvaltning. Men det – som også
                  den forrige debatten dreide seg om – betyr at man har aktive styrerepresentanter,
                  som kan føre den politikken på en god måte, og som i så måte er våkne. 

Da vil jeg anbefale komiteens innstilling, og så regner jeg med at mindretallet
                  redegjør for sitt syn. 

Sigvald Oppebøen Hansen hadde her teke over
                  presidentplassen. 

 I 2007 erverva staten 30 pst. av aksjane i Aker Holding AS. Det er vel kjent
                  stoff, ikkje minst etter den debatten som me har hatt her i formiddag. Eit slikt
                  erverv er heilt i tråd med Regjeringa sin aktive næringspolitikk. Gjennom dette
                  kjøpet bidrog staten til ein langsiktig og strategisk eigarskap i eit av Noregs
                  viktigaste industriselskap, noko denne regjeringa òg slo fast i Soria
                  Moria-erklæringa. 

Det er tverrpolitisk einigheit om nasjonal eigarskap og å sikra
                  hovudkontorfunksjonar i Noreg, når staten er ein gigant i så måte og har
                  økonomiske musklar til dette. I tillegg til nasjonal eigarskap og
                  hovudkontorfunksjonen er det òg grunn til å nemna den gode forskingsaktiviteten
                  som er knytt til industriell utvikling i selskapet. 

Det er ikkje overraskande at Høgre og Venstre ikkje er så opptekne av ein god og
                  aktiv statleg eigarskap. Det viste dei klart både i Bondevik I- og i Bondevik
                  II-regjeringa, der næringsnøytralitet var overskrifta for den næringspolitikken
                  som dei førte. Dei vanlege svara frå dei borgarlege partia er kutt i skattar og
                  avgifter. Det er ikkje aktiv næringspolitikk. 

Når så forslagsstillarane gjennom dette representantforslaget ønskjer å avvikla
                  Aker Holding AS, slik at staten skal bli direkte aksjonær i Aker Solutions ASA, er
                  dette etter vår meining ikkje fornuftig dersom ein framleis skal ha det målet og
                  den intensjonen som låg til grunn for ervervet, bl.a. den tiårige langsiktige
                  avtalen som er spesielt viktig. På denne bakgrunn vil Arbeidarpartiet tilrå at
                  forslaget vert avvist. 

 Debatten om Regjeringens håndtering av Aker Holding-saken nå i vinter er jo
                  tilbakelagt, og det samme gjelder for så vidt debatten om kjøpet av disse aksjene
                  i Aker Holding i 2007. 

Årsaken til at Høyre med dette tar opp forslaget i innstillingen om å avvikle Aker
                  Holding, er at det er en mulighet for en slik avvikling i aksjonæravtalen. Det
                  står omtalt direkte i aksjonæravtalen. Der framgår det at selskapet kan avvikles
                  dersom aksjonærene er enige om det. 

Høyre mener at erfaringen med eierskapet i Aker Holding klart peker i retning av
                  at denne type struktur for statlig eierskap av flere årsaker er uheldig. 

La meg først understreke at Høyre ikke er prinsipiell motstander av alt statlig
                  eierskap. Staten har direkte eierposter i en rekke selskaper, og Høyre har ingen
                  planer om å selge ut alle disse aksjepostene. Vi støtter heller ikke forslaget i
                  innstillingen om å selge ut aksjene i Aker Solutions i den situasjonen som vi har
                  i norsk næringsliv i dag. 

Men for Høyre er det svært viktig at det statlige eierskapet er profesjonelt og
                  ryddig. Et profesjonelt statlig eierskap er nødvendig for å sikre en forsvarlig
                  forvaltning av fellesskapets økonomiske midler. Et profesjonelt statlig eierskap
                  må til for å sikre en god eierskapsstyring i forhold til andre aksjonærer i
                  selskaper staten er inne i. Et profesjonelt statlig eierskap er viktig for å sikre
                  en stabil ramme rundt viktig aktivitet og arbeidsplasser i Norge. 

Det å utøve et profesjonelt eierskap er ikke alltid ukomplisert.
                  Eierskapsutøvelsen fra statens sin side er fra tid til annen oppe til debatt, også
                  for de selskaper staten har et direkte eierskap i. Jeg vil likevel understreke at
                  staten har en ganske stor grad av respekt for sin profesjonalitet i utøvelse av
                  eierskapet, gjennom en kompetent eierskapsavdeling. 

Problemet med Aker Holding er at denne eierposten i innretning avviker helt
                  fundamentalt fra de direkte eierposter som staten er vant til å forvalte. I stedet
                  for normal eierutøvelse via deltagelse i generalforsamlinger og valgkomiteer, har
                  staten her et indirekte eierskap. Man har en aksjonæravtale, og man har en
                  direktevalgt styrerepresentant i Aker Holding. 

Det er selvsagt prisverdig at kontroll- og konstitusjonskomiteen nå mener at det
                  et behov for en tydeliggjøring av statens forventninger til informasjon i
                  forbindelse med dette eierskapet. Men det viser også at saksbehandlingen i denne
                  eierstrukturen framstår som uklar for Regjeringen. Uklarhet i selskapsstyringen er
                  svært uheldig. 

Etter mitt syn har Aker ASA langt på vei rett i måten de tolker aksjonæravtalens
                  bestemmelser om saksbehandling og informasjon til aksjonærene på. Høyre mener at
                  staten må delta med eierskap på en langt mer avklart måte. 

Foruten uklarhet er det flere alvorlige innvendinger mot denne eierstrukturen. For
                  det første overfører jo staten kontrollen over de aksjene som staten eier, til en
                  annen aksjonær. Dette gir denne andre aksjonæren større makt over de underliggende
                  selskaper enn det aksjonærens egen aksjepost skulle tilsi. Det er ingen tvil om at
                  denne maktoverføringen er uheldig. Det er nettopp utøvelsen av denne eiermakten
                  som her tilligger en annen aksjonær, som er bakgrunnen for hele Aker Holding-saken
                  som vi behandlet i sted. 

Det er også slik at bindingsavtalen mellom aksjonærene i Aker Holding låser
                  statens eierpost på en måte som svekker verdiene. Det at staten ikke kan disponere
                  over sine egne aksjer i visse situasjoner, kan påføre staten et økonomisk tap. Det
                  er en innretning som i aksjemarkedet normalt gir en såkalt aksjerabatt. 

Samtidig gir denne spesielle innretningen et ganske uriktig inntrykk av hvilket
                  vern dette eierskapet gir for virksomhet og arbeidsplasser i Aker Solutions. Det
                  er opplagt at man fra hovedeiers side har en innflytelse som gjør det mulig både å
                  gjøre store endringer i virksomhetens underliggende aktiviteter, flytte
                  arbeidsplasser ut av landet og foreta store uttak fra dette selskapet uten at
                  staten som aksjonær kan gripe inn. Dermed er også ideen om at
                  innlåsningsmekanismen sikrer arbeidsplassene, relativt illusorisk. 

Høyre mener derfor at samtlige aksjonærer i Aker Holding kunne ha nytte av at Aker
                  Holding ble avviklet, slik at eierne fikk et direkte eierskap på vanlig måte.
                  Dette ville også være opplagt positivt for de andre minoritetsaksjonærene i Aker
                  Solutions, fordi en slik opprydding og styrking av selskapsstrukturen vil kunne gi
                  en bedre verdsettelse av hele selskapet. 

Jeg mener alt i alt at erfaringene med Aker Holding-investeringen, både
                  kjøpsprosessen i 2007 og det som har foregått nå i 2009, helt entydig bekrefter at
                  denne type eierstruktur bør staten holde seg langt unna. Det tror jeg også at en
                  del av regjeringspartiene ser, men i motsatt fall ville det vært svært interessant
                  å vite om det kunne vært aktuelt for denne regjeringen å inngå tilsvarende oppkjøp
                  og avtale med andre eiere i norsk næringsliv. 

 Representanten Torbjørn Hansen har teke opp det forslaget han viste til. 

 Kristeleg Folkeparti strekar under at nasjonalt eigarskap er viktig i nokre
                  tilfelle for å sikra at bedriftene har hovudkontor og forskingsaktivitet i Noreg.
                  Men det må skje på ryddige vilkår og ikkje slik me har sett det i Aker-saka. 

Kristeleg Folkeparti stemde imot statens kjøp i Aker Holding i 2007, nettopp fordi
                  kjøpet var mangelfullt grunngjeve, prisen var for høg, og statens innflytelse var
                  for liten. Regjeringa brukte ikkje finansiell ekspertise i samband med kjøpet. Den
                  svenske investorgruppa inngjekk ein avtale som sikrar dei mot tap, og ei
                  moglegheit til å selja eigardelen. Staten og Aker ASA på si side inngjekk ein
                  avtale med ti års bindingstid. 

Aker ASA sitt sal av fem selskap til Aker Solutions AS, som er eit dotterselskap
                  til Aker Solutions ASA, til ein verdi av rundt 2 milliardar kr vart gjennomført
                  med effekt 2. april i år, og det har jo nett vore gjenstand for behandling i denne
                  salen. 

Regjeringas problem med handteringa av interntransaksjonane er ein indikasjon på
                  at dette er ein komplisert struktur for staten, ved at ein er minoritetseigar i
                  eit holdingselskap til eit børsnotert føretak saman med ein dominerande privat
                  eigar. 

Kristeleg Folkeparti meiner at den modellen staten har vald, styrkjer innflytelsen
                  til ein utvald storaksjonær i det underliggjande selskapet, med dei utfordringane
                  dette inneber når det gjeld selskapsstyring og interntransaksjonar. 

Staten si investering i Aker Holding er ikkje i seg sjølv eit hinder for sal av
                  verksemd, utflytting og omstilling i dei underliggjande selskapa, og det er
                  usikkert om investeringa sikrar arbeidsplassar. Tvert imot har det vore hevda at
                  oppkjøpa som vart gjennomførte, auka dei finansielle forpliktingane i det
                  underliggjande konsernet. 

Staten har derimot lang erfaring med direkte eigarskap som eigarmodell for slike
                  store aksjepostar. Ein slik modell er meir ryddig, og han er transparent når det
                  gjeld maktstruktur. Ved at Aker, dei svenske eigarane og staten vert direkte
                  eigarar i Aker Solutions ASA, vil eigarane kunna utøva den innflytelsen som
                  følgjer av den faktiske eigarskapen, og gje selskapet eit meir normalt
                  styringsopplegg. Betre selskapsstyring vil vera positivt for verdiane i eit
                  børsnotert føretak. 

På denne bakgrunnen støttar Kristeleg Folkeparti forslaget i saka om å avvikla
                  Aker Holding og erstatta den indirekte eigarskapen med direkte eigarskap i Aker
                  Solutions. 

 Det representantforslaget som vi behandler i dag, har vært debattert grundig
                  tidligere. Det gjelder både statens eierskap og eierskapspolitikken. Jeg skal
                  derfor ikke gå inn og gjenta de argumentene som har vært ført tidligere. 

Venstre stemte mot statens oppkjøp i Aker Solutions ASA med den begrunnelse at
                  avtalen som ble forelagt Stortinget, ikke var noen god avtale. Jeg vil også påstå
                  at begrunnelsen for oppkjøpet fra Regjeringen var uklar. 

Regjeringen betalte nesten 5 milliarder kr for at en av Norges rikeste menn kan
                  sitte på alle sider av bordet i ti år, hvor staten som minoritetseier har nesten
                  ingen råderett over viktige beslutninger i selskapet. Røkke kunne ifølge avtalen
                  fortsatt selge deler av virksomheten til det Regjeringen var så redd for, «noen
                  ukjente norske eller utenlandske investorer». Så kommer alle de sakene som
                  regjeringspartienes representanter har vært så opptatt av de siste fire årene: den
                  aktive næringspolitikken ved å blande seg opp i styresammensetning,
                  utbyttestørrelse og lederlønninger i selskaper der staten er en betydelig eier.
                  Ingen av disse forholdene har staten i realiteten noen som helst innvirkning på
                  gjennom eierskapet i Aker Holding. 

Venstre mener derfor at Regjeringen må ta initiativ overfor de andre eierne i Aker
                  Holding til å avvikle selskapet. Selvfølgelig må det gjøres på en ryddig og
                  forutsigbar måte, og det må gjøres på et tidspunkt der det blir tatt vare på
                  statens midler i en slik situasjon. Derfor vil ikke Venstre fremme noe konkret
                  forslag om det nå, men i vår merknad anmoder vi om at Regjeringen tar initiativ
                  for å arbeide fram mot det. 

Venstre vil ikke støtte forslaget fra Høyre og Kristelig Folkeparti i denne saken.
                  Det er et godt forsøk på å gjøre en vanskelig situasjon bedre, men jeg tror det
                  fortsatt blir uklarheter og problemer fordi staten blir sittende med eierandeler i
                  selskap som i ettertid kommer til å konkurrere med hverandre. StatoilHydro er en
                  bedrift som er på banen. Jeg tror det er uheldig at staten sitter med eierskap i
                  flere selskap som skal konkurrere med hverandre på ulike måter. Derfor vil Venstre
                  støtte flertallets innstilling denne saken. 

 Statens engasjement i Aker Holding AS er med på å sikre norsk forankring av Aker
                  Solutions ASA. Det er, som det ble sagt i debatten i forrige sak, et viktig
                  teknologi- og industriselskap med stor betydning for norsk verdiskaping og norske
                  arbeidsplasser. Det er denne regjeringas grunnholdning at det er positivt at det
                  utvikles framtidsrettet virksomhet i Aker Solutions, og det var også en viktig
                  grunn til at staten gikk inn på eiersida. 

Forslaget fra Høyre innebærer at staten tar initiativ til å avvikle eiermodellen
                  som staten, Aker, Saab og Investor var enige om å etablere i 2007. 

Staten er som kjent gjennom en aksjonæravtale forpliktet til å eie 30 pst. av Aker
                  Holding i ti år. De øvrige partnerne i Aker Holding investerte sammen med staten,
                  og jeg er ikke kjent med at de har noe ønske om å avvikle denne avtalen. Det er
                  således ikke uten videre gitt at avtalen bare kan oppheves dersom staten skulle
                  ønske det. Vi må heller ikke glemme at staten gikk inn i Aker Holding som en
                  langsiktig og stabil eier for å sikre norsk forankring og et viktig teknologimiljø
                  for olje- og gassektoren. På den bakgrunn hadde det vært unaturlig av staten å
                  kreve en salgsopsjon, slik de svenske eierne har. 

For det andre er modellen med indirekte eierskap i Aker Solutions god når det
                  gjelder å ivareta statens målsetting med eierskapet. Gjennom aksjonæravtalen har
                  staten med en relativt begrenset finansiell investering sikret seg kontroll over
                  viktige spørsmål, som endringer av vedtekter, hovedkontor og transaksjoner mellom
                  nærtstående. Slik kontroll ville vi ikke hatt dersom Høyre hadde fått gjennomslag
                  for sitt forslag. 

Det at vi nå har hatt en diskusjon om fortolkinga av bestemmelsen i
                  aksjelovgivinga, endrer ikke på statens innflytelse over interntransaksjoner
                  gjennom dagens modell. Modellen med indirekte eierskap sikrer også et langsiktig
                  og stabilt eierskap gjennom at en stor eierandel på over 40 pst. forblir samlet i
                  en lengre periode. Det mener vi i seg sjøl er viktig. Dette bidrar etter min
                  vurdering mer til å sikre en god industriell utvikling for Aker Solutions enn
                  dersom staten hadde vært minoritetsaksjeeier i selskapet med 12 pst. av aksjene,
                  slik Høyre foreslår. 

Vårens hendelser har avdekket et behov for og et gjensidig ønske om å gjennomgå
                  aksjonæravtalen på nytt. Derfor skal vi som kjent nå gjøre presiseringer i den
                  avtalen. 

 Det blir replikkordskifte. 

 Forutsigbarhet er viktig i eierskapspolitikken. Det er viktig at samfunnet og
                  Stortinget vet hvordan Regjeringen opererer i forhold til eierskapsutøvelse,
                  særlig i forhold til oppkjøp. 

Oppkjøpet i 2007 kom jo helt uten forvarsel. Vi hadde behandlet stortingsmeldingen
                  om eierskap like før. Der stod det ikke ett ord om nye oppkjøp i norsk næringsliv
                  og heller ikke ett ord om en ny eierskapsmodell som vi fikk i forhold til Aker
                  Solutions. 

Det kunne derfor vært interessant å få en kommentar fra statsråden på om hun mener
                  at dette er en modell som kan brukes i forbindelse med nye oppkjøp. For vi har jo
                  andre eiere i norsk næringsliv som har store aksjeposter i børsnoterte selskaper,
                  som også kan tenke seg å parkere disse hos staten på et fornuftig tidspunkt. La
                  meg nevne viktige selskaper som f.eks. Marine Harvest og Orkla. Vil staten da stå
                  klar med Oljefondet for å være parkeringsplass hvis disse aksjonærene ønsker å
                  selge ut sine aksjer? 

 Det kommer veldig klart fram – også i den debatten vi nå har – at Høyre er imot
                  dette, og jeg går ut fra at det er derfor man foreslår å avvikle det. Vi mener at
                  det i 2007 var riktig å gå inn på den måten som vi gjorde, fordi vi er svært
                  opptatt av at vi greier å beholde det viktige teknologiselskapet, som Aker
                  Solutions er, på norske hender. 

Når det gjelder spørsmålet om eventuelle nye oppkjøp eller endringer, vil jeg
                  overhodet ikke spekulere i det. Det tar vi stilling til når det eventuelt måtte
                  komme fra selskaper. Vi behandler det fortløpende, på helt vanlig måte. 

 Det er gitt et inntrykk av at denne saken under forberedelsene gikk rimelig fort,
                  men det var selvfølgelig tatt kontakt – og ble gitt råd – internt i departementet.
                  Nå er det jo slik at staten også er eier i andre selskap som har kompetanse på
                  dette, som f.eks. Statoil og Hydro. Den gang var det to selskaper. Det kunne være
                  interessant å vite om det var gitt noe signal fra de selskapene, om det var gitt
                  noen gode råd om hvordan man burde opptre i forhold til et slikt oppkjøp som ble
                  gjort. Så har det også vært mye snakk om at det her var fare for at det kom
                  utenlandske investorer og truet norske arbeidsplasser. 

Mitt spørsmål er: Kan statsråden antyde hvilke utenlandske investorer som
                  eventuelt hadde vist sin interesse, slik at det hastet så veldig med å gå inn på
                  det som her ble gjort? 

 Det er litt vanskelig for meg å svare veldig detaljert på alt i den forbindelse, i
                  og med at jeg ikke hadde så detaljert ansvar for den saka da. Jeg ber om
                  forståelse for det. Derfor kan jeg heller ikke svare på hvilke råd som eventuelt
                  ble gitt fra andre selskaper. 

Det jeg kan si, er at da man foreslo dette oppkjøpet og gikk inn, og Stortinget
                  sluttet seg til det, foregikk det på den måten som det skulle foregå på. Det var
                  en juridisk gjennomgang, og det var et selskap som var analysert, som altså var
                  kjent for markedet. Det som var Regjeringas begrunnelse for å gjøre det, var, som
                  sagt, at vi var svært opptatt av å beholde dette på norske hender. Vi er fornøyde
                  med at vi har fått en avtale om det, i alle fall i ti år, fordi vi mener at det er
                  av vesentlig betydning – også for norske arbeidsplasser – at viktige beslutninger
                  fattes her hos oss og ikke i andre land. 

 Statsråden gjekk veldig hardt ut mot Aker i april og kravde at transaksjonane
                  skulle behandlast på generalforsamling eller at dei skulle nullstillast. Seinare
                  har ho gjort heilomvending og sagt at ho var nøgd med at det vart halde ei
                  generalforsamling, der staten forplikta seg til å stemma for alle transaksjonar.
                  Men då generalforsamlinga skulle haldast, var det ikkje naturleg for Nærings- og
                  handelsdepartementet å stilla opp. 

«Vi er indirekte eier av Aker Solutions gjennom Aker Holding, og da er det Aker
                     Holding som representerer.» 

Dette seier statssekretær Øyvind Slåke til VG. 

E24-kommentator Per Valebrokk konkluderte etter dette med at: 

«Stoltenberg-regjeringens håndtering av Aker-saken går fra dårlig til hysterisk
                     dårlig.» 

Viser ikkje dette at det hadde vore betre om staten hadde hatt eit direkte
                  eigarskap i Aker Solutions i staden for den spesielle modellen med indirekte
                  eigarskap gjennom Aker Holding? 

 Nei, vi mener dette er en god modell fordi vi oppnår mer når det gjelder negativ
                  kontroll her, altså viktige beslutninger for Norge og for norske arbeidsplasser,
                  ved å organisere det på den måten som det er gjort i dette tilfellet. 

Så vil jeg ta avstand fra at det skal være gjort en helomvending av meg,
                  Regjeringa eller fra statens side i denne saka. Vi har – på linje med Saab og
                  Investor – sagt at det var tre ting som var særlig viktige her. Det ene var å få
                  en uavhengig gjennomgang. Det har vi fått. Det andre var å få en
                  generalforsamling. Det har vi fått. Og det tredje var å sørge for at vi gjør det
                  vi kan – og det er i alles interesse – for ikke å komme opp i en slik situasjon i
                  framtida. Derfor endrer vi også aksjonæravtalen. Så det å si at det er gjort en
                  helomvending her, og at det ikke er oppnådd noe, er faktisk feil. 

Jeg er glad for at vi har fått en løsning. Og jeg er glad for – på vegne av hele
                  aksjonærdemokratiet – at det ble en generalforsamling slik at også 60 pst. av de
                  andre aksjonærene fikk mulighet til å mene noe om dette. Så er det ellers helt
                  normalt at store eiere blir enige på forhånd, slik det er gjort også i denne
                  saken. Det skjer i andre selskaper titt og ofte. 

 Replikkordskiftet er over. 

Dei talarane som heretter får ordet, har ei taletid på inntil 3 minutt. 

 Dette har vært en veldig interessant dag for dem som er opptatt av norsk
                  næringsliv og eierskap. Det er mange viktige selskaper i norsk næringsliv, og
                  Regjeringen kunne kanskje ha i fokus å bygge et bredt – både privat og offentlig –
                  eierskap i Norge, slik at man trygger det på den måten. Saken rundt Aker Solutions
                  og Aker Holding bør gi en lærdom slik at man unngår noen tabber. 

Jeg noterte meg at representanten Eldegard sa at dette er et langsiktig eierskap i
                  ett av de viktigste industriselskapene i Norge. Det er jo et indirekte eierskap i
                  mange av de viktigste eierskapene i Norge, fordi man her – gjennom Aker Holding –
                  sitter med en struktur på eierskapet som kanskje ikke er hensiktsmessig. Her satte
                  man seg i baksetet i stor tillit til at det var en annen eier som ville gjøre
                  jobben for staten. Det var kanskje nesegrus beundring som var starten, og så ble
                  man særdeles skuffet da det viste seg at den aksjonæren kanskje ikke helt hadde de
                  samme interessene som staten hadde i alle sammenhenger. Lærdommen bør være at alle
                  kapitalister og alle aksjonærer bør behandles likt, og at staten har et ansvar for
                  ikke å sette noen i en særstilling. Det føler jeg at man har gjort her. 

Mange av reaksjonene etter at katastrofen kom ut i offentligheten, var et tegn på
                  at man drev eierskap via en panikkreaksjon. For det statsråden sa i
                  replikkordskiftet tidligere i dag, var ganske presist: For å møte i
                  generalforsamling, må man faktisk være aksjonær. Hadde hun skjønt det fra starten
                  av, hadde hun kanskje ikke kommet med de uttalelsene som hun kom med, for da bad
                  jo staten egentlig om en særbehandling av staten som aksjonær. Man ønsket å
                  reversere avtaler som allerede var underskrevet, og som var blitt kjent for alle.
                  Hvordan skulle man da ha forholdt seg til andre aksjonærer, som kanskje allerede
                  hadde vært ute og reagert på transaksjonene ved enten å selge eller å kjøpe på
                  børsen, hvor dette var notert? Hvordan skulle man ha kunnet reversert alt overfor
                  dem? Her er det mye som tyder på at man førte en eierskapspolitikk via en
                  panikkreaksjon da omfanget av saken ble kjent. 

Staten satte seg som sagt i baksetet og stolte på at andre ville gjøre jobben som
                  de var tjent med. Det tror jeg er en erfaring som man skal trekke lærdom av – at
                  staten er tjent med å ta direkte eierskap når man skal ta et eierskap. Da skal man
                  ta et eierskap som er stort nok til at man når de målsettingene man har. Ellers
                  skal man holde seg unna å blande sammen sine interesser med andres. 

 Jeg følte etter representanten Gundersens innlegg behov for å tilbakevise at vi på
                  vegne av staten har bedt om særbehandling i denne saken. Jeg vil også minne om hva
                  jeg faktisk sa på vegne av staten før påske. Det var: generalforsamling eller
                  nullstilling. Noen har prøvd å gjøre «eller» til «og». Det er det ene. Det andre
                  er at dette var noe vi stod sammen med Saab og Investor om også. 

Sjølsagt har det vært kjent for oss fra dag én at ikke vi skulle være til stede
                  personlig – hadde jeg nær sagt – på denne generalforsamlingen i Aker Solutions.
                  Det var ikke det som var poenget. Vi er jo ikke direkte aksjonærer der, så det er
                  helt sjølsagt at vi ikke skulle være det. Jeg skjønner ikke dem som kritiserer oss
                  for at vi ikke var der. Det ville ha vært meget uryddig om vi var der. Sjølsagt
                  var det vår representant via Aker Holding som var der. 

Jeg registrerer at vi fra regjeringspartienes side sjølsagt er uenig med Høyre i
                  denne saken. Vi mener at dette er en god modell for norske arbeidsplasser. 

 Fleire har ikkje bedt om ordet til sak nr. 2. 

(Votering, sjå side 4012) 





                    

 Under debatten har Torbjørn Hansen satt fram et forslag på vegne av Høyre og
                  Kristelig Folkeparti. Forslaget lyder: 

«Stortinget ber Regjeringen ta initiativ til avvikling av Aker Holding slik at
                     staten blir direkte aksjonær i Aker Solutions ASA.» 

Det voteres alternativt mellom dette forslaget og komiteens innstilling. 

Komiteen hadde innstilt: 

Dokument 8:82 (2008–2009) – representantforslag fra stortingsrepresentantene
                  Torbjørn Hansen, Jan Tore Sanner og Gunnar Gundersen om avvikling av Aker Holding
                  AS slik at staten blir direkte aksjonær i Aker Solutions ASA – bifalles ikke. 

Voteringstavlene viste at det var det avgitt 76 stemmer
                  for innstillingen og 23 stemmer for forslaget fra Høyre og Kristelig Folkeparti. 

(Voteringsutskrift kl. 02.49.20) 

 (fra salen): Jeg trykket riktig, men lampen lyste ikke. 

 Da skal vi votere en gang til, så får vi dette riktig. 

Votering:

Ved alternativ votering mellom komiteens innstilling og forslaget fra Høyre
                  og Kristelig Folkeparti ble innstillingen bifalt med 79 mot 21 stemmer.

(Voteringsutskrift kl. 02.50.23)


                    
                    

 Etter ønske frå kontroll- og konstitusjonskomiteen vil presidenten foreslå at
                  taletida blir avgrensa til 10 minutt til saksordføraren, 5 minutt til kvar av
                  partigruppene elles og 5 minutt til statsråden. 

Vidare vil presidenten foreslå at det blir gjeve anledning til fem replikkar med
                  svar etter innlegg frå medlemer av Regjeringa – innanfor den fordelte taletida. 

Vidare vil presidenten foreslå at dei som måtte teikne seg på talarlista utover
                  den fordelte taletida, får ei taletid på inntil 3 minutt. 

– Det er å sjå på som vedteke. 

 (ordfører for saken): Denne saken er tatt opp av komiteens mindretall på en
                  tredjedel, som egen sak, bl.a. etter henvendelse fra og offentlig oppmerksomhet om
                  firmaet Uniteam AS. Den saken har versert lenge i media, fordi Uniteam reelt sett
                  er blitt boikottet av sin aller viktigste kunde, Forsvaret, etter at Forsvaret
                  også hadde anmeldt Uniteam for forskjellige forhold, idet Uniteam skulle ha hatt
                  fordelsoverføringer og Uniteam skulle ha forsøkt å lure Forsvaret – altså
                  bedrageri av Forsvaret. 

Den historien vi fikk fra Uniteam var ganske annerledes enn det som har versert i
                  det offentlige rom. Komiteen bestemte seg derfor for å åpne sak, og innhentet
                  synspunkter i en rekke brev til forsvarsministeren. Vi mottok også henvendelser
                  fra Uniteam. Det ble også besluttet å avholde en kontrollhøring. Jeg viser til
                  innstillingen, hvor referatet fra det som ble sagt i kontrollhøringen, er tatt
                  inn. 

Det som er helt klart, er at Forsvaret ser på noen innkjøp fra Uniteam av noen
                  containere, først i 2002 og så nye containerkjøp i 2003, helt annerledes enn
                  fremstillingen er fra Uniteam. Forsvaret hevder at det det dreide seg om i 2003,
                  var en eneleverandørsituasjon, som var omfattet av et helt spesielt regelverk,
                  hvor Uniteam hadde lov til å ha en fortjenestemargin på under 1 pst., uavhengig av
                  at det var en kontrakt på over 100 mill. kr, og at det var meget stor risiko
                  involvert. Det er Forsvarets fremstilling. 

Ved en senere gjennomgang, i forbindelse med Dalseide-rapportene og
                  Dalseide-utvalgets undersøkelse av om det var fordelsoverføringer, gikk man
                  gjennom en del dokumenter om dette innkjøpet. Det som det ble hevdet, og som for
                  så vidt aldri er blitt motsagt fra Uniteams side, er at det var to sett av
                  fakturaer fra noen underleverandører som kunne tyde på at det var gjort noe galt.
                  Uniteams forklaring har imidlertid hele tiden ganske enkelt vært at da Forsvaret
                  henvendte seg til selskapet i september 2003, var de i akutt behov for flere
                  kommandoplasscontainere. Da det kom en tilsvarende åpen anbudsinnbydelse, hvor det
                  var snakk om «tilbyderne» og «anbud» osv. – det var helt klart at det var en
                  anbudsinnbydelse – la de inn et anbud og fikk veldig kort tid etter beskjed om at
                  anbudet, ca. 120 mill. kr for et visst antall containere, var akseptert. De skulle
                  da komme inn til et møte hvor dette skulle avklares og undertegnes. Det skjedde
                  ikke, men de fikk beskjed om å begynne å produsere disse containerne, og
                  kontraktsbeløpet, sluttbeløpet, var akseptert av Forsvaret. Deretter fikk de
                  forklart at de måtte lage og undertegne noen spesielle skjemaer, slik at det
                  papirmessige og dokumenterbarmessige var i orden for Forsvarets interne systemer.
                  De fikk noen nye skjemaer, som de måtte undertegne – og korrigere. De fikk beskjed
                  om at dette kun var proforma, for å tilfredsstille Forsvarets interne systemer. 

Prisen på containerne var hele tiden den samme, og Forsvaret hadde akseptert den.
                  Men det måtte settes opp noen regnestykker for dette der man fordelte kostnadene
                  på en annen måte. De fikk ikke, mener de, beskjed om at det var en
                  eneleverandøravtale, underlagt helt spesielle ting. Det har vært diverse forsøk
                  fra komiteens side på å få Forsvaret til å dokumentere at de burde ha forstått at
                  Forsvaret mente det var et spesielt skjemavelde og spesielle avtalebestemmelser
                  for eneleverandører. Dette har Forsvaret ikke i det hele tatt vært i nærheten av å
                  kunne dokumentere. 

Det er altså to forskjellige fremstillinger av saken. I henhold til kontrakten,
                  som ble undertegnet senere, skulle eventuelle uoverensstemmelser løses med dialog
                  og diskusjon. Forsvaret har ikke på noen områder vært interessert i en dialog med
                  selskapet, før et møte relativt nylig, etter at selskapet var anmeldt.
                  Kontraktsbruddet fra Forsvarets side hadde da vært tatt opp i komiteen som egen
                  sak. 

Det vi står overfor, er en anmeldelse. Det er tatt ut siktelse mot to eiere av
                  Uniteam, ikke mot selskapet selv. Saken har nå ligget i litt over to år hos
                  Romerike politikammer. Det er ennå ikke tatt ut tiltale eller reist sak, noe som
                  etter min oppfatning i seg selv er en skandale i rettsvesenet, når vi vet at
                  selskapet har vært gjenstand for et såkalt ikke-normalisert forhold – som på norsk
                  betyr full boikott – fra Forsvarets side. Ethvert forsøk fra selskapet på å levere
                  anbud til Forsvaret har vært avvist. Hva det har kostet Forsvaret av dyrere
                  containere fra andre, vil først senere granskninger eventuelt kunne avdekke. 

Vi står overfor en situasjon hvor det er to forskjellige fremstillinger. Det
                  kontrollkomiteen skal ta stilling til, er om det politiske skjønn som
                  forsvarsministeren har utøvd, er forsvarlig. Forsvaret har helt klart hjemmel for,
                  etter offentlige anskaffelsesregler, å gjennomføre et ikke-normalisert forhold.
                  Det er ingen av oss som har reist tvil om det. Spørsmålet er om det er klokt. Det
                  er det vi har vært opptatt av, og jeg særlig har vært opptatt av. Jeg ser helt
                  klart at der hvor det for så vidt foreligger et leverandørselskap som helt klart
                  har erkjent og akseptert at det har opptrådt uetisk og har begått kriminelle
                  handlinger, eller der hvor det er en rettskraftig dom mot et selskap, er det
                  naturlig med et ikke-normalisert forhold – inntil drastiske endringer har skjedd i
                  et selskap. Men det foreligger altså ikke i denne saken. 

Det er altså to virkelighetsoppfatninger. Selskapet og eierne hevder selv at de
                  ikke har gjort noe annet galt enn at de lot seg overtale av Forsvarets folk til å
                  motta et dobbelt sett av fakturaer, for å underbygge den prisen som Forsvaret
                  allerede hadde akseptert. Og det har ikke vært noen dialog eller noe forsøk fra
                  Forsvaret på å finne løsninger på dette. Det ikke-normaliserte forhold har hittil
                  fjernet i hvert fall 38 arbeidsplasser i en god bedrift i Grimstad – en bedrift
                  som kunne vært en viktig leverandør i fremtiden – og ført til delvis reduksjon
                  andre steder i dette selskapet. Det synes jeg er helt urimelig. 

Jeg synes, på vegne av Fremskrittspartiet, at når man skal gjennomføre en boikott,
                  skal det ikke herske noen tvil om at grunnlaget for at man vil boikotte selskapet
                  som straff for en tidligere hendelse, er reelt. Og det er reelt enten ved at det
                  foreligger en rettskraftig dom, eller at selskapet selv har erkjent at de har
                  jukset. Det er ikke tilfellet her. Derfor synes vi det burde vært langt viktigere
                  for Forsvaret å anskaffe containere – bl.a. til våre utenlandske styrker i
                  Afghanistan – av best mulig kvalitet og til best mulig pris, også med tanke på å
                  bevare norske arbeidsplasser, og ikke fjerne dem før man er helt overbevist og
                  sikker i sin sak om at det har foregått noe som er i strid med loven. Slik er det
                  klart ikke i denne situasjonen. Derfor fremmer vi følgende forslag: 

«Stortinget ber Regjeringen oppheve det ikke-normaliserte forholdet til Uniteam
                     inntil det eventuelt foreligger en rettskraftig dom mot Uniteam etter en
                     eventuell tiltale fra påtalemyndighetens side og rettsbehandling.» 

Dette er mye sterkere og mer i samsvar med det en professor fra KOFA sa under
                  høringen, nemlig at bevisbyrden for at det virkelig var noe galt, måtte ligge på
                  dem som ville gjennomføre det ikke-normaliserte forholdet. Dette er altså ikke
                  noen enkel og grei sak, i og med at politiet ennå ikke, etter to år, har kunnet
                  reise sak. De faktiske forhold har vært ubestridte og klare for alle hele tiden,
                  selv om det under komiteens behandling kom lekkasjer i Verdens Gang om at
                  forsvarsministeren skulle fremlegge dokumentasjon. Den dokumentasjonen var
                  komiteen blitt gjort kjent med for lenge siden. Det har ikke vært noen omstridte
                  forhold i det hele tatt. 

Jeg synes Forsvaret skal være en kresen, god og skikkelig kunde som stiller krav
                  til sine leverandører. Boikott av bedrifter skal ikke skje før det foreligger
                  enten en rettskraftig dom eller en erkjennelse. Tvilen skal komme tiltalte til
                  gode. Tiltalte er i dette tilfellet Uniteam, og ingen har latt noen tvil komme dem
                  til gode. 

Jeg vil ta opp Fremskrittspartiets forslag, nr. 1 og 2, som er inntatt i
                  innstillingen på side 16, samtidig som jeg også kan gjøre kjent at
                  Fremskrittspartiet subsidiært, hvis våre forslag blir nedstemt, vil stemme for de
                  to forslagene fra Høyre og Kristelig Folkeparti. 

Slik jeg vurderer saken, er dette en skandale, som muligens kommer til å stille
                  Forsvarsdepartementet i meget dårlig lys, og muligens også medføre en ganske
                  betydelig erstatningssak – det vil det være opp til domstolene å avgjøre. Det er
                  det politiske skjønn vi kritiserer i denne saken. 

 Representanten Carl I. Hagen har teke opp dei forslaga han refererte til. 

 Som det framgår av innstillingen, mener flertallet i komiteen, Arbeiderpartiet,
                  Sosialistisk Venstreparti og Senterpartiet, at det er uheldig at mindretallet har
                  benyttet sin mulighet til å bringe konflikten mellom Forsvarsdepartementet og
                  Uniteam inn for Stortinget mens saken fortsatt er under etterforskning hos
                  politiet. 

Jeg vil derfor ikke gå inn i sakens realiteter, utover å peke på at gjeldende
                  regelverk gir grunnlag for å etablere et såkalt ikke-normalisert forhold til
                  selskaper når innkjøper har grunnlag for å si at vedkommende leverandør har gjort
                  seg skyldig i alvorlige forsømmelser mot etiske og faglige krav, noe Carl I. Hagen
                  også understreket i sitt innlegg. 

Flertallet mener at det er ubestridelig at departementet under en annen statsråd i
                  forrige stortingsperiode således hadde grunnlag for å reagere mot Uniteam. 

Når flertallet mener dette er en uheldig bruk av mindretallsrettigheten i
                  kontroll- og konstitusjonskomiteen, er det begrunnet i en viktig basis i
                  Grunnloven, nemlig læren om maktfordelingen mellom den lovgivende, den utøvende og
                  den dømmende makt. Dette innebærer at Stortinget må vise varsomhet med hvilke
                  saker som tas opp til behandling. 

Jeg vil vise til merknader fra Høyre og Kristelig Folkeparti i Innst. S. nr. 273
                  for 2002–2003, hvor disse partiene den gang pekte på at 

«det er klare betenkeligheter av konstitusjonell art ved å behandle som sak i
                     kontrollkomiteen forhold som delvis er ferdigbehandlet i rettsapparatet, og som
                     delvis ligger til behandling i rettsapparatet. Disse medlemmer viser til at
                     domstolene, ut fra det maktfordelingsprinsippet som Grunnloven bygger på, har
                     en stilling som selvstendig statsmakt. Dette betyr at Stortinget og Regjeringen
                     ikke kan overprøve domstolens avgjørelser eller forsøke å påvirke disse
                     avgjørelsene. Stortinget har tradisjon for å vise betydelig tilbakeholdenhet
                     når det gjelder å behandle temaer som har tilknytning til en konkret sak som er
                     under domstolsbehandling, og disse medlemmer mener at det er sterke grunner for
                     at Stortinget burde holde på en slik tilnærming.» 

Vi mener at dette syn også bør gjelde når et forhold er anmeldt til politiet og er
                  under etterforskning. Det er synd disse partiene nå har endret holdning i et
                  forsøk på å ramme den sittende statsråd for et forhold som ble etablert under den
                  foregående regjering. 

Jeg vil også vise til Dokument nr. 14 for 2002–2003, Frøilandutvalgets
                  innstilling, side 58, spalte én, hvor det slås fast: 

«I hovedtrekk betyr det at kontrollen skal være forankret i statsrådens
                     forhold, men at den også kan ta sikte på å avdekke feil og mangler i
                     forvaltningen som ikke har direkte tilknytning til statsrådens forhold. Derimot
                     skal komiteen ikke drive kontroll rettet mot private rettssubjekter.» 

Spørsmålet om Uniteam har brutt loven, er til behandling hos politiet. Utfallet av
                  anmeldelsen og eventuell behandling i rettsapparatet burde vært avventet før saken
                  ble tatt opp i kontroll- og konstitusjonskomiteen. 

Stortingets oppgave er å føre kontroll med at det er etablert tilfredsstillende
                  kontrollsystemer, og at forvaltningen opptrer i henhold til gjeldende regelverk.
                  Det er ikke Stortingets oppgave å opptre som domstol, og slik kan det lett bli
                  oppfattet når man på denne måten går inn i en sak som er under
                  politietterforskning. 

Når det gjelder forslaget fra Høyre og Kristelig Folkeparti, om å be Regjeringen
                  foreta en avklaring av regelverket for bruk av ikke-normaliserte forhold overfor
                  leverandører, er Fornyingsdepartementet allerede i gang med dette arbeidet. Jeg
                  ser derfor ikke noe behov for et slikt vedtak. 

 Det er lett å skjønne at det er sent i sesjonen når man beskylder Høyre for å ha
                  forandret syn på maktfordelingen. Jeg kan berolige representanten og alle andre
                  med at det har Høyre ikke gjort. Vi behandler ikke en sak som er for domstolene.
                  Vi behandler heller ikke en sak som er politianmeldt. Vi behandler «statsrådens
                  forhold», for å sitere fra Frøilandutvalget, som foregående taler nettopp siterte
                  fra. Statsrådens forhold i denne sammenheng er en vurdering av statsrådens skjønn
                  ved utelukkelse av dette selskapet, eller, som det heter, et «ikke-normalisert
                  forhold». 

Det er et prinsipielt ganske interessant spørsmål, om et regelverk – ikke et
                  lovverk, men et regelverk – fastsatt av administrasjonen kan gjøre det mulig for
                  et departement å ta knekken på en leverandørbedrift. Metoden er jo meget enkel:
                  Anmeld – og anmeldelsen har nå snart ligget i to og et halvt år, på tross av at
                  konsulenter som hjalp departementet, også hjelper politiet med etterforskningen.
                  Det er et prinsipielt interessant spørsmål, som jeg skal la ligge i denne
                  sammenheng. 

Det er altså ikke kommet til noen sak ennå. Så kan man bruke anmeldelsen som
                  begrunnelse for å innføre et såkalt ikke-normalisert forhold, altså boikotte
                  bedriften, og i realiteten risikere at bedriften går konkurs. Det er en utøvelse
                  av skjønn som jeg synes er kritikkverdig. I denne konkrete saken har jeg ingen
                  oppfatning om hvem som har rett av de to partene. Det er to forskjellige
                  virkelighetsoppfatninger. Men på ett punkt har jeg dannet meg en oppfatning
                  gjennom høringen. Det er at Forsvarsdepartementet i prosessen, som ble oppfattet
                  som et anbud, aldri klargjorde når anbudskonkurransen gikk over fra å være et
                  anbud til at selskapet ble en eneleverandør. Det er forskjellige regelverk for
                  anbud og det å være eneleverandør, og det plikter departementet å opplyse om i
                  denne prosessen. Det mener jeg er en unnlatelse som ikke nødvendigvis får virkning
                  for politianmeldelsen, men som burde vært med i vurderingen av skjønnet, nemlig om
                  man skulle bruke retten til å utelukke bedriften – et ikke-normalisert forhold,
                  som det heter – eller skulle man ikke gjøre det. Det er statsrådens skjønn denne
                  innstillingen dreier seg om, og jeg skjønner veldig godt at regjeringspartiene
                  ikke orker å gå inn i nok en vurdering av denne statsråds skjønn. 

På den bakgrunn tar jeg opp forslag nr. 3, fra Høyre og Kristelig Folkeparti, hvor
                  vi ber Regjeringen, ut fra en erkjennelse av at det er Regjeringens rett, eller
                  departementets rett, å vurdere utelukkelse, «vurdere å gjeninnføre en
                  normalisering av forholdet til Uniteam snarest mulig». Det svekker ikke
                  nødvendigvis politianmeldelsen, men det gjør i alle fall at man redder
                  arbeidsplasser. 

Jeg tar også opp forslag nr. 4, fra Høyre og Kristelig Folkeparti, som lyder: 

«Stortinget ber Regjeringen snarest foreta en avklaring av regelverket for bruk
                     av ikke-normalisert forhold overfor leverandører. En slik avklaring må ta
                     tilstrekkelig hensyn til leverandørens rettssikkerhetsbehov.» 

Når representanten Svein Roald Hansen sier at det er under arbeid i Regjeringen,
                  er det en mild overdrivelse. For det Fornyingsdepartementet har gjort, er å
                  nedsette et utvalg. Og hva gjør man hvis man vil vinne tid? Jo, man nedsetter et
                  utvalg som skal gjennomgå hele regelverket for offentlige anskaffelser, med det
                  mandat å gjøre det mer tydelig. Den paragrafen som gir hjemmel for å innføre
                  såkalte ikke-normaliserte forhold, mener KOFA selv – altså klageorganet – og dets
                  styre er så uklar at de har bedt departementet om å se på denne spesielle
                  paragrafen. Departementet svarer med å si at de vil gjerne se på hele regelverket.
                  Derfor er uttrykket «snarest» i vårt forslag av betydning, for denne uklarheten
                  kommer til å leve lenge hvis man ikke vedtar forslag nr. 4. 

Jeg ber om at voteringsrekkefølgen legges opp slik at Fremskrittspartiets
                  subsidiære støtte til forslagene nr. 3 og 4 kan fremkomme. 

 Representanten Per-Kristian Foss har teke opp dei forslaga han refererte til. 

 Jeg skal fatte meg i korthet, for Svein Roald Hansen har gjort veldig godt rede
                  for det som er flertallets syn. 

Jeg føler behov for å ta ordet fordi dette er en prinsipielt viktig sak, nemlig i
                  balansegangen mellom domstol og storting. Denne saken er under etterforskning, og
                  derfor må jeg si at jeg er overrasket over at denne saken er brakt inn for
                  kontrollkomiteen i Stortinget. Høringen viste med all mulig tydelighet at denne
                  saken var prematur for politisk behandling. Det betyr at jeg ikke utelukker – det
                  gjør heller ikke flertallet – at det på et tidspunkt kunne vært riktig at denne
                  saken hadde kommet til kontrollkomiteen, når saken hadde funnet sin avklaring, når
                  etterforskningen var ferdig og det eventuelt var tatt ut tiltale, eventuelt at
                  også rettsapparatet hadde behandlet den. Dette ligger noe fram i tid. Det betyr at
                  denne saken ut fra sakens innhold – det viser høringen med all mulig tydelighet –
                  åpenbart ikke er moden for politisk behandling på det nivået som enkelte her har
                  drevet og saksbehandlet den. Det er flertallets begrunnelse for ikke å
                  saksbehandle den. Det har ingenting å gjøre med statsrådens skjønn eller andre
                  utenforliggende ting, som jeg hørte representanten Foss og andre var inne på.
                  Dette dreier seg simpelthen om et så enkelt prinsipp som at når en sak er til
                  behandling hos politiet, er dette uheldig av oss, av hensyn til de ulike pilarer i
                  demokratiet – vi er én pilar og ikke inne i de andre pilarene, som går på
                  domstolenes og politiets rolle i dette. 

Det er den prinsipielle begrunnelsen fra flertallet. Det er viktig å holde fast
                  ved dette. Det er også interessant å se at tidligere har også mindretallet i
                  komiteen hevdet det samme synspunktet, men velger nå – sikkert fordi det er
                  opportunt – å forfekte det motsatte standpunkt. Det synes jeg er uheldig av hensyn
                  til Stortingets rolle i dette. Det er den prinsipielle begrunnelsen som vi har.
               

 Denne kontrollsaken dreier seg om et uavklart kontraktsforhold mellom
                  Forsvarsdepartementet og selskapet Uniteam International AS som skriver seg
                  tilbake til høsten 2003. Den direkte foranledningen til saken er imidlertid at
                  Forsvarsdepartementet først i april 2007 anmeldte selskapet Uniteam International
                  AS og to enkeltpersoner i firmaet for grovt bedrageri mot Forsvaret i forbindelse
                  med kontraktsinngåelsen tre år tidligere, i mai 2004. De to nevnte enkeltpersonene
                  som ble anmeldt og senere siktet, er ikke lenger en del av ledelsen i Uniteam, og
                  selskapet ble etter videre etterforskning heller ikke siktet, slik at det er
                  utenfor dette. 

Anmeldelsen ble så fulgt opp av Forsvarsdepartementet med å innføre et såkalt
                  ikke-normalisert forhold til Uniteam International AS, slik flere har vist til
                  her. 

Kristelig Folkeparti konstaterer at denne saken er svært komplisert, og at det har
                  vært en vanskelig avveining å bestemme i hvor stor grad komiteen og Stortinget
                  burde gå inn i den. 

Et av de viktige spørsmålene dreier seg om hvorvidt Uniteam under
                  kontraktsforhandlingene i 2003 befant seg i en såkalt eneleverandørsituasjon, og i
                  hvilken grad dette fra Forsvarets side var tilstrekkelig klargjort overfor
                  Uniteams ledelse til at den skulle ha vært innforstått med det. 

Det synes klart både på bakgrunn av sakens dokumenter og av referatene fra
                  kontrollhøringen at de to partenes framstillinger bygger på to vidt forskjellige
                  virkelighetsoppfatninger, hvor påstand står mot påstand. 

Kristelig Folkeparti er enig med representantene fra regjeringspartiene i at
                  Stortinget under henvisning til maktfordelingsprinsippet i Grunnloven skal være
                  tilbakeholdne med å gå inn i saker som er under politietterforskning eller ligger
                  til behandling i rettsapparatet. Det innebærer konkret at det ikke er opp til
                  Stortinget å ta parti for noen i skyldspørsmålet. Dette er helt og holdent en sak
                  for domstol og rettsapparat. Så langt er vi enige. 

Derimot er vi ikke enige i betraktningen til representanten Djupedal, som påstår
                  at det er det alt dette dreier seg om, for det er det ikke. At noen her skulle ha
                  skiftet mening underveis, var helt ukjent for undertegnede. Men når det derimot
                  gjelder spørsmålet om hvorvidt det over tid vil være riktig å opprettholde et
                  ikke-normalisert forhold til et selskap, i dette tilfellet Uniteam, krever det en
                  beslutning som etter vår mening først og fremst ikke handler om jus, men om
                  politisk skjønn. Spørsmålet har derfor ikke dreid seg om hvorvidt det var hjemmel
                  for å gjøre dette fra Forsvarets side, men hvorvidt det var fornuftig politisk, og
                  hvorvidt det var forsvarlig embetsutøvelse fra statsrådens side. Saken dreier seg
                  derfor utelukkende om komiteens ansvar for kontroll med statsrådens embetsutøvelse
                  og politiske handlinger. 

Det synes klart at opprettholdelsen av et ikke-normalisert forhold til et selskap
                  som Uniteam over tid måtte få store konsekvenser både for firma og for ansatte.
                  Det som forsterker alvoret i saken, er at det skjer uten at saken har vært for
                  retten. Og det som gjør det vanskelig for Stortinget, er at det dreier seg om en
                  offentlig anskaffelse hvor et offentlig forvaltningsorgan svartelister et selskap.
                  Opprettholdelsen av et ikke-normalisert forhold over så lang tid må antas å ha
                  skadet firmaet og bidratt til å sette arbeidsplasser i fare. Det er alvorlig. 

Vi viser i denne sammenheng også til uttalelsene som professor Kai Krüger, medlem
                  av Klagenemnda for offentlige anskaffelser, KOFA, kom med under den åpne
                  kontrollhøringen, og som er gjengitt i komitéinnstillingen. Jeg skal ikke bruke
                  tid på å sitere ham. 

Kristelig Folkeparti er av den oppfatning at i en situasjon hvor de personene som
                  er anmeldt i saken, heller ikke lenger er en del av ledelsen i selskapet, kan det
                  framstå som urimelig at et offentlig forvaltningsorgan fortsetter å opprettholde
                  et ikke-normalisert forhold til selskapet. 

Det må vektlegges at saken er svært komplisert, at etterforskningen har tatt lang
                  tid, og at det ennå ikke er reist tiltale. Dette bidrar til å forsterke presset
                  mot selskapet Uniteam. 

Videre kan vi heller ikke se helt bort fra at Uniteam hadde vært kontinuerlig
                  leverandør til Forsvaret fra 1992 uten merknader om etisk standard helt fram til
                  2007, altså i 15 år. Så vidt vi er kjent med, er det kun den ene kontrakten fra
                  12. mai 2004 som har vært omstridt. Vårt inntrykk er at brukerne i hele denne
                  perioden på 15 år ikke har hatt merknader verken til Uniteams etiske standard
                  eller produkter. 

På denne bakgrunn er det vi vil be Regjeringen se på saken på nytt. Vi ber derfor
                  statsråden vurdere å gjeninnføre en normalisering av forholdet til Uniteam snarest
                  mulig. 

I denne sammenheng viser jeg også til opplysningene om at KOFA har tatt opp
                  spørsmålet om å få til en avklaring på hvorledes regelverket for såkalte
                  ikke-normaliserte forhold skal tolkes. Det er, som representanten Per-Kristian
                  Foss understreket i sitt innlegg, svært viktig å få en slik avklaring, nettopp av
                  hensyn til de potensielt ødeleggende konsekvensene en beslutning om
                  ikke-normaliserte forhold kan ha for en bedrift eller leverandør. 

Jeg viser ellers til de forslagene som Per-Kristian Foss tok opp, på vegne av
                  Høyre og Kristelig Folkeparti. 

 Innledningsvis må jeg si at jeg faktisk er noe overrasket over at både Carl I.
                  Hagen og Per-Kristian Foss uttaler seg så sterkt om det politiske skjønn i denne
                  saken, når man i andre saker er så opptatt av at det offentliges penger skal
                  forvaltes på en god og forsvarlig måte – noe jeg er helt enig i. Grunnen til at
                  jeg er litt overrasket over det, er nettopp at Forsvarsdepartementet har brukt det
                  regelverket som vi har for offentlig anskaffelser, og som vi har full anledning
                  til å bruke. 

Forsvaret anskaffer årlig varer og tjenester for et titalls milliarder kroner.
                  Anskaffelsene baserer seg nettopp på lover og regelverk som skal sikre at vi
                  forvalter fellesskapets midler på en forsvarlig måte. I dette tilfellet fant
                  Forsvarsdepartementet at Uniteams handlemåte ikke bare var å anse som brudd på
                  etiske krav, men var av så alvorlig karakter at forholdet ble politianmeldt etter
                  straffelovens bestemmelser om bedrageri. 

Jeg må også si at jeg er litt forundret når jeg vet hvilken dokumentasjon som er
                  sendt over til kontroll- og konstitusjonskomiteen i denne saken. Men saken er for
                  så vidt godt belyst gjennom komiteens høring og referat. 

Saken går i korthet ut på at Uniteam i 2003 innrapporterte fiktiv
                  kostnadsdokumentasjon til Forsvaret i forbindelse med den aktuelle
                  kontraktsinngåelsen. Forsvarets anskaffelsesregelverk gir klare begrensninger på
                  den gevinst leverandøren kan ha på en leveranse i en eneleverandørsituasjon. Ved å
                  oppgi langt høyere kostnader enn det man hadde grunnlag for, fikk Uniteam således
                  en gevinst som langt overskred den som de etter regelverket kunne beregne seg. Som
                  jeg sa under høringen, har Forsvaret et krav overfor Uniteam på minst 40 mill. kr.
                  Etter min oppfatning var Uniteam klar over at de var i en eneleverandørsituasjon,
                  og at dette bl.a. innebar en klar gevinstbegrensning. 

Som følge av Uniteams handlemåte besluttet departementet å innføre et
                  ikke-normalisert forretningsforhold til Uniteam-gruppen, med hjemmel i
                  avvisningshjemmelen i forskrift om offentlige anskaffelser. I tillegg ble altså
                  selskapet og de sentrale eierne politianmeldt for bedrageri. Saken er som kjent
                  fremdeles under politietterforskning. Vi kan alle synes det er uheldig at det har
                  tatt så lang tid, men slik er nå situasjonen. To av de sentrale eierne har status
                  som siktet. 

Under komitehøringen poengterte jeg at denne saken omhandler et saksforhold som
                  vil kunne falle inn under den dømmende myndighets kompetanse, noe som også flere
                  har vært inne på her. Nok en gang mener jeg det er på sin plass å understreke
                  dette forholdet, og jeg registrerer også at komiteens flertall gjør det samme i
                  sin innstilling. 

For øvrig registrerer jeg at et mindretall av komiteens medlemmer viser til
                  komiteens ansvar for kontroll med statsrådenes embetsutøvelse og politiske
                  handlinger. Til dette vil jeg bemerke at departementet har opptrådt rimelig og
                  forholdsmessig, tatt i betraktning de alvorlige forhold som er begått fra Uniteams
                  side. Dokumentasjonen i saken er så grundig og omfattende at det er funnet
                  forsvarlig å avvise Uniteam fra anbudskonkurranser i Forsvaret. Jeg vil
                  understreke at denne forskriftsretten til å avvise leverandører som har brutt
                  etiske krav, gjelder uavhengig av en eventuell straffedom mot en gitt leverandør.
                  La meg dessuten understreke at en leverandør selvsagt ikke er fullstendig prisgitt
                  en offentlig oppdragsgivers avvisningsrett, slik også professor Kai Krüger
                  poengterte under høringen. Hvorvidt en offentlig oppdragsgiver har gått for langt
                  i utøvelsen av sin rett til å avvise, er det som kjent rettsapparatet som
                  eventuelt må vurdere. Igjen kan jeg ikke si annet enn at jeg registrerer at
                  Uniteam ikke har tatt noen rettslige skritt overfor departementet for å få
                  opphevet beslutningene om å avvise selskapet, og heller ikke fremmet saken for
                  KOFA. 

Når det gjelder mindretallets forslag om at forholdet til Uniteam bør
                  normaliseres, vil jeg også understreke det jeg sa under høringen. Normalisering
                  fra departementets side kan f.eks. skje ved en vesentlig endring i eierstrukturen,
                  samarbeidsvilje fra selskapets side, erkjennelse av forholdene og at Uniteam gjør
                  opp for seg økonomisk. Departementet er rede til en snarlig normalisering av
                  forretningsforholdet, men under de rådende omstendigheter og uten at noen av disse
                  tre faktorene er på plass, finner imidlertid ikke Forsvarsdepartementet at det er
                  grunnlag for dette. 

 Det blir replikkordskifte. 

 Jeg synes det er meget forbausende når statsråden etter å ha snakket om skillet
                  mellom dømmende, lovgivende og for så vidt utøvende makt, avsier sin dom. Hun sa:
                  «…er begått fra Uniteams side.» Hun sa også at kravet bl.a. for å kunne få fjernet
                  det ikke-normaliserte forhold, er erkjennelse av forholdet. Selv jeg har ikke gått
                  så langt som å slå fast at Uniteam ikke har gjort noe galt og at ansvaret ligger
                  hos Forsvaret. Jeg har avventet en rettslig kjennelse. Men flere ganger under
                  høringen og nå i stortingssalen slår altså statsråden fast at dette forholdet som
                  Forsvaret har anmeldt, er begått av Uniteam, og at de må erkjenne forholdet. Hun
                  har altså allerede avsagt dommen, ikke bare gått til anmeldelse. 

Mitt spørsmål til statsråden er: Muligheten for å gjennomføre et ikke-normalisert
                  forhold er en kan-bestemmelse i regelverket. Mener hun fortsatt at hun var nødt
                  til å bruke den kan-bestemmelsen? Synes hun det var fornuftig politisk skjønn,
                  istedenfor å la tvilen komme tiltalte til gode og avvente selv rettsstatens
                  domsavsigelse på et senere tidspunkt? 

 Jeg vil minne om at det ikke er et krav at det skal være en rettskraftig dom for å
                  ha et ikke-normalisert forhold. Det forstår jeg at Carl I. Hagen mener også. Det
                  er nok at det er 50 pst. sannsynlighet for at det har foregått handlinger som må
                  karakteriseres som alvorlige, forsømmelse mot bransjeetikk og mot kravene til
                  lojalitet i kontraktsforhold. Jeg synes det ville være noe underlig at man først
                  skulle anmelde et selskap til politiet, og så bare kjøre videre som om ingenting
                  hadde hendt, uten å inngå i et ikke-normalisert forhold til det selskapet. Jeg
                  mener at det ville være en helt uforsvarlig håndtering fra vår side, og – som jeg
                  har sagt – vi ønsker å få en normalisering av forholdet, men da må enkelte krav
                  oppfylles, også fra Uniteams side. 

 Statsråden gav i sitt innlegg uttrykk for at hun er forundret over at Stortingets
                  kontrollkomité har gjort hennes embetsutøvelse til en sak. Det synes jeg ikke det
                  er noen grunn til, for det er en av kontrollkomiteens oppgaver. Statsråden er
                  kjent med at det ikke er første gangen det har skjedd, verken for denne statsråden
                  eller tidligere forsvarsministre. Forundringen over det synes jeg man skal legge
                  til side, hvis man skal bli vant til å være i politikken. 

Det som er det kritikkverdige, er at følgende metode kan benyttes: Man kan utøve
                  sitt skjønn til å utelukke en leverandør ved å politianmelde den. Og så lenge man
                  har politianmeldt en leverandør, har man en begrunnelse for å utelukke den
                  «forever». Firmaer som leverer til Forsvaret, har ikke så mange andre steder å gå,
                  når en utelukkelse fra det norske forsvaret også innebærer en utelukkelse fra
                  andre NATO-land. Heldigvis er det slik at vi ikke har private armeer her i verden,
                  i hvert fall er de ikke særlig store. Firmaer som da blir utelukket av alle
                  vestlige allierte, er i praksis dømt til å gå dårlig. Denne retten til i
                  realiteten å kjøre en bedrift konkurs reiser en del prinsipielle
                  motforestillinger. 

Ser ikke statsråden denne siden av saken også? 

 De som er lidende i denne saken, er jo dem som jobber i selskapet. Jeg er helt
                  enig i at det er en veldig uheldig situasjon for dem. Det ansvaret mener jeg
                  faktisk at eierne må ta i denne saken. Det kan ikke være slik at Forsvaret for
                  enhver pris skal opprettholde et forretningsforhold hvis man føler at det har vært
                  direkte grove brudd, ikke bare når det gjelder den etiske standarden og det
                  forholdet som vi mener det er viktig å ha til en leverandør, men som også er en
                  leverandør som vi anmelder for direkte bedrageri. 

 Det som skjedde til å begynne med i denne saken, var at den såkalte
                  Dalseide-rapporten hevdet overfor departementet at Uniteam hadde overfakturert. Så
                  fremstiller nå statsråden det slik at den eneste muligheten for en løsning som var
                  oppe i Forsvarsdepartementet, var politianmeldelse. Nei, det var ikke
                  politianmeldelse som var den eneste muligheten. Man kunne ta et møte med Uniteam,
                  forelegge dem synspunktene fra Dalseide-utvalget og la, etter litt erfaring fra
                  rettssikkerhetstenkning, selskapet få lov til å oppklare og forklare det som var
                  funnet. Det er en løsning som brukes stort sett overalt ellers i andre
                  departementer, i andre selskaper og i næringslivet generelt. Det er noe helt
                  spesielt med Forsvarsdepartementet – kanskje ikke nødvendigvis statsråden, men
                  departementet – som begynner med en politianmeldelse istedenfor å få oppklart
                  misforståelsene. Kanskje statsråden, hvis hun hadde satt seg inn i saken på et
                  tidlig tidspunkt, hadde funnet ut at Uniteams forklaringer var avklarende og
                  dermed ikke gått til den politianmeldelsen som departementet bad om. 

 Det er selvsagt slik at Forsvarsdepartementet har en dialog med sine leverandører
                  når det oppstår konflikter, også i dette tilfellet. Imidlertid er det slik at vi
                  mener at den dokumentasjonen som foreligger, og som vi også har forelagt kontroll-
                  og konstitusjonskomiteen, er så klar at vi valgte å gå til anmeldelse av Uniteam.
                  Det ville vært underlig – jeg vil si det nok en gang – om vi skulle opprettholdt
                  et normalt forretningsforhold. Vi ønsker å ha et normalt forretningsforhold til
                  Uniteam, men det må være en viss erkjennelse av de faktiske forhold i saken. Jeg
                  har nå hørt at man sier at man er usikker på når Uniteam fikk greie på at de var
                  eneleverandør. Vel, fra september 2003 står de som den eneste i headingen på
                  kontrakten. I oktober samme år ble det gjennomført en kontraktsrevisjon. Det
                  gjennomfører man ikke hvis det er en bred anbudskonkurranse (presidenten klubber),
                  og det fremgår også av referatet. I februar 2004 (presidenten klubber) er det et
                  brev til daværende statsråd som helt konkret viser til en leverandørsituasjon.
               

 Presidenten vil minne om at taletida i eit replikkordskifte er på 

inntil

 1 minutt. 

 Statsråden nevnte tre punkter i sitt innlegg som kunne gi anledning til å ta opp
                  saken på nytt når det gjelder Uniteams ikke-normaliserte status. 

Jeg vil spørre om et punkt som jeg synes også må telle med i denne sammenheng, og
                  det er tidsløpet, i og med at undersøkelsene tar så lang tid og drar ut – det er
                  over to år siden Uniteam ble anmeldt: Hvilken rolle mener statsråden at
                  tidsfaktoren her spiller? Er det ikke grenser for hvor lenge man kan trekke ut en
                  slik sak til skade for firmaet, for de ansatte og deres muligheter for framtiden?
               

 Tidsløpet er selvfølgelig et moment i dette, men igjen vil jeg minne om at dette
                  faktisk er opp til Uniteam selv. Hvis Uniteam viser en samarbeidsvilje til å gå
                  inn i saken og erkjenne de faktiske forhold og gjøre opp – vi mener tross alt at
                  vi er overfakturert for ca. 40 mill. kr og kanskje mer enn det – og det er klart
                  at det er vanskelig bare å se bort fra den saken og gå videre som om ingenting har
                  skjedd, ville det selvfølgelig være medvirkende til at vi kunne få et normalisert
                  forhold på sikt. 

 Fleire har ikkje bedt om ordet til replikk. 

Fleire har heller ikkje bedt om ordet til sak nr. 3. 

(Votering, sjå side 4012) 





                    

 Under debatten er det satt fram fire forslag. Det er 

forslagene nr. 1 og 2, fra Carl I. Hagen på vegne av Fremskrittspartiet 

forslagene nr. 3 og 4, fra Per-Kristian Foss på vegne av Høyre og Kristelig
                        Folkeparti 

Det voteres først over forslagene nr. 1 og 2, fra Fremskrittspartiet. 

Forslag nr. 1 lyder: 

«Stortinget ber Regjeringen oppheve det ikke-normaliserte forholdet til Uniteam
                     inntil det eventuelt foreligger en rettskraftig dom mot Uniteam etter en
                     eventuell tiltale fra påtalemyndighetens side og rettsbehandling.» 

Forslag nr. 2 lyder: 

«Stortinget ber Regjeringen avstå fra å innføre ikke-normaliserte forholdet til
                     Statens leverandørbedrifter uten at det enten avgis en innrømmelse for brudd på
                     regelverket eller det foreligger en rettskraftig dom mot bedriften.» 

Votering:

Forslagene fra Fremskrittspartiet ble med 77 mot 21 stemmer ikke
                  bifalt.

(Voteringsutskrift kl. 02.51.10)

 Det voteres over forslagene nr. 3 og 4, fra Høyre og Kristelig Folkeparti. 

Forslag nr. 3 lyder: 

«Stortinget ber Regjeringen vurdere å gjeninnføre en normalisering av
                        forholdet til Uniteam snarest mulig.» 

Forslag nr. 4 lyder: 

«Stortinget ber Regjeringen snarest foreta en avklaring av regelverket for
                        bruk av ikke-normalisert forhold overfor leverandører. En slik avklaring må
                        ta tilstrekkelig hensyn til leverandørens rettssikkerhetsbehov.» 

Fremskrittspartiet og Venstre har varslet at de ønsker å støtte forslagene
                     subsidiært. 

Votering:

Forslagene fra Høyre og Kristelig Folkeparti ble med 51 mot 48 stemmer ikke
                  bifalt.

(Voteringsutskrift kl. 02.51.46)

Komiteen hadde innstilt: 

Innstilling S. nr. 319 (2008–2009) fra kontroll- og konstitusjonskomiteen
                  vedrørende forholdet mellom Uniteam og Forsvarsdepartementet – vedlegges
                  protokollen. 

Votering:

Komiteens innstilling ble enstemmig bifalt.


                    
                    

 Etter ønske frå kontroll- og konstitusjonskomiteen vil presidenten foreslå at
                  taletida blir avgrensa til 10 minutt til saksordføraren, 5 minutt til kvar av dei
                  andre partigruppene og 5 minutt til statsråden. 

Vidare vil presidenten foreslå at det blir gjeve høve til fem replikkar med svar
                  etter innlegg frå medlemer av Regjeringa innanfor den fordelte taletida. 

Vidare vil presidenten foreslå at dei som måtte teikne seg på talarlista utover
                  den fordelte taletida, får ei taletid på inntil 3 minutt. 

– Det er å sjå på som vedteke. 

 (ordfører for saken): Riksrevisjonen besluttet å utgi rapporten om undersøkelse av
                  kvalitet og samarbeid i pleie- og omsorgstjenestene til eldre som en administrativ
                  rapport. Riksrevisjonskollegiet har ikke gitt uttalelse til saken, og rapporten er
                  heller ikke sendt Stortinget som egen sak. Det er litt spesielt at en
                  administrativ rapport fra Riksrevisjonen blir behandlet i Stortinget, men det har
                  kontroll- og konstitusjonskomiteen bestemt skal skje. 

Saken har vært behørig behandlet med høring, som gav et nokså identisk bilde av
                  kvalitet og samarbeid i eldreomsorgen som det Riksrevisjonen beskriver. 

Hovedfunn som Riksrevisjonen avdekker, viser at den omsorg kommunene yter, er
                  varierende. Undersøkelsen avdekker feil bruk av institusjonsplasser, manglende
                  dagaktivitetstilbud, lav legedekning ved sykehjem, mangler i systemer for
                  avvikshåndtering og at samarbeidsavtalene med sykehusene ikke er godt nok
                  forankret. 

Riksrevisjonen understreker at departementet har satt i verk en rekke tiltak for å
                  styrke kommunenes pleie- og omsorgstilbud i forbindelse med Omsorgsplan 2015.
                  Antall årsverk er økt – særlig i perioden 2005–2007 – med om lag 11 000 årsverk,
                  noe Riksrevisjonen skriver skyldes at regjering og storting har satset sterkt.
                  Videre har Regjeringen innført investeringstilskudd til etablering av plasser med
                  heldøgnsomsorg og tiltak for økt bemanningskapasitet og styrket fagkompetanse og
                  satt i verk en rekke tiltak for ufaglærte. Videre har departementet pålagt
                  kommunene å innføre en lokal norm for legedekning i sykehjem og har skjerpet krav
                  om dagtilbud. 

Kommunene er selv ansvarlige for å sikre at de har et faglig godt pleie- og
                  omsorgstilbud som er tilstrekkelig for å dekke innbyggernes behov for tjenester.
                  Kommunene har videre et selvstendig ansvar for å nyttiggjøre seg de tiltakene som
                  Helse- og omsorgsdepartementet setter i verk. 

Jeg vil videre vise til en avtale som ble inngått mellom regjeringspartiene,
                  Kristelig Folkeparti og Venstre, der man kan huke av og vise at Regjeringen har
                  fulgt opp det den har lovet i denne avtalen, så langt det har vært mulig. 

Senterpartiet og de to andre regjeringspartiene, Arbeiderpartiet og Sosialistisk
                  Venstreparti, mener at det er kommunenes ansvar å ha en god eldreomsorg og gi gode
                  tilbud. Nettopp det at man fatter vedtak nær brukeren, mener vi gjør at man også
                  kommer brukeren i møte på en god måte. 

Jeg leste Bergensavisen på tirsdag, den 16. juni. Fremskrittspartiets nye
                  eldregeneral har vært på tur til Askøy og samlet noen ordførere fra
                  fremskrittspartikommuner, der han høytidelig lanserer at Fremskrittspartiet på
                  torsdag skal fremme et forslag i Stortinget som skal gjøre eldreomsorgen så mye
                  bedre. Men så sier fremskrittspartinestoren til avisen: 

«Det er fullstendig hull i hodet at SV og Sp har slike aversjoner mot alt som
                     heter privat drift at de heller foretrekker offentlige byråkratiske løsninger
                     som kun vanskeliggjør en effektiv drift av omsorgen». 

Videre står det: 

«Torsdag legger han frem et endringsforslag i Stortinget.» 

Så sier Hagen til avisen: 

«Dessverre får jeg vel ikke de andre tullingene med meg på dette forslaget,
                     tordner Hagen overfor BA.» 

Og så spør journalisten: 

«Hvem er tullingene?» 

Da svarer Hagen: 

«Det er særlig SV og Sp, som med sin politikk forhindrer at Norge kunne hatt en
                     langt bedre eldrepolitikk enn hva som er tilfelle i dag.» 

Jeg ser at representanten Hagen sitter og flirer. Men jeg håper virkelig ikke at
                  dette blir den måten Fremskrittspartiet skal drive valgkamp på framover, ved å
                  skjelle ut politiske motstandere og bruke karakteristikker som «tullinger». Jeg må
                  bare si at jeg vil oppfordre Hagen til å være redelig og heller møte politiske
                  motstandere med politiske løsninger og utfordre dem på løsningene, istedenfor å
                  karakterisere politiske motstandere som «tullinger». 

 Situasjonen i eldreomsorgen er viktig for Arbeiderpartiet. De fleste har eldre
                  familiemedlemmer som trenger omsorgstjenester for å klare hverdagens utfordringer.
                  Regjeringen har tatt dette på alvor i hele perioden. Statsråden og departementet
                  har satt i gang en rekke tiltak gjennom Omsorgsplan 2015. Det gjelder bl.a.
                  innføring av et investeringstilskudd til etablering av plasser tilrettelagt for
                  heldøgnspleie og -omsorg og tiltak for økt bemanningskapasitet og styrket
                  fagkompetanse. 

Norsk eldreomsorg er svært godt utbygget, sammenliknet med andre land. Ingen land
                  i Europa bruker så mye penger pr. innbygger på tjenester til eldre som Norge.
                  Norge har det største, samlede tilbud av omsorgsboliger og sykehjem i Norden. Det
                  er bare danskene som overgår oss når det gjelder tilbud av hjemmetjenester, men
                  det er betydelige variasjoner mellom tjenestetilbud og utgifter i kommunene. 

Kommuner med ekstra god økonomi, som har svært mange gamle, bruker betraktelig mer
                  på eldreomsorg enn det kommuner med dårlig økonomi gjør. Men 90 pst. av kommunene
                  har over 90 pst. dekningsgrad når det gjelder enerom på sykehjem. Forskjellen i
                  utgifter, årsverk og dekningsgrad er systematisk knyttet til hverandre, og
                  innebærer at noen kommuner har et betydelig bedre tjenestetilbud innen
                  eldreomsorgen enn andre kommuner har. 

Saksordføreren har på en utmerket måte gått gjennom komiteens innstilling.
                  Regjeringens mål om 10 000 nye årsverk i pleie- og omsorgssektoren innen 2010 er
                  nådd, ifølge en utredning KS har foretatt. En betydelig del av de nye årsverkene
                  er fagutdannet personell. Det er grunn til å understreke at kompleksiteten i både
                  kvalitetsarbeidet og kvalitetsbegrepet gjør det vanskelig å måle kvalitet i pleie-
                  og omsorgstjenestene i kommunene. 

Mange nordmenn ser på det å bli gammel og avhengig av andre med bekymring. Å bli
                  gammel kan bety å bli mindre selvstendig, og det kan innebære å si farvel til
                  aktiviteter som er viktige for oss. Vi betrakter gode omsorgstjenester som en
                  viktig forutsetning for at den siste fasen i livet skal bli så god som mulig.
                  Ethvert individuelt livsløp har en avslutning, men vi må sørge for at mennesker
                  får lov til å leve slik de ønsker, til livet er slutt. Siste delen av livet må
                  ikke defineres som noe meningsløst som det gjelder å forkorte, eller kvitte seg
                  med ved hjelp av en tablett eller en sprøyte – man kan vel vanskelig tolke
                  Fremskrittspartiets landsmøtevedtak særlig annerledes. 

Under den åpne høringen kom statsråd Bjarne Håkon Hanssen inn på
                  samhandlingsreformen og at den vil få noe å si for de mangler som Riksrevisjonen
                  påpeker vedrørende innskriving og utskriving av pasienter fra sykehus til
                  kommunene. Dessuten skal brukerinnflytelsen og pasientrollen styrkes – et viktig
                  og riktig grep fra den rød-grønne regjeringen. 

 La meg begynne med å si til uttalelsene fra Rune J. Skjælaaen at ordet «tulling»
                  er vel et relativt mildt uttrykk i forhold til det som ofte kan brukes om andre –
                  i hvert fall i forhold til det jeg har tatt imot opp gjennom årene. Når vi har
                  politiske partier som gjennom 20 år innbiller folk at den samme politikken som har
                  medført store problemer i eldreomsorgen, plutselig skal løse problemene for
                  fremtiden, da er dette et passende uttrykk å kunne bruke – i hvert fall utenfor
                  denne sal, hvor det er andre regler for hva man kan si. 

Jeg har lagt frem et forslag, og jeg gleder meg til å høre statsråden svare på et
                  par spørsmål. 

Det er kommet et investeringstilskudd, som Fremskrittspartiet har fremmet forslag
                  om mange ganger uten at det har blitt vedtatt. Så kom det til slutt et forslag fra
                  Regjeringen om 800 000 kr pr. nybygget sykehjemsplass. Det er et lavere beløp for
                  omsorgsplasser. 

Så er det slik at forskriften om dette sier at dette er noe kommunene mottar også
                  for bygninger som de disponerer i 20 år. I tillegg til det er det fra Husbankens
                  styre lagt inn en restriksjon på hvilke bygninger kommunene kan benytte til
                  sykehjem, og hvilket samarbeid de kan ha med andre. Der er man kommet til at det
                  bare skal gjelde dem som har non-profit som et formål. Med andre ord: Formålet er
                  altså ikke å skaffe nye sykehjemsplasser, men bare å skaffe nye offentlige
                  plasser. 

Det er et faktum at det er mange eiendomsutviklere som har eller disponerer
                  tomter, som er i gang med utvikling av bygninger for langsiktig leie til en
                  kommune som skal benytte dem til sykehjem, men det er de altså avskåret fra nå.
                  Oslo kunne ha økt antall sykehjemsplasser dramatisk, det samme kunne Bærum og
                  andre ha gjort. Disse har prosjekter klare, og det var omtrent bare å sette spaden
                  i jorden da den nye forskriften kom og stoppet det. Hvis formålet er nye
                  sykehjemsplasser, hvorfor i all verden ønsker man ikke velkommen at OBOS, andre
                  boligbyggelag eller profesjonelle eiendomsutviklere, som er villige til å tegne og
                  bygge bygninger innenfor forskriftens rammer får gjøre det? Så kan de tilby en
                  kommune å leie den fast i 20 år, med vedlikeholdskostnader inkludert. Når det
                  offentlige har vedlikeholdsansvaret, blir det aldri gjort skikkelig. Og så sier
                  særlig – går jeg ut fra – SV og Senterpartiet: Nei, dette er en privat utbygger,
                  et aksjeselskap. Da er ikke hensynet til de gamle som trenger sykehjemsplass, så
                  viktig, da er det viktigere å stoppe det. Oslo er stoppet, og Bærum er stoppet.
                  Jeg skulle gjerne hatt statsrådens forklaring på hvorfor det i all verden er i
                  orden at profesjonelle aksjeselskaper kan drive sykehjem? Det er lov! Men man
                  legger altså hindringer i veien for at en eiendomsutvikler skal kunne assistere
                  kommunen til å få til dette. Det eneste resultatet av dette er at det blir en
                  hindring. 

Man godkjenner at private kan bygge og eie skolebygninger som leies ut til
                  kommuner i 20 år. Man godkjenner at Justisdepartementet får en privat byggherre,
                  en privat bedrift, til å bygge et tinghus som leies ut til Justisdepartementet. Vi
                  har en lang rekke tilfeller hvor det offentlige leier en bygning i 20 år på
                  langtidskontrakt, hvor vedlikeholdsansvaret tilligger eiendomsbesitteren. Hvorfor
                  kan man ikke gjøre nøyaktig det samme når det gjelder omsorgsboliger og sykehjem? 

Man har i hvert fall null troverdighet hvis man fra denne talerstol sier at
                  formålet med investeringstilskuddet er å få flest mulig nyetableringer av
                  sykehjem, og at det samme gjelder omsorgsboliger, når man legger byråkratiske
                  hindringer og denne ideologiske holdningen, som hører hjemme på historiens
                  skraphaug, i veien for praktiske løsninger. 

Bærum har stoppet over hundre plasser. Oslo og Kolbotn kunne gjøre det samme. I
                  dag er inntektsoverføringssystemet slik at hvis Oslo kommune kjøper
                  sykehjemsplasser i en annen kommune, så flytter de som skal være der, til det
                  sykehjemmet, og da flytter de ut av kommunen. Da er det den kommunen som
                  sykehjemmet ligger i, som får tilskuddet fra staten etter overføringssystemet. Det
                  er et helt sprøtt system som må endres. Hvis det i dag er ledige sykehjemsplasser
                  i en kommune og mangel i en annen, kan de ikke handle, for da mister den som
                  betaler, i realiteten overføringene fra staten etter overføringssystemet. 

Disse tingene hadde jeg håpet at vi kanskje kunne fått flertall for i dag. Jeg er
                  veldig glad for at Høyre er med som forslagsstiller, og jeg tar opp forslagene nr.
                  1, 2, 3 og 4, og så får vi se hva de andre gjør. Men jeg kan garantere at hvis
                  Rune Skjælaaen stemmer imot våre forslag og i valgkampen prøver å innbille folk at
                  han vil ha flere sykehjemsplasser, skal jeg svare ham, og det skal være meg en
                  fornøyelse å kle ham og Senterpartiet nakne. 

 Representanten Carl I. Hagen har teke opp dei forslaga han refererte til. 

 Jeg skal holde meg trygt innenfor det som kan sies fra denne talerstol. 

Det som foreligger til behandling, er Riksrevisjonens gjennomgang av situasjonen i
                  eldreomsorgen. Den viser helt klart at tilstanden har ikke ubetydelige mangler,
                  for å si det med diplomatisk språk. Noen husker jo tilbake til valgkampen forrige
                  gang, for fire år siden, da daværende partileder, nå statsminister Jens
                  Stoltenberg, lovet at det aldri skulle komme fem øre i skattelette «før det
                  skinner av eldreomsorgen». Noe av det første Regjeringen gjorde, var å fremme
                  forslag om skattelette for fagforeningskontingenten. Det var ingen som hadde
                  oppdaget at det var begynt å skinne av eldreomsorgen på det tidspunkt, og man kan
                  vel heller ikke si at Riksrevisjonen er blitt blendet av den intense lysglans fra
                  eldreomsorgen. Men fordelen ved ikke å innfri valgløfter er jo at man kan
                  resirkulere dem et ubegrenset antall ganger, nemlig hver gang det er valgkamp. 

Jeg vil vise til hva Høyre for eget vedkommende har foreslått for å møte de
                  problemene og manglene som Riksrevisjonen påpeker i sin rapport. Vi har i
                  budsjettene for 2007–2009 foreslått gang på gang å styrke rekrutteringen av
                  fagpersonell som leger og sykepleiere, bl.a. gjennom tilskudd til utjevning av
                  lønnsforskjellene mellom kommunen og spesialisthelsetjenesten. Vi har foreslått en
                  egen kompetansepott, som omfatter sykepleiere. Vi har også foreslått en rekke
                  kvalifiseringstiltak for ufaglærte. Prosenten av ufaglært arbeidskraft i
                  omsorgssektoren er skyhøy sammenlignet med alle andre sektorer i det norske
                  samfunn. Og vi har foreslått å øke støtten til forskning og fagutvikling i
                  omsorgssektoren. Vi har også gått inn for å utvikle flere desentraliserte tilbud i
                  spesialisthelsetjenesten som kan være egnet til å understøtte den kommunale helse-
                  og omsorgstjenesten, f.eks. ved å opprette flere ambulante team fra sykehusene som
                  kan betjene pasienter i kommunehelsetjenesten. 

La meg også knytte en liten kommentar til det forliket som er nevnt i
                  innstillingen, og som det vises til i Kristelig Folkepartis særmerknad, som ble
                  inngått mellom Kristelig Folkeparti, Venstre og regjeringspartiene høsten 2007.
                  Den gangen valgte Høyre og Fremskrittspartiet å bli stående utenfor forliket, ikke
                  fordi vi var uenige i noen av intensjonene, men fordi vi mente at det var egnet
                  til å føre folk bak lyset når man snakker om f.eks. en verdighetsgaranti uten at
                  man er i stand til å gjøre rede for hva det er for noe, og hvorledes
                  garantibegrepet i det hele tatt kan knyttes sammen med en positivt ladet term som
                  verdighet. «Garanti» er et ord som i alle andre sammenhenger dreier seg om jus,
                  f.eks. i kjøpsloven, og når folk hører ordet «garanti», vil de umiddelbart tenke
                  at her går det an å gjøre gjeldende krav dersom garantien ikke er innfridd på
                  fullt dekkende måte og til rett tid. 

Det vises i merknaden fra Kristelig Folkeparti til at lite eller ingenting har
                  skjedd på grunnlag av den avtalen Venstre og Kristelig Folkeparti inngikk med
                  regjeringspartiene. For meg å se til bekrefter det at vår og Fremskrittspartiets
                  vurdering var riktig, at det såkalte eldreforliket var praktisk talt uten
                  substans. Når det er tilfellet, og når det er så lite forpliktende, bør man etter
                  mitt skjønn unngå å bruke ord som «garanti» eller «forlik», fordi det er egnet til
                  å skape forventninger hos folk som med nødvendighet blir skuffet, fordi man ikke
                  følger opp de forventningene man har skapt. 

Det er et megetsigende datum i rapporten fra Riksrevisjonen som viser at
                  utviklingen på en del områder har gått i gal retning, og det er at dekningsgraden
                  for institusjonsplasser for eldre er redusert med 7 pst. i perioden 2003–2007. Det
                  er ikke antallet plasser som er det utslagsgivende her, det er nettopp
                  dekningsgraden, altså forholdet mellom antall plasser til disposisjon og behov.
               

 La meg starte med å gå litt tilbake i tid, nærmere bestemt til våren 1997. Da
                  behandlet Stortinget en melding om eldrepolitikken. Denne inneholdt også en
                  fireårig handlingsplan for utbygging av pleie- og omsorgstjenester for eldre. I
                  Stortinget ble det bred politisk enighet om en storstilt satsing på eldreomsorg i
                  årene framover, særlig med utbygging av sykehjems- og omsorgshjemplasser, enerom
                  og flere årsverk. Planen ble fulgt opp, og mye skjedde på dette området i årene
                  som fulgte. 

Den rapporten vi i dag behandler, og behandlingen av Omsorgsplan 2015, viser til
                  fulle at det fortsatt er store udekkede behov hvis pleietrengende eldre skal få et
                  tilstrekkelig tilbud. 

Omsorgsplan 2015 inneholdt mye bra, men den manglet en konkret handlings- og
                  opptrappingsplan. Eldreavtalen mellom Kristelig Folkeparti, Venstre og
                  regjeringspartiene som kom i etterkant, betyr imidlertid mer konkret oppfølging,
                  og Kristelig Folkeparti er glad for at vi fikk gjennomslag for en
                  verdighetsgaranti for eldre. Jeg registrerer at representanten Lønning i dag
                  forsøker å ta en omkamp på den saken i forhold til debatten i helse- og
                  omsorgskomiteen, men jeg registrerer vel også at dette ikke har vært noen særlig
                  gjenstand for vurdering av Riksrevisjonen og således ligger litt utenfor det som
                  vi diskuterer, og det kontroll- og konstitusjonskomiteen har tatt opp i denne
                  saken. Jeg vil bare si at ennå er ikke tiden løpt ut for muligheten til å få
                  oppfylt denne verdighetsgarantien. Jeg tror den har et viktig innhold – det har
                  vært presisert i denne sal, og utenfor, gjentatte ganger hva som ligger i den, og
                  hva det innebærer. Jeg tror også at vi i framtiden skal kunne se oppfølging av
                  denne, i hvert fall har vi konkret forventning til både Regjeringen og våre
                  samarbeidspartnere på det punktet. 

Riksrevisjonens rapport viser – på bakgrunn av de undersøkte kommunene – at
                  tjenestetilbudene til de eldre varierer. Ikke alle eldre får den hjelp de burde
                  fått, ut fra pleiebehov. Kvaliteten er heller ikke like god overalt. 

Kristelig Folkeparti er opptatt av at alle eldre skal tilbys de tjenestene de
                  trenger. Omsorgstjenestene skal ha innhold og god kvalitet. Grunnleggende behov,
                  både fysiske, psykiske, sosiale og åndelige, må dekkes. Alle må ha trygghet for at
                  de får den hjelpen de har behov for når de trenger den. Det er et mål at den
                  enkelte skal kunne bo i eget hjem så lenge som mulig. Men vi må ha
                  institusjonsplasser nok, både langtids- og korttidsplasser, slik at eldre har
                  trygghet for at når de ikke lenger kan klare seg med hjelp i hjemmet, kan de få
                  sykehjemsplass. 

Under høringen i komiteen kom det fram ulike syn på om omsorgsboliger med heldøgns
                  pleie og omsorg fungerer like bra pleiemessig som sykehjem. Dette er
                  problemstillinger jeg regner med Stortinget og helse- og omsorgskomiteen vil
                  drøfte mer senere. 

Men la det være klart: For Kristelig Folkeparti er det viktig at ikke kommunene av
                  økonomiske grunner velger omsorgsboliger framfor sykehjem. Det er pleiebehovet som
                  er det viktigste. Flere rapporter konkluderer med at de sykeste eldre har behov
                  for å være i sykehjem. I en undersøkelse SINTEF gjorde for Norsk Sykepleierforbund
                  i 2007, kom det fram at de «skrøpeligste eldre» og de demente eldre ikke får et
                  godt nok tilbud i omsorgsbolig. Kristelig Folkeparti mener eldre må få en
                  sykehjemsplass når helsetilstanden tilsier det for å sikre en verdig omsorg. 

Regjeringen og regjeringspartiene skryter av mer enn 10 000 flere hender i pleie-
                  og omsorgssektoren. Ja, det er for så vidt vel og bra, men det er grunn til å
                  spørre om dette er mer eller mindre enn det som har vært nødvendig ut fra økt
                  pleiebehov. Har disse stillingene kommet de sykeste eldre til gode? Jeg retter det
                  spørsmålet til statsråden. 

Det siste året har det stadig kommet varsel om nedbemanning, stengte avdelinger i
                  sykehjem og nedleggelser av tilbud til eldre. Rundt halvparten av kommunene gikk
                  med underskudd i 2008. Det sier seg selv at ikke alle har skjermet eldreomsorgen
                  for kutt når situasjonen er så alvorlig. Regjeringen skapte store forventninger
                  med sin styrking av kommunesektoren de to første årene. Når inntektene mer eller
                  mindre flater ut, blir det vanskelig for kommunepolitikerne å innfri alle
                  Regjeringens løfter. 

 Eg skal ikkje forlengje debatten. Eg skal berre gje til kjenne at Venstre vil
                  støtte forslaga nr. 1, 2 og 3, som er sette fram av Framstegspartiet og Høgre.
               

 Vi i Helse- og omsorgsdepartementet har selvfølgelig med stor interesse lest
                  Riksrevisjonens rapport. Det som har vært bra, er at vi føler at den analysen som
                  ligger til grunn i Riksrevisjonens rapport, er den samme analysen som vi har, og
                  som ligger til grunn i det som er Omsorgsplan 2015. Kort fortalt, beskrivelsen av
                  det vi definerer som utfordringer, er at det er en positiv utvikling i pleie- og
                  omsorgssektoren generelt, og at det også er en positiv utviklingen i eldreomsorgen
                  – men vi er ikke i mål. Det er altså et behov for å fortsette innsatsen, forsterke
                  innsatsen på viktige felt. La meg oppsummere de behovene jeg ser for tiden som
                  kommer, i tre hovedpunkter. 

Det første er at vi har behov for å øke kapasiteten når det gjelder
                  sykehjemsplasser, og når det gjelder boliger tilrettelagt for heldøgns omsorg og
                  pleie. Vi ser at vi i dag og ikke minst i årene som kommer, har en for dårlig
                  kapasitet på det området. Derfor er det også sånn at det i meldingen,
                  omsorgsplanen, og ikke minst som følge av avtalen med Kristelig Folkeparti og
                  Venstre, er lagt til rette for en ambisjon på det feltet, altså at det skal bygges
                  12 000 nye enheter fram til 2015. Vi ser, ut fra den søknadsmassen som Husbanken
                  sitter med i dag, at det er fullt ut realistisk å oppfylle det målet. Både i
                  forhold til det bevilgningsnivået som ligger inne, og de søknadene som ligger
                  inne, er vi i rute med tanke på å nå målet om 12 000 plasser i 2015. Det jeg tror
                  er viktig, er å vurdere fortløpende, som vi også har avtalt, om ambisjonsnivået på
                  12 000 er høyt nok, eller om det er grunnlag for å justere det ytterligere opp. 

Det andre hovedpunktet er behovet for forsterket kompetanse og flere ansatte.
                  Veldig ofte når vi diskuterer ikke minst eldreomsorgsbiten av pleie- og
                  omsorgssektoren, er det snakk om varme hender. Jeg har ikke noe imot at folk er
                  varme på hendene, men det som det er viktig å understreke, er at det er et klart
                  behov for kompetanse. Også på det området er vi godt i gang, men vi har behov for
                  å gå videre. 

Jeg hørte at representanten Lønning var veldig opptatt av at Kristelig Folkeparti
                  og Venstre ikke hadde fått noe ut av denne avtalen. Vel, det siste året vi hadde
                  Samarbeidsregjeringen, ble antall årsverk i pleie- og omsorgssektoren i Norge
                  redusert med 1 500. Siden 2005 og fram til i dag – hvis vi tar utgangspunkt i
                  nivået i 2005 og fram til i dag – er det blitt 14 000 flere ansatte i pleie- og
                  omsorgssektoren i Norge. 

Det er klart at det arbeidet som Kristelig Folkeparti gjorde ved å stramme opp
                  formuleringene og målsettingene på dette området, har hatt betydning, og det har
                  gitt resultater. Så sier jeg ikke dermed at vi føler oss trygge på at mange nok av
                  de 14 000 årsverkene har gått til eldreomsorgen, og jeg sier heller ikke at vi er
                  i mål. Men det har blitt 14 000 flere i pleie- og omsorgssektoren fra 2005 og fram
                  til utgangen av 2008. 

At vi ikke er i mål, danner også grunnlaget for at vi sier at i tiden fram til
                  2015 er målsettingen at antallet årsverk skal øke med ytterligere 12 000 – fram
                  til 2015, ytterligere 12 000! Det handler om kompetanse, gode tjenester, at mer
                  kan gjøres i kommunene og at færre brukere av pleie- og omsorgstjenestene må være
                  kasteballer mellom kommune og spesialisthelsetjeneste. Mye av dette vil vi også ta
                  tak i i samhandlingsreformen, som vi legger fram i morgen. 

Det siste hovedpunktet er behovet for å styrke kvaliteten. Kompetanseløftet
                  handler om det, dagtilbud handler om det, målsettingen om å få dagtilbud for alle
                  demente inne 2015 handler om det, og arbeidet med ny felles helse- og sosiallov
                  vil i stor grad handle om kvalitet i pleie- og omsorgssektoren og kvalitet i
                  eldreomsorgen. 

Vi mener at vi er på rett vei. Vi er ikke i mål, men utviklingen går absolutt i
                  riktig retning, og det bekreftes av Riksrevisjonen. 

 Det blir replikkordskifte. 

 Jeg er glad for at statsråden sier at man ikke er i mål, at vi må forsterke
                  innsatsen og øke kapasiteten når det gjelder både sykehjem og omsorgsplasser. 

Da er mitt spørsmål, som statsråden allerede har fått gjennom mitt innlegg:
                  Hvorfor har man nå et tak på antall nye plasser pr. år som det gis
                  investeringstilskudd til, når det er ledighet i byggebransjen? Ville det ikke
                  isteden vært fornuftig å ha en jevn utvikling, å utnytte den ledige kapasiteten og
                  de lavere byggekostnadene ved å fjerne taket for hvor mye Husbanken kan gi i
                  tilskudd innenfor den investeringstilskuddsrammen som er? Nå er det kapasitet uten
                  at det skaper press i økonomien. 

Et annet spørsmål er: Hvorfor i all verden skal man ekskludere eiendomsutviklere
                  fra å kunne bygge sykehjem og omsorgsplassbygninger som kan leies ut til kommunene
                  innenfor forskriften om 20 år, når staten på alle andre områder synes at det er
                  fornuftig, og selv gjør bruk av det til noe så myndighetsutøvende som bl.a.
                  tinghus? 

 Til det siste mener jeg at dette er en spesiell situasjon hvor staten gir et
                  særlig øremerket tilskudd fra staten til kommunene, som kommunene skal bruke til å
                  bygge ut denne type plasser. Da tror jeg det er viktig at vi forsikrer oss om at
                  den utbyggingen som da subsidierer markedet med en egen tilskuddsordning, skjer
                  via offentlige utbyggere. 

Det som er merkelig, er at jeg hører representanten Carl I. Hagen si at dette er
                  så vanskelig i Oslo og i Bærum – Oslo som styres av Fremskrittspartiet på dette
                  området. Det merkelige er at det er så lett i resten av landet! Det er tusenvis av
                  søknader inne. 4 500 søknader er det inne, 150 fra Oslo. Hvorfor er det på dette
                  området så problematisk for Oslo kommune, som ledes av Fremskrittspartiet, å gjøre
                  det de åpenbart får til i senterpartistyrte kommuner, arbeiderpartistyrte
                  kommuner, Høyrestyrte kommuner osv.? Hva er det som er så vanskelig med å få dette
                  til der Fremskrittspartiet sitter med makten? 

 Jeg vet ikke om jeg kan få svare på spørsmålene, i og med at statsråden i stedet
                  for å svare, stiller spørsmål til meg? Jeg har vel ikke anledning til å svare?
               

 Representanten Hagen kan tegne seg til ny replikk. 

 Jeg skal ikke ta imot statsrådens invitt til å begynne å slenge om seg med tall
                  hentet ut ved å velge et kalenderutsnitt som passer til formålene, for det er ikke
                  den beste måten å bruke statistikk på. 

La meg derfor ta den aktuelle situasjonen med de 14 100 nye årsverkene som siste
                  tall fra SSB viser. Det viser samtidig at med det tallet er dekningsgraden i
                  forhold til behovet i pleie- og omsorgssektoren nøyaktig på samme nivå som før.
                  Det er altså ikke antydning til høyere dekningsgrad. Man er på stedet hvil. 

Når det gjelder dekningsgraden for sykehjemsplasser, sier rapporten at det har
                  vært en nedgang på 7 pst. Allikevel sier statsråden, og tar Riksrevisjonen til
                  inntekt for det, at alt går den riktige veien. Nei, det går ikke den riktige
                  veien! Noe står på stedet hvil, og noe går den gale veien. Men vil statsråden i
                  det minste sørge for at vi i fremtiden kan få eksakte tall for hvor stor del av
                  årsverkene som går til eldreomsorgen, og hvor stor del som går til andre formål?
                  Det må i hvert fall være overkommelig. 

 Til det siste: Vi jobber med det. Jeg har akkurat samme interesse av det som
                  representanten Lønning. 

Jeg skjønner veldig godt at representanten Lønning ikke er særlig interessert i at
                  vi skal drive å telle årsverk. Det hadde heller ikke jeg vært hvis jeg kom fra
                  Høyre. 

Til det første poenget, om kapasiteten innenfor sektoren. Det er slik at ut fra de
                  siste tallene fra Statistisk sentralbyrå, der vi teller sykehjem og omsorgsboliger
                  med heldøgnsbemanning samlet, har dekningsgraden økt for innbyggere over 80 år i
                  perioden 2005–2008 – ikke mye, men den har økt. Så jeg mener at jeg har fullt
                  belegg for å si at utviklingen går i riktig retning. 

 La meg først bemerke at statsrådens forrige forsøk på svar i realiteten ble slik
                  at det var han som stilte spørsmål til meg, istedenfor omvendt. Kanskje dette
                  kunne være noe for Presidentskapet i september, å endre litt på
                  forretningsordenen, slik at presidenten får adgang til å irettesette statsråder og
                  andre som skal svare på spørsmål, men som ikke gjør det. 

Jeg har et spørsmål til: I innstillingen refereres det til at KS sier at det nå er
                  mellom 4 500 og 4 900 nye årsverk i eldreomsorgen. Kan vi få en forsikring om at
                  det vil bli slutt på at statsministeren og statsråder snakker om 10 000 nye
                  årsverk i eldreomsorgen, at man nå kan lære at det dreier seg om hele pleie- og
                  omsorgssektoren? Nye folk i barnevernet telles også inn i det tallet, så det er
                  meget mangelfullt det som skjer. 

Det andre spørsmålet fikk jeg ikke svar på, så jeg gjentar det: Hvorfor kan man
                  ikke få lov til å bruke eiendomsutviklingsselskap når det kan bidra til å styrke
                  antall plasser i eldreomsorgen, i sykehjem og i omsorgsboliger? Og: Vil statsråden
                  gå inn for at det åpnes for å innvilge alle søknader om investeringstilskudd som
                  tilfredsstiller de øvrige kravene i forskriften? 

 Jeg er helt sikker på at presidenten fikk med seg at jeg stilte presidenten noen
                  retoriske spørsmål om hvorfor man greier å nå målene om nok sykehjemsplasser i
                  kommuner der Fremskrittspartiet ikke styrer, men at det synes vanskelig der
                  Fremskrittspartiet virkelig sitter med makten, å søke om å bygge sykehjemsplasser.
                  Jeg er helt sikker på at presidenten forstod at det retoriske spørsmålet hadde noe
                  med den replikken jeg fikk fra Carl I. Hagen, å gjøre. 

Så skal vi slutte å snakke om 10 000 nye årsverk – vi skal begynne å snakke om 14
                  000 nye årsverk. For det viser seg altså at vi har overoppfylt de løftene vi gav
                  om 10 000 nye årsverk – vi har 14 000 nye årsverk i pleie- og omsorgssektoren! 

Så er jeg enig med Carl I. Hagen i at det er viktig å være presis. Det er 14 000
                  nye årsverk i pleie- og omsorgssektoren, men vi har ikke gode nok tall for å si
                  hvordan fordelingen er mellom eldre og yngre brukere av pleie- og omsorgssektoren.
                  Så der må vi være presise. Og hvis man ikke har vært det, er det grunn til å
                  påpeke det. 

 Det korrekte tallet er 14 100 nye årsverk, men det er ikke et poeng å telle
                  årsverk hvis man ikke også legger vekt på den demografiske utviklingen, altså hvor
                  mange som har behov for pleie fra disse årsverkene. Det er først da man får et
                  korrekt inntrykk av om kvaliteten har økt eller ikke. 

Det korrekte tallet når det gjelder dekningsgrad, var 4,4 i 2005. I 2006 var det
                  4,5. Så har det stått i ro på 4,6, og det var ingen økning i 2008. Når statsråden
                  trekker fram at det var en nedgang fra 2004 til 2005, tror jeg at statsråden også
                  utmerket godt vet at til den nedgangen har Statistisk sentralbyrå en note som sier
                  at dette kan forklares med at SSB endret tellemåte fra 2004 til 2005 – og dermed
                  er de eneste sammenlignbare tallene man har, fra 2005 og videre. Er statsråden
                  enig i denne framstillingen? 

 Det løftet vi gav, var at vi skulle skaffe 10 000 nye årsverk i pleie- og
                  omsorgssektoren innen utgangen av 2009, og jeg konstaterer at det løftet er
                  overoppfylt. Vi skaffet 14 100 nye årsverk innen utgangen av 2008, og i tillegg
                  kommer det som skjer i 2009. Det mener jeg er en veldig pen vekst i antall
                  årsverk, og det har vært nødvendig, fordi utfordringene er så mange og fordi vi
                  har en vekst i antall eldre. Det er også det som er grunnlaget for at vi de neste
                  årene må bygge ut tilsvarende. 

Så er det et faktum at det fra 2004 til 2005 har vært en nedgang i antall årsverk.
                  Det sier tallene fra Statistisk sentralbyrå. Jeg mener at denne tellemetoden ikke
                  kom i 2004, men året før. Men poenget er at jeg skjønner at man har stort behov
                  for å lese disse tallene på en veldig spesiell måte når man greier å få en nedgang
                  i antall årsverk mens man styrer landet, og at det da er krevende å møte folk som
                  har sørget for en enorm vekst i antall årsverk. 

 Jeg vet ikke om statsråden er mottakelig for gode råd, men jeg vil i hvert fall
                  tilby et, og det er at han slutter med å videreføre den tallsjongleringen som han
                  har holdt på med fra valgkampen for fire år siden og til nå. Det er ikke mer enn
                  et par uker siden statsråden stod i stortingssalen og sa i spontanspørretimen at
                  Regjeringen aldri har lovet 10 000 nye årsverk til eldreomsorgen. Uken etter stod
                  statsministeren på den samme talerstol og sa at det hadde man gjort. Han gjentok
                  tre ganger at det var nettopp det Regjeringen hadde lovet – altså 10 000 nye
                  årsverk til eldreomsorgen. 

Jeg tror Regjeringen står seg på å utvise litt større edruelighet når det gjelder
                  omgang med statistikk. Det interessante er jo ikke hvor mange årsverk som til
                  enhver tid er bokført – det interessant er dekningsgraden. Det må vi vel kanskje
                  kunne bli enige om – og så kan vi kanskje bli enige om at alle parter er best
                  tjent med at man fortsetter med å føre debatten på det grunnlag. 

 Det representanten Lønning har helt rett i, er at det rådet kommer jeg ikke til å
                  følge. Vi kommer til å fortsette å snakke om disse årsverkene. Jeg skjønner
                  hvorfor representanten Lønning gir det rådet, men jeg kommer altså ikke til å
                  følge det. 

 Jeg gir det fordi jeg er tilhenger av redelighet, president. 

 Replikkordskiftet er over. 

De talere som heretter får ordet, har en taletid på inntil 3 minutter. 

 Når jeg tok utgangspunkt i dekningsgraden i 2005, var det fordi SSB endret
                  tellemåte fra 2004 til 2005. Jeg kunne jo som statsråden tatt utgangspunkt i
                  2004-tall og påstått at dekningsgraden var høyere under Bondevik II-regjeringen
                  enn etter tre år med Stoltenberg II-regjeringen. Men for å være redelig, gjorde
                  jeg ikke det. Jeg vil anbefale statsråden å følge det samme system. 

Det var to sentrale løfter i valgkampen i 2005 fra statsministerkandidat Jens
                  Stoltenberg angående eldreomsorgen. Det var løfte om 10 000 nye hender i
                  eldreomsorgen, og det var løfte om at det ikke skulle komme skattelette før det
                  skinte av eldreomsorgen. I dag står vi med fasiten. Løftet om 10 000 nye hender i
                  eldreomsorgen ble neppe av velgerne oppfattet som et løfte om at eldreomsorgen
                  skulle ha det samme nivå i 2008 som i valgåret 2005. Men i realiteten inneholdt
                  Stoltenbergs løfte at kvaliteten på eldreomsorgen skulle holdes på nøyaktig samme
                  nivå som i valgkampen i 2005, nemlig med en dekningsgrad på 4,6 pst., en liten
                  økning. 

Det neste sentrale løftet var at man ikke skulle ha skattelette før det skinte av
                  eldreomsorgen. I spørretimen i Stortinget fikk vi en forklaring på dette løftet
                  fra statsministeren, nemlig at det var et løfte om ikke å redusere skattenivået.
                  Forklaringen på valgløftet fra valgkampen i 2005 om at en skulle ha 10 000 nye
                  hender i eldreomsorgen, og at en ikke skulle ha skattelette før det skinte av
                  eldreomsorgen, er nå oversatt til at kvaliteten på eldreomsorgen skulle
                  opprettholdes på samme nivå som i 2005. Det andre en lovte, var at en heller ikke
                  skulle ha skattelette i løpet av denne perioden. Jeg tror neppe at det var det
                  velgerne hørte Stoltenberg si. I dag står vi med fasiten. Det han lovte, det har
                  han holdt. Men jeg tror ikke at det er lurt å forsøke å framstille det som noe
                  annet enn det det er. 

 Flere har ikke bedt om ordet til sak 4. 

(Votering, se side 4013)





                    

 Under debatten er det satt fram fire forslag. Det er 

– forslagene nr. 1–3, fra Carl I. Hagen på vegne av Fremskrittspartiet og
                        Høyre 

– forslag nr. 4, fra Carl I. Hagen på vegne av Fremskrittspartiet Det
                        voteres over forslag nr. 4, fra Fremskrittspartiet. Forslaget lyder: 

«Stortinget ber Regjeringen om å endre FOR 2000-12-21 nr. 1379: Forskrift om
                     lisens til medisinske studenter og til helsepersonell over 75 år slik at eldre
                     leger som kan utføre sitt yrke på forsvarlig vis, innvilges lisens uavhengig av
                     det omfang eller den art deres virksomhet har eller skal ha.» 

Votering:

Forslaget fra Fremskrittspartiet ble med 78 mot 21 stemmer ikke
                  bifalt.

(Voteringsutskrift kl. 02.52.36)

 Det voteres over forslagene nr. 1 og 3, fra Fremskrittspartiet og Høyre.
                     Forslag nr. 1 lyder: 

«Stortinget ber Regjeringen endre kommuneøkonomiopplegget slik at den
                        betalende kommune for omsorgs- og sykehjemsplasser også tildeles
                        statstilskuddet for disse brukerne i stedet for bostedskommunen.» 

Forslag nr. 3 lyder: 

«Stortinget ber Regjeringen fremme de nødvendige forslag slik at det blir
                        den samme adgang for private til å tilby omsorgs- og sykehjemsplasser
                        inkludert drift som det som er gjeldende ordninger for private barnehager.»
                     

Venstre har varslet at de støtter forslagene. 

Votering:

Forslagene fra Fremskrittspartiet og Høyre ble med 57 mot 41 stemmer ikke
                  bifalt.

(Voteringsutskrift kl. kl. 02.53.16)

 Det voteres over forslag nr. 2, fra Fremskrittspartiet og Høyre. Forslaget
                     lyder: 

«Stortinget ber Regjeringen sikre at statstilskuddet til nye omsorgs- og
                        sykehjemsplasser tildeles kommunene uavhengig av hvem som bygger og eier
                        bygningene så lenge det er kommunen som disponerer disse i 20 år.» 

Kristelig Folkeparti og Venstre har varslet at de støtter forslaget. 

Votering:

Forslaget fra Fremskrittspartiet og Høyre ble med 51 mot 48 stemmer ikke
                  bifalt.

(Voteringsutskrift kl. 02.53.40)

Komiteen hadde innstilt: 

Riksrevisjonens administrative rapport nr. 1 2009 – om Riksrevisjonens
                  undersøkelse av kvalitet og samarbeid i pleie- og omsorgstjenestene til eldre –
                  vedlegges protokollen. 

Votering:

Komiteens innstilling ble enstemmig bifalt.


                    
                    

 Ingen har bedt om ordet. 

(Votering, se side 4013)





                    

 Etter ønske fra kommunal- og forvaltningskomiteen vil presidenten foreslå at
                  taletiden blir begrenset til 5 minutter til hver gruppe og 5 minutter til
                  statsråden. 

Videre vil presidenten foreslå at det blir gitt anledning til replikkordskifte på
                  inntil tre replikker med svar etter innlegg fra medlemmer av Regjeringen innenfor
                  den fordelte taletid. 

Videre vil presidenten foreslå at de som måtte tegne seg på talerlisten utover den
                  fordelte taletid, får en taletid på inntil 3 minutter. 

– Det anses vedtatt. 

 (ordfører for saken): Denne saken har mange perspektiver bak seg. For det første
                  dreier dette seg etter vår oppfatning til slutt om muligheten for å sikre en god
                  kvalitet på de viktigste velferdsoppgavene våre, skole og helse. 

Hvis en ser i et langsiktig perspektiv, vil det være vår evne til å rekruttere
                  flinke mennesker, til å ta utdannelse som sykepleiere, som lærere, som vil være
                  helt avgjørende for kvaliteten på de offentlige tjenestene. Vi har i dag altfor
                  mange ufaglærte som jobber i pleie- og omsorgssektoren i kommunene. Det gir utslag
                  på kvaliteten. Vi vet at bedre kompetanse og lengre utdannelse har stor betydning
                  for å hindre f.eks. underernæring på sykehjemmene våre, som er utbredt, og for å
                  hindre feilmedisinering på sykehjemmene våre, som er utbredt. Vi vet også at en av
                  fem elever går ut av skolen uten å kunne lese og skrive skikkelig. Det betyr at
                  utdannelse må lønne seg også for dem som ønsker å ta en utdannelse som fører til
                  at en i all hovedsak jobber i offentlig sektor. 

Den regjeringsoppnevnte Likelønnskommisjonen har gått igjennom spørsmålet knyttet
                  til likelønn i Norge. Deres hovedkonklusjon er at vi har et kjønnsdelt
                  arbeidsmarked i Norge, som fører til ulikhet når det gjelder lønn, fordi personer
                  med høyere utdanning som jobber i offentlig sektor, tjener 80 øre der personer med
                  høyere utdanning som jobber i privat sektor, tjener 1 kr. Når det også er sånn at
                  det i all hovedsak er kvinner som søker stillinger som krever høyere utdannelse i
                  offentlig sektor, får også denne saken et klart likestillingsperspektiv.
                  Likestillingsperspektivet kommer fram i Likelønnskommisjonens arbeid, som trekker
                  to hovedkonklusjoner: at vi har et kjønnsdelt arbeidsmarked, der de største
                  lønnsforskjellene er mellom utdanningsgruppene i offentlig sektor kontra privat
                  sektor, og, som mindretallet i Likelønnskommisjonen slår fast, at det er
                  frontfagsmodellen, med prioritering av lavlønnsgruppene i privat sektor og de
                  LO-organiserte på 1980- og 1990-tallet, som i realiteten har gjort at spørsmålet
                  om likelønn i dag ikke er et spørsmål om å prioritere lavlønnsgruppene, som det
                  var tidligere, men et spørsmål om å prioritere utdanningsgruppene. 

Høyre har derfor gått inn for en modell som vi kaller en kompetansepott. I
                  realiteten er dette de samme virkemidlene som Likelønnskommisjonen foreslår. Det
                  er derfor gledelig at i innstillingen til denne saken står alle de borgerlige
                  partiene, Høyre, Kristelig Folkeparti, Fremskrittspartiet og Venstre, sammen i en
                  merknad som tar opp i seg de sentrale elementene fra Likelønnskommisjonens arbeid
                  og de sentrale virkemidlene for å få til likelønn i Norge, nemlig enighet om at
                  det må etableres en kompetansepott i oppgjørene i offentlig sektor, som er utenom
                  rammene for de ordinære lønnsoppgjørene, og at staten må inngå et samarbeid med
                  kommunesektoren og slik også ta ansvar for å få til en lønnsøkning for
                  utdanningsgruppene i kommunal sektor. Dette er det sentrale virkemiddelet, skal en
                  få gjort noe med disse lønnsforskjellene og få sikret et lønnsnivå for personer
                  med høyere utdanning i offentlig sektor, som gjør at offentlig sektor blir
                  konkurransedyktig i årene framover. 

Det er også riktig å konstatere at regjeringspartiene ikke noe sted gir noe signal
                  om at de er villige til å ta i bruk disse virkemidlene. Da kan man skrive opp og
                  ned så mye man vil om hvor opptatt man er av likelønn, men man er altså ikke
                  villig til å ta i bruk de virkemidlene som skal til for å gjøre noe med det. 

 Lønnsfastsettelse er partene i arbeidslivet sitt ansvar. Nå foreslår
                  Fremskrittspartiet at vi skal løfte spørsmålet om lønn for enkelte grupper ut av
                  forhandlinger og nærmest fastsette lønnen for store grupper arbeidstakere her i
                  Stortinget. Dette vil rokke ved et av de viktigste prinsippene for den norske
                  modellen for lønnsdannelse, en modell som har sørget for utjevning av
                  lønnsforskjeller, ansvarlige oppgjør og parter som tar ansvar for
                  samfunnsutviklingen. Det er ingen tvil om at Arbeiderpartiet er opptatt av et løft
                  for lavlønnsgruppene og av kampen for likelønn. 

Det fins et sett av virkemidler for å oppnå likelønn. Dette slås også fast av
                  Likelønnskommisjonen, bl.a. drøfter den mer deling av fødselspermisjon,
                  rekruttering av flere kvinner til lederstillinger og styrking av
                  likestillingsloven. Alt sammen forslag som Fremskrittspartiet er imot. 

Den rød-grønne regjeringen har gjort det klart at den i kommende oppgjør har som
                  målsetting å bidra til å heve kvinnelønn og lav lønn, men dette må selvfølgelig
                  være en del av forhandlingene. Det er en utfordring at mange jobber ufrivillig
                  deltid. Kommunene må fokusere på å tilby heltidsstillinger til dem som ønsker det.
                  Mange kommuner har allerede lagt ned en stor innsats for å gjøre noe med dette, og
                  vi ser at mange steder viser de nå til gode resultater. 

Et annet viktig verktøy er arbeidsmiljølovens bestemmelser om fortrinnsrett til
                  utvidet stilling, som vår regjering innførte i 2006. Det samme er vedtaket om
                  likestilling av skift og turnus, som ble gjort tidligere i år. 

Fremskrittspartiet har i alle år markert seg som et likestillingsfiendtlig parti
                  og stemt imot de fleste tiltak og reformer som kan bedre situasjonen for kvinner.
                  De vil avvikle likestillingsloven. De vil legge ned Likestillingsombudet. De
                  kutter radikalt i forskning på kjønn og likestilling. Og de er imot enhver form
                  for kvotering av kvinner. Når Fremskrittspartiet og Siv Jensen nå sier at de vil
                  gjøre noe for likelønn og for lavlønnsgruppene, har det ingen troverdighet. 

Det tok nøyaktig 22 dager fra Siv Jensen fremmet representantforslaget om likelønn
                  og løft for lavlønnsgrupper til Fremskrittspartiet valgte å ikke vedta noe som
                  helst om dette i sitt nye program. Tvert imot framholder Fremskrittspartiet at det
                  ikke er en offentlig oppgave å utjevne lønnsforskjeller som oppstår i
                  arbeidsmarkedet. 

Det kan vel ikke sies klarere enn Fremskrittspartiets stortingsrepresentant
                  Kenneth Svendsen sa det i en debatt om solidaransvar tidligere denne uken: 

«For det første er det konkurranse om lønnen i dag i Norge, og det er en sunn
                     konkurranse. Det er derfor vi har forskjellige lønnsnivåer i de forskjellige
                     yrkene.» 

Fremskrittspartiet er som kjent heller ikke en stor tilhenger av kollektive
                  avtaler, et av de virkelig viktige virkemidlene for nettopp å kunne gi
                  enkeltgrupper et lønnsløft. Programmet deres legger vekt på økt bruk av lokale
                  forhandlinger. I Fremskrittspartiets verden må altså hver enkelt av de samme
                  kvinnene de er så bekymret for, stå alene og forhandle om sin lønn. Hvordan har
                  Fremskrittspartiet egentlig tenkt å sørge for et lønnsløft for kvinner i
                  lavlønnsyrkene? 

Jeg er mildt sagt overrasket over forslaget fra Fremskrittspartiet og Siv Jensen.
                  Ja, jeg har faktisk problemer med å ta forslaget på alvor. 

 I sammendraget i NOU 2008:6 trekkes bl.a. følgende konklusjon: 

«Hovedkonklusjonen er at arbeidsmarkedet er kjønnsdelt og at lønnsgapet følger
                     denne delingen. Det gjør blant annet at problemet likelønn blir et spørsmål om
                     lønnsnivået i kvinneyrker, for både kvinner og menn.» 

Dette er ikke noe nytt fenomen. Det har vært slik i årevis, med skiftende
                  regjeringer. 

I 1985 tjente gjennomsnittskvinnen om lag 85 pst. av en manns lønn pr. time, i
                  2007 84,7 pst. 

Beregninger fra Utdanningsforbundet viser at vi mangler 5 700 lærere, og
                  Helsedirektoratet mener det er behov for å utdanne 4 500 helsefagarbeidere hvert
                  år de neste årene. Dette er yrker som domineres av kvinner, og som vi har et
                  skrikende behov for å øke utdanningstakten for. Lønnsnivå vil i en slik sammenheng
                  være svært viktig. 

Det var derfor underlig å lese Sykepleierforbundets leder Lisbeth Normanns
                  advarsel til sine medlemmer knyttet til det å stemme på Fremskrittspartiet ved
                  høstens valg. Hennes begrunnelse var at hun ikke hadde funnet noe om likelønn i
                  Fremskrittspartiets partiprogram. 

Er det noe jeg har lært i alle disse årene som politiker, er det at folk ønsker
                  seg handling og ikke prat. Deres hverdag endres ikke av fine partiprogram og
                  svulstige lovnader fra talerstolen. Endringene i samfunnet kommer av konkrete
                  forslag til endring, og ved at disse forslagene blir vedtatt. 

Etter å ha lest Normanns advarsler til sine medlemmer er det nærliggende å tenke
                  at ikke alle forbund har gjort en god nok jobb for sine medlemmer, eller
                  prioritert lønn særlig høyt. Sykepleierforbundet har i realiteten sagt nei til et
                  lønnsløft, og jeg stiller meg undrende til om alle forbundets medlemmer er enig i
                  et slikt standpunkt. 

Sykepleierforbundets leder har mer tiltro til de partiene som ikke har gjort noen
                  ting med problemstillingen de fire årene de har sittet med makten, enn til det
                  partiet som faktisk konkret gjør noe. Regjeringspartiene er mer opptatt av å
                  fortsette å prate og å fortsette å late som om dette er en viktig sak. 

I Romerikes Blad den 4. juni hadde Dagfinn Sundsbø fra Senterpartiet et
                  leserinnlegg om likelønn. Jeg siterer fra dette leserinnlegget. 

«Senterpartiet vil følge opp likelønnskommisjonens forslag om å øremerke
                     lønnsmidler i stat- og kommuneoppgjøret for å utjevne lønnsgapet (…) Om vi ikke
                     får støtte i Stortinget og Regjeringen til å gjøre noe med dette nå, vil vi
                     arbeide for å få det til i neste runde.» 

Til Sundsbø og hans partifeller har jeg følgende melding: For å ønske seg støtte i
                  Stortinget for en sak må man nødvendigvis støtte den selv. 

Etter voteringen i denne saken senere i dag har Senterpartiet rett og slett ikke
                  lenger noen troverdighet i likelønnsspørsmålet. 

Statsråden skriver i sitt svar til komiteen: «Regjeringen støtter målet om
                  likelønn mellom kvinner og menn.» Men det er tydeligvis bare i media. Videre
                  skriver statsråden at «det er regjeringens syn at det er partene i hvert
                  tariffområde som må finne løsninger innen sitt tariffområde». Dette synet støttes
                  ikke engang av representanter for regjeringspartiene. 

I en interpellasjonsdebatt den 4. juni ble det diskutert hva Regjeringen ville
                  gjøre for å motvirke fortsatt økte lønnsforskjeller. Rolf Reikvam fra SV sa da: 

«Kvinner tjener bare ca. 85 pst. av det menn tjener. Dette klarer man
                     tydeligvis ikke å gjøre noe med i tariffoppgjørene. Dette klarer tydeligvis
                     ikke forhandlingssystemet å fange opp og gjøre noe med.(…) Da er spørsmålet:
                     Mener vi det er riktig at det gripes inn i tariffoppgjørene med en
                     likelønnspott? Jeg tror det er nødvendig. Jeg er helt overbevist om at det er
                     nødvendig.» 

Fremskrittspartiet mener at det er behov for å ta i bruk virkemidlene fra
                  Likelønnskommisjonen, bl.a. tas en kompetansepott for oppgjørene i offentlig
                  sektor i bruk i årene framover. Denne potten må være utenfor de ordinære rammene
                  for lønnsoppgjøret og bli kompensert av staten. Fremskrittspartiet har innsett at
                  slike tiltak er nødvendige for å løfte de kvinnedominerte yrkene i offentlig
                  sektor. Historien viser at dette ikke kan overlates til partene alene. 

Regjeringspartiene viser til en protokolltilførsel under tarifforhandlingene i
                  staten i år og mener med det at de har gjort nok i saken. For Fremskrittspartiet
                  handler det om konkret handling. 

Jeg tar hermed opp Fremskrittspartiets forslag i saken. 

 Representanten Kari Kjønaas Kjos har tatt opp de forslagene hun refererte til.
               

 Politikernes veier er ofte uransakelige. Dette er en sak hvor det ikke er enkelt å
                  se sammenhengen mellom det en har stått for og det en har gjort, og det en har
                  fremmet forslag om. 

Det er sikkert riktig at det ikke står noe i Fremskrittspartiets program om
                  likelønn. Men det står en del om hva som er politikernes rolle i tariffoppgjørene.
                  Det står at det ikke er en offentlig oppgave å utjevne lønnsforskjeller som
                  naturlig oppstår i arbeidsmarkedet. 

Det er altså ikke politikernes eller det offentliges oppgave. Det samsvarer jo
                  fryktelig dårlig med det forslaget som er fremmet her i dag. Denne formuleringen
                  ble tatt inn i Fremskrittspartiets program ved landsmøtet tidligere i år. 

Fremskrittspartiet har tidligere sagt en god del om likelønn. I forbindelse med
                  statsbudsjettet – i 2008 – sa man: 

«Disse medlemmer er av den oppfatning at det er en for sterk vektlegging på
                     tiltak for å fremme likestilling.» 

Så sier man videre: 

«Disse medlemmer finner det derfor ikke nødvendig å bruke store summer på
                     likestillingsprosjekter i regi av det offentlige.» 

Dette er historie, og jeg aksepterer jo at et parti skal få lov til å skifte
                  standpunkt. Jeg velger i utgangspunktet, som det gode mennesket jeg er, å si at
                  det må være tillatt for Fremskrittspartiet å mene noe annet i dag enn det man
                  mente for to måneder siden – og ikke bare noe annet, men noe diametralt annerledes
                  enn det man mente for to måneder siden. 

Det er lønnsforskjeller mellom menn og kvinner. Likelønnskommisjonen har avdekket
                  dette, og man er også helt klar på at skal vi få gjort en del med disse
                  forskjellene, må det knyttes til tariffoppgjørene. Det er gjennom tariffoppgjørene
                  vi kan klare å utligne forskjeller som får varige konsekvenser. Hvis vi prøver med
                  enkelttiltak, kan forskjeller lett oppstå. Så det er helt nødvendig om vi skal
                  klare å utjevne forskjeller – og det håper jeg vi klarer – at dette er en del av
                  et tariffoppgjør. 

Så har vi muligheten gjennom statsoppgjøret. Etter min oppfatning har staten tatt
                  et initiativ med den protokolltilførselen som ligger der fra årets oppgjør. Den er
                  jo klar. Den gir sterke føringer på at dette er noe partene i statssektoren ønsker
                  å gjøre noe med, og det skal gjøres noe med det. Altså er prosessen startet
                  innenfor det området der staten har en direkte mulighet, nemlig der staten er
                  arbeidsgiver. 

Også i kommunesektoren er partene enige om at det skal tas initiativ – det skal
                  tas grep for å jevne ut disse forskjellene. Jeg er enig med dem som sier at hvis
                  vi skal få til oppgjør som utligner forskjellene i kommunesektoren, er
                  kommunesektoren nødt til å få dette kompensert. Kommunesektoren er avhengig av
                  staten når det gjelder overføringer. Det er jeg enig i. Det må til hvis vi skal
                  klare å få til dette løftet. 

Vi i SV er klare og tydelige på at tariffoppgjøret er stedet, tariffoppgjøret gir
                  mulighetene, og partene skal gjøre jobben. Men vi ser også at hvis vi skal klare å
                  ta dette grepet, som kan være omfattende og som er økonomisk krevende, må vi inn
                  med en likelønnspott. Altså må staten vise i forhandlingene, som en tariffpart, at
                  den er villig til å legge inn penger for å utjevne lønnsforskjeller. Det grepet må
                  tas, og jeg føler meg trygg på at det skal vi klare å vinne fram med. Dette er et
                  syn som vi i SV, i motsetning til andre partier, har hatt lenge – også i vårt
                  program. Nå oppfatter vi det slik at prosessen er i gang. 

Så til slutt en liten kommentar til Bent Høie. Det skrives side opp og side ned –
                  der er vi vel for så vidt i samme bås når det gjelder denne saken. Også Høyre
                  skriver side opp og side ned uten noen konkrete forslag. Men i motsetning til
                  Høyre har årets tariffoppgjør og den protokolltilførselen som ligger der, som er
                  et resultat av bl.a. arbeidsgiversiden, der staten – vår regjering – er
                  arbeidsgiver, vist at her tar man et grep, her starter man en prosess. Jeg kan
                  love at SV framover skal være en pådriver for en pott og for at vi skal få til å
                  jevne ut disse lønnsforskjellene. 

 Likestilling bygger på at kvinner og menn har verdi og skal ha samme muligheter og
                  rettigheter. Kjønn skal ikke være et hinder for noen med hensyn til å delta i og
                  påvirke samfunnets utvikling. Likestilling handler om at kjønn ikke skal være et
                  hinder når en skal velge utdannelse, yrke, deltakelse i barneomsorg og deltakelse
                  i samfunnet for øvrig. I et likestilt samfunn må det være respekt for den enkeltes
                  valg av livsstil, utdannelse eller arbeid. 

Kristelig Folkeparti mener at det er viktig å gjøre noe med det kjønnsdelte
                  arbeidsmarkedet og med likelønnsutfordringene. Likelønn er først og fremst et
                  spørsmål om rettferdighet. Likelønn er viktig for at kvinner skal få uttelling for
                  den utdannelsen de har tatt, for å kunne forsørge seg selv og sikre økonomisk
                  trygghet for alderdommen. Med mer lik lønn mellom kjønnene vil permisjonsdelingen
                  bli jevnere, og familien kan ta friere valg når det gjelder arbeidsdeling,
                  kontantstøtte, osv. 

Det er til hinder for likestillingen at tradisjonelle kvinneyrker ikke har fått
                  rettmessig lønnsøkning på lik linje med andre yrkesgrupper. Lik lønn for likt
                  arbeid er et spørsmål om rettferdighet. Når kvinners lønnsnivå ligger 15 pst.
                  lavere enn menns, er det fortsatt lang vei å gå. Kristelig Folkeparti mener at det
                  er relevant å se på ledelseskulturer o.l. som årsaker til at kvinner ikke får ta
                  del i lønnsutviklingen på lik linje med menn, snarere enn å legge skylden på at
                  det er tiden kvinner er hjemme i foreldrepermisjon, som skaper lønnsgapet. Det
                  rettferdige ville være at alle fikk ta del i lønnsutviklingen som skjer på en
                  arbeidsplass mens de er i permisjon. 

Kristelig Folkeparti mener at det bør være en tidsplan fra partene i arbeidslivet
                  for å rette opp diskrimineringen mellom kvinner og menn med hensyn til lønns- og
                  arbeidsvilkår og innføring av en likelønnspott som virkemiddel. Regjeringen burde
                  fremme en forpliktende plan for likelønn og bidra med tiltak for kvinnedominerte
                  utdanningsgrupper i offentlig sektor, i tråd med Likelønnskommisjonens
                  anbefalinger. 

Mange arbeidstakere i kvinnedominerte yrker arbeider i deltidsstillinger, men har
                  et ønske om å øke sin stillingsprosent. Kristelig Folkeparti vil jobbe videre mot
                  ufrivillig deltid. Kristelig Folkeparti mener at unntaksregelen om at økt
                  stillingsprosent kan nektes dersom dette vil medføre «vesentlige ulemper for
                  virksomheten» må tolkes strengt. Samtidig må vi erkjenne at deltidsstillinger i
                  noen sammenhenger er delvis ufrivillig i den forstand at arbeidsbelastningen er så
                  hard at det er umulig å jobbe fulltid. Det er også en del av denne sannheten. 

Jeg skal ikke legge til noe mer eller gjenta alle argumenter som er brukt i denne
                  saken. Jeg vil bare si at Kristelig Folkeparti støtter komiteens innstilling om at
                  forslaget vedlegges protokollen. 

 Det er et åpenbart problem at det er så stor forskjell på lønnsnivået blant menn
                  og kvinner. Vi trenger flere kvinner i tradisjonelle mannsyrker, og vi trenger
                  flere menn i tradisjonelle kvinneyrker. 

Svært få menn velger i dag å bli sykepleiere, f.eks. Vi har et av de mest
                  kjønnsdelte arbeidsmarkedene i Europa. Spørsmålet er hvordan dette kan løses. Fra
                  politisk hold er det selvfølgelig bare incitamenter som kan brukes for å snu denne
                  utfordringen. Det er et viktig prinsipp at utdanning skal lønne seg. Derfor
                  støtter vi intensjonen i forslaget. 

Det er i offentlig sektor vi kommer til å mangle arbeidskraft i årene framover.
                  Beregninger fra Utdanningsforbundet viser at vi mangler 5 700 lærere i skolen i
                  dag. Kunnskapsdepartementet har selv beregnet at vi trenger i overkant av 7 000
                  nye lærere fram mot 2020, hvis alle faktorer holdes konstant og timetallet ikke
                  utvides. Helsedirektoratet mener det er behov for å utdanne 4 500
                  helsefagarbeidere hvert år de neste årene. Om ikke nedgangen i søkermassen snus,
                  kan situasjonen bli enda mer dramatisk enn tidligere fryktet. Det mest
                  pessimistiske scenarioet gir 40 000 i manko i 2030, viser nye beregninger fra SSB.
                  For sykepleiere isolert vil tallet være 7 700 innen 2020, men da er det ikke tatt
                  hensyn til den kvalitetsforbedringen vi legger til grunn i kommunehelsetjenesten.
                  Vi støtter som sagt derfor intensjonen i representantforslaget og resultatene av
                  Likelønnskommisjonens innstilling. Så får vi komme tilbake til innretningen på en
                  kompetansepott. 

Venstre er svært opptatt av de utfordringene som velferdsstaten står overfor i
                  årene som kommer, med økning i antall pleietrengende eldre og mangelen på personer
                  som kan utføre omsorgsoppgaver. Her tror vi at det ikke bare er lønn som er en
                  utslagsgivende faktor for å få folk til å velge disse yrkene. Gode fagmiljøer,
                  opplevelse av å gjøre en meningsfull og spennende jobb og karrieremuligheter er
                  alle faktorer som spiller en rolle. 

I dag opplever altfor mange tidspress, ikke nok anledning til å utføre de
                  viktigste oppgavene, et kvelende skjemavelde og ikke minst mediebeskrivelsene av
                  hvor dårlige forholdene er innenfor sektoren. Derfor handler en bedre
                  kjønnsbalanse innenfor yrkene også om alle disse faktorene. 

I Danmark opplevde man en økning i antall menn som valgte omsorgsyrker, etter at
                  håndholdte pc-er ble innført i hjemmesykepleien. Så mer teknisk utstyr trekker
                  flere menn. 

Når det gjelder rene lønnsincitamenter, har Venstre noen helt konkrete forslag. Vi
                  vil innføre en ordning med ettergivelse av studiegjeld for alle helsearbeidere som
                  vil jobbe i primærhelsetjenesten. Skal vi dekke behovet for arbeidskraft i
                  framtiden, må hver tredje som går ut av videregående skole, velge helsefag. Vi
                  trenger flere incentiver og gode fagmiljøer for å kunne gi god omsorg. Vi ser for
                  oss et spleiselag mellom stat og kommune for å finansiere ordningen. 

Vi har i dag en stor mengde ufaglærte innen pleie- og omsorgssektoren. En del av
                  dem velger deltidsutdannelse for å øke kompetansen sin. Da er det viktig med
                  ordninger som gjør det attraktivt. Skal vi få bedre kvalitet, trenger vi folk med
                  mer kompetanse. 

 Noko av det mest urettferdige ved det norske samfunnet er at vi har løn etter
                  kjønn. Løna for kvinner er i snitt om lag 15 pst. lågare enn det menn har, og slik
                  har det vore altfor lenge. Difor er det viktig å sikre likeløn, men
                  Framstegspartiets forslag i dag er ikkje eit likelønsforslag. 

Framstegspartiet nemner ikkje likeløn ein einaste gong i partiprogrammet sitt.
                  Folk ønskjer handling, ikkje fine formuleringar, sa representanten Kjønaas Kjos.
                  Men poenget er jo ikkje at Framstegspartiet sitt partiprogram manglar
                  formuleringar – tvert imot: Dei skriv mykje om likeløn, men dei argumenterer mot
                  likeløn. Dei seier f.eks.: 

«Det er ikke en statlig oppgave å utjevne lønnsforskjeller som naturlig oppstår
                     i arbeidsmarkedet.» 

Tydlegare kan ein ikkje skrive kva politiske handlingar framstegspartiveljarane
                  skal vente av partiet sitt. Men dersom dette har gått ut på dato, kan ein kanskje
                  få oppramsa alle andre vedtak som Framstegspartiet nettopp har gjort, som òg har
                  gått ut på dato, i valkampen som vi har framfor oss. 

Eg les dessutan av Framstegspartiet sine merknader at eit av hovudproblema til
                  sjukepleiarar og hjelpepleiarar er at dei jobbar i offentleg sektor.
                  Framstegspartiet sitt primærstandpunkt er å løyse likelønsutfordringa med
                  konkurranseutsetjing og privatisering. Eg trur ikkje kvinnene som jobbar i
                  offentleg sektor i dag, ønskjer å verte sette ut på anbod, og eg trur heller ikkje
                  at det er det som gir likeløn. 

Komiteen si innstilling viser til Likelønskommisjonen. Det var i samband med
                  handsaminga av makt- og demokratimeldinga i Stortinget i 2005 at vi støtta
                  oppnemninga av ein likelønskommisjon. Men det vart avvist av Bondevik
                  II-regjeringa og Framstegspartiet. Framstegspartiet meinte den gongen at
                  «samfunnet ikke kan vedta seg frem til en bedre likestilling mellom kvinner og
                  menn». 

Likelønskommisjonen vart altså sett ned fordi dei raud-grøne vann valet. Vi har
                  difor i dag ikkje berre ein levande debatt om likeløn, vi har ikkje minst bak oss
                  snart fire år med handlingar knytte til likeløn. 

Som eg sa: Kommisjonar og ord hjelper ikkje åleine. På mitt initiativ sette eg
                  allereie hausten 2006 ned ei partsamansett gruppe i statleg sektor for å sikre
                  likeløn i samband med tariffoppgjeret i staten. Vi har prioritert likeløn i alle
                  lønsoppgjer deretter. 

Likelønskommisjonen peiker på at det lange fråværet mange kvinner har i samband
                  med fødslar, er ein viktig årsak til lønsgapet. Ja vel. Regjeringa har difor dobla
                  fedrekvota for fødselspermisjon, slik at fedre tek eit større ansvar i heimen ved
                  familieauke. Det siste vi gjorde i vår, var å likestille skiftarbeid og
                  turnusarbeid, som ikkje minst er eit viktig steg i retning av likeløn. 

I tariffoppgjeret i staten i år var vi, som Rolf Reikvam nemnde, einige om å
                  vidareføre likelønsarbeidet og i 2010 setje ned ei partssamansett arbeidsgruppe
                  som skal jobbe med forslag for å sikre likeløn i staten. Ein skal byggje på
                  rapporten frå Likelønskommisjonen. 

Opposisjonen har gløymt føresetnadene frå Likelønskommisjonen. Skal ein
                  gjennomføre eit likelønslyft, er det viktig at ein får eit varig lyft.
                  Likelønskommisjonens fleirtal skriv: 

«Det forutsettes at det etableres en avtale mellom partene om at lønnsveksten i
                     offentlig sektor kan være høyere enn i privat sektor, og at nye relative
                     lønnsforhold mellom grupper ikke utløser kompensasjonskrav.» 

Og vidare: 

«Lønnsløftet kan ikke gjennomføres administrativt fra myndighetenes side alene.» 

Eg er hjartans einig med Likelønskommisjonen. Det er heilt nødvendig at eit
                  ekstraordinært lønslyft er ein del av dei ordinære forhandlingane mellom partane i
                  arbeidslivet. Viss ein ikkje får på plass forpliktande avtalar, vil andre
                  arbeidstakarorganisasjonar fremje krav om kompensasjon, slik at lønsforskjellane
                  held fram. Likelønskommisjonen går så langt som at ein åtvarar mot å innføre ein
                  likelønspott utan at desse føresetnadene er på plass. Likeløn er eit
                  fordelingsspørsmål, ikkje berre eit løyvingsspørsmål. 

Likelønskommisjonen kom med omfattande og viktige forslag. Desse forslaga må få si
                  grundige behandling i regjering og i storting, ikkje i samband med eit Dokument
                  nr: 8-forslag fremja midt under ei mekling og i trygg forvissing om at vedtak var
                  gjort – altså lenge etter at lønsoppgjeret var avslutta. 

Regjeringa har ei bindande forventing og ei målsetjing om at ein i komande oppgjer
                  skal medverke til å heve løna til kvinner og andre lågtløna. Det har vi truverde
                  til faktisk å få gjort. 

Sigvald Oppebøen Hansen hadde her teke over
                  presidentplassen. 

 Presidenten vil no opplyse om at Tone Merete 

Sønsterud

 er
                  til stades og har teke sete. 

Det blir replikkordskifte. 

 Både Senterpartiet og SV har i sine nye stortingsvalgprogrammer programfestet en
                  likelønnspott. Det har ikke Arbeiderpartiet. Arbeiderpartiet unngår konsekvent å
                  bruke begrepet en «likelønnspott», både i sine programmer, i sine taler og, ikke
                  minst, i denne innstillingen, samtidig som de konsekvent alltid snakker om
                  likelønn og lavtlønn i samme setning. 

Mitt spørsmål til statsråden er: Tror hun det vil være mulig å rette opp disse
                  store lønnsforskjellene uten å ta i bruk et virkemiddel som en likelønnspott,
                  eller en kompetansepott, utenom rammene for de ordinære oppgjørene? Vil det være
                  mulig å rette opp disse lønnsforskjellene uten å ta i bruk dette virkemiddelet?
               

 Det er heilt rett som representanten Høie seier, at dei ulike regjeringspartia har
                  ulike formuleringar knytte til det ein skal gjere i neste periode. 

Dette forslaget er fremja i inneverande periode. Regjeringa har ikkje behandla
                  Likelønskommisjonens innstilling. Difor har ikkje denne regjeringa teke stilling
                  til dei forslaga som ligg der. 

Eg har ikkje tenkt å spå om kva som vil skje i neste periode. Vi i SV har med oss
                  vår programformulering inn. Vi skal fyrst vinne eit val, og så skal vi gjennomføre
                  nye regjeringsforhandlingar. Det betyr at den styrken som dei tre ulike partia har
                  med seg frå veljarane, vert viktig for kva saker ein vinn, og for kva saker ein
                  tapar. Men, uansett, alle tre partia har – i motsetnad til dei borgarlege –
                  forplikta seg til å jobbe for likeløn i neste periode. Det er trass i alt det
                  vesentlegaste og det viktigaste utgangspunktet. 

 Min utfordring til statsråden var verken å spå om valgutfall, om
                  forhandlingsutfall eller om hva Regjeringen kommer til å gjøre i neste periode.
                  Mitt spørsmål til statsråden var: Tror hun det er mulig å oppnå likelønn i Norge,
                  uten å ta i bruk virkemiddelet en likelønnspott, eller en kompetansepott, utenom
                  de ordinære rammene i lønnsoppgjøret? Kort og konsist: Vil det være mulig? 

 Eg har no sete i fire år som statleg arbeidsgivar og prioritert likeløn, i
                  motsetnad til det den førre regjeringa gjorde i sine oppgjer. Eg har sett at det
                  er mogleg, òg gjennom å bruke tariffoppgjeret sine instrument, å gjere noko for
                  likeløn. Mellom anna ga vi i samband med dei lokale forhandlingane i fjor påbod om
                  at òg kvinner som er i fødselspermisjon, skal vere ein del av dei lokale
                  forhandlingane. Det går an å bruke slike instrument. 

Det ligg føre ei veldig klår innstilling frå Likelønskommisjonen. Det har SV som
                  parti teke stilling til, og vi går inn for ho. Som eg seier, forhandlingane til
                  hausten får vise kva ei ny raud-grøn regjering kjem til å måtte meine om ein
                  likelønspott. Men det lèt seg òg gjere å jobbe med likeløn utan nokon
                  likelønspott. SVs standpunkt er å gå inn for ein likelønspott. 

 Fleire har ikkje bedt om ordet til replikk. 

Dei talarane som heretter får ordet, har ei taletid på inntil 3 minutt. 

 Jeg har med stor interesse fulgt denne debatten, som har endt i knallharde angrep
                  på Fremskrittspartiet, feilaktige sitater fra Fremskrittspartiets gjøren og laden
                  og veldig lite om hva de rød-grønne partiene egentlig mener om å øke lønnen i
                  kvinnedominerte lavlønnsyrker. Det forteller meg at de rød-grønne partiene oser av
                  dårlig samvittighet i dette spørsmålet. Dette er saker hvor man er uhyre flink til
                  å delta i det offentlige ordskiftet og snakke varmt om betydningen av økt lønn i
                  disse yrkene, men hvor man altså ikke gjør noen verdens ting med det. 

Statsråden sa nettopp at hun har sittet som statlig arbeidsgiver i snart fire år.
                  Hun hevdet også at hun hadde prioritert likelønn. Jeg er ikke helt sikker på om
                  det oppfattes slik av de ansatte som statsråden har ansvaret for, for under denne
                  regjeringen har det ikke vært mulig å få øye på lønnsutjevningen. 

Så prøver man å skyve dette bort fra seg ved å si at dette er partenes ansvar. Det
                  er jo ingen som er uenig i at lønnsforhandlingene skal skje mellom partene. Men
                  når det gjelder de kvinnedominerte lavlønnsyrkene, er det i det alt vesentlige det
                  offentlige som er arbeidsgiver. Med andre ord er det slik at det er vi politikere
                  som har ansvaret for hva slags lønn vi tilbyr de ansatte i stat og kommune. Det er
                  mulig at det er veldig vanskelig å forstå, men det er altså sannheten. 

Når man siterer fra Fremskrittspartiets program, hvor det helt riktig står at det
                  ikke er en politisk oppgave «å utjevne lønnsforskjeller som naturlig oppstår i
                  arbeidsmarkedet», innebærer det selvfølgelig at vi ikke har noen ambisjoner om å
                  gå inn og regulere lønnsoppgjørene for verftsarbeidere eller for andre i privat
                  sektor. Det dreier seg om å ta ansvar på de områdene hvor man faktisk er
                  arbeidsgiver selv. Og staten har altså forsømt seg gjennom alle år når man ser at
                  de som er de virkelige lavlønte i vårt samfunn i dag, har sin arbeidsplass i
                  offentlig sektor. Da er det et politisk ansvar å gjøre noe med det, men den
                  dårlige samvittigheten som oser fra de rød-grønne representantene i denne salen,
                  forteller meg at man har ikke tenkt å gjøre noe med det. 

Da jeg hørte innlegget til statsråden, fikk jeg inntrykk av at denne regjeringen
                  har gjort så mye når det gjelder dette spørsmålet. Da hun ble stilt til veggs i
                  replikkordskiftet, erkjente hun jo at det var på grunn av uenigheten mellom de
                  rød-grønne partiene at man ikke hadde gjort noe. 

 Ved å følge denne debatten har jeg registrert at det er langt mellom hva som blir
                  sagt i festtalene, og hva som blir gjort i konkret handling. Stortinget er faktisk
                  invitert til å ta et konkret grep for å gi et armslag til kvinner i lavlønte
                  kvinnedominerte yrker. Dessverre sier flertallet nok en gang nei til det. Jeg
                  regner med at de også i den kommende valgkamp vil komme med de samme fagre løftene
                  og de samme festtalene til alle disse kvinnene som jobber i lavløntdominerte yrker
                  i dag. Det vil de få høre fra flertallspartiene. 

Jeg tror også de bør legge seg på minne at de gjør lite gjennom konkret politikk
                  og gjennom konkret handling. Jeg utfordret LO i forkant av LO-kongressen til å
                  sette dette på dagsordenen, og det ble faktisk satt på dagsordenen på
                  LO-kongressen. Det var også interessant å høre på representanten Reikvam og på
                  statsråden, der man kunne få inntrykk av at det er gjort veldig mye de siste fire
                  årene. Hvis man også fulgte med på LO-kongressen, kom det tydelig fram at dette er
                  en sak man har kjempet for gjennom flere tiår, uten at det har beveget seg en
                  millimeter. Det er det som kom tydelig fram. Det er det alle disse kvinnene som
                  jobber i de kvinnedominerte yrkene, også hevder, at det ikke har skjedd noen
                  dreining i det hele tatt. Hvis jeg hadde vært statsråden, hadde jeg med respekt å
                  melde vært litt flau hvis jeg hadde gått ut og sagt at jeg har gjort så veldig mye
                  med det, for det har en ikke merket. 

Det har også vært interessant å registrere at bl.a. representanten Christoffersen
                  fra Arbeiderpartiet gikk ut mot meg tidligere i år i media og sa i forbindelse med
                  dette forslaget at dette er typisk Fremskrittspartiet, at det er lettkjøpt
                  argumentasjon, og man tror at man skal løse alle ting ved bare å gi mer penger.
                  Men i denne saken handler det faktisk om mer penger. Man bør også legge seg på
                  minne hva LO-lederen sa på kongressen, nemlig at skal vi få løst dette, må vi ha
                  penger. Så får man kalle det hva man vil, penger er penger, sa han. 

Da er mitt spørsmål til Arbeiderpartiet: Er det slik å forstå at Arbeiderpartiet
                  nå er uenig i LO-formannens uttalelser rundt lavlønnsproblematikken, som
                  tydeligvis er enig med Fremskrittspartiet i denne saken? 

Avslutningsvis: Jeg skjønner godt at det gjør vondt for regjeringspartiene at
                  dette forslaget har kommet, spesielt med tanke på alle festtalene som har vært
                  holdt i valgkamp etter valgkamp, år etter år. Jeg skjønner at det smerter når man
                  kommer til målstreken og ikke evner å levere. 

 Det er åpenbart at det er en stor forskjell i denne innstillingen mellom de
                  borgerlige partiene på den ene siden, og regjeringspartiene på den andre siden.
                  Regjeringspartiene klarer ikke å bli enige om noe annet enn at de er enig om at
                  likelønn er fint, og det har de brukt lang tid på. Representanten Reikvam uttalte
                  seg i Dagbladet nylig. Der står det følgende: 

«Han legger ikke skjul på at det er Ap som har bremset, og at statsminister
                     Jens Stoltenberg har finlest merknadene fra de rødgrønne. – Denne saken har vi
                     holdt på med i flere dager. Hvert ord, hver setning har vært filt på.» 

Det sa Reikvam. Det lover ikke godt for de eventuelle forhandlinger som skal være
                  mellom disse partiene etter valget. 

De borgerlige partiene har i denne innstillingen blitt enige om det mest sentrale
                  virkemiddelet for å få til likelønn, nemlig en likelønn eller kompetansepott
                  utenom rammene for lønnsoppgjøret. Det har vi blitt enige om, uten at vi har
                  måttet file, sittet sammen i flere dager og diskutert opp og ned. Virkemiddelet
                  ble vi enige om. Det tok oss ikke noen tid i det hele tatt. Vi slutter oss rett og
                  slett sammen om dette standpunktet. 

De som er opptatt av likelønn, kan enten velge å stemme rød-grønt og håpe at
                  Arbeiderpartiet og LO skal gi seg overfor Senterpartiet og SV, eller de kan stemme
                  borgerlig og være sikker på at et borgerlig flertall kommer til å gjøre noe med
                  dette, for en er allerede enig om det mest sentrale virkemiddelet. 

Hva er det som gjør at Arbeiderpartiet har så stor motstand mot dette
                  virkemiddelet? Jo, svaret på det er enkelt. Det er LO – de rike onklene i LO – som
                  setter foten ned for en likelønnspott. De vil ikke akseptere at Unio og
                  Akademikerne får denne seieren på vegne av sine medlemmer, for dette dreier seg om
                  kampen om hegemoniet i arbeidstakerorganisasjonene. Derfor er det viktigere for
                  Arbeiderpartiet å ha et godt forhold til LO enn å gjøre noe for de viktigste
                  yrkesgruppene i samfunnet, de yrkesgruppene som bærer velferdssamfunnet vårt –
                  sykepleierne og lærerne. Det er bremseklossen. Det har også de andre
                  regjeringspartiene vært helt ærlige om. 

 Det er ganske ubehagelig å høre Siv Jensen stå her og si at det vi siterer, er
                  galt. Det er ganske ubehagelig når vi leser ordrett fra programmet, og vi leser
                  ordrett fra merknader i budsjettinnstillingen. Det er klart at dette er korrekte
                  sitater. De er skrevet av og satt inn i den sammenhengen som de er. Det overrasker
                  meg. Jeg blir nesten uvel når de holder på med at dette ikke er korrekt, dette er
                  feil, dette er ikke engang sitert. Jo, dette er riktig sitert. Det er dette
                  Fremskrittspartiet har ment. Så sier jeg: Flott, Fremskrittspartiet har endret
                  standpunkt. Det sa jeg i stad, og som det gode mennesket jeg er, velger jeg å tro
                  at de har endret standpunkt, at dette ikke er noen form for opportunisme. Det gjør
                  jo at trykket framover kan bli enda større på disse spørsmålene. Det er mitt
                  utgangspunkt. Men slutt med å si at vi siterer feil når vi leser opp fra teksten
                  som de selv har skrevet. 

Så registrerer jeg Bent Høies analyse av årsaken til disse problemene, at det på
                  arbeidstakersiden er konflikter mellom ulike arbeidstakerorganisasjoner. Jeg vet
                  ikke om det er riktig, og jeg er litt usikker på om analysen er så enkel som Bent
                  Høie sa. Men det som har skjedd – og det overrasker meg at det ikke er registrert
                  – er at Likelønnskommisjonens påvisning av de problemene de reiser, var en del av
                  tariffoppgjøret. Det er kommet inn i tariffoppgjøret, og partene i statsoppgjøret
                  er enige om en protokolltilførsel, og enige om at dette arbeidet skal starte. Det
                  er jo det faktiske forhold, og det er første gang det skjer. 

Så kan jeg si om dem som regjerte i forrige fireårsperiode, at de klarte ikke å
                  starte en slik prosess. Det som skjer nå, er at vi er i gang med prosessen, og jeg
                  føler meg rimelig trygg på at vi her får en utvikling. Det kan ikke være noen tvil
                  om at skal det skje et eller annet, skal vi få til en løsning, må det skje i
                  tariffoppgjørene. Hvis vi får inn en pott, slik som vi har programfestet – vi har
                  sagt at det trengs en likelønnspott – føler jeg meg rimelig trygg på at
                  tariffoppgjørene framover vil finne en løsning, og at vi vil starte på den veien
                  og den prosessen som vil lede fram til at disse forskjellene som er etablert over
                  en lang periode, vil bli borte og utjevnet. 

 Likelønn er viktig. Jeg har nå sittet på Stortinget i tolv år, og i mange år har
                  vi fremmet forslag om en likelønnspott. Vi har også fremmet forslag om å sette ned
                  en likelønnskommisjon, og det fikk vi til da vi sjøl kom i regjering. I forrige
                  periode var det stor motstand i Stortinget mot å få gjort det som gjør at man får
                  fram det grunnlaget som kan si hvordan man kan løse dette. 

Sjøl har jeg ledet lønnsforhandlinger i en fylkeskommune i åtte år. Vi hadde en
                  strategi for å få til likelønn, og vi kunne gjøre noe med det gjennom den lokale
                  potten. Det hadde kanskje vært mulig å nå i mål hvis man hadde hatt et
                  tidsperspektiv på 25–30 år. Det synes vi er lenge. Det er mulig å gjøre noe på den
                  måten, men da må man gjøre det hvert eneste år, og så må man sørge for ikke igjen
                  å nulle ut forskjellene, som oppstår neste gang igjen. Derfor er det viktig når vi
                  skal snakke seriøst om likelønn, at vi følger det opplegget som
                  Likelønnskommisjonen har sagt vi skal følge, nemlig at man må ha både en
                  likelønnspott – og det er ikke en engangsforeteelse, det er nødt til å være noe en
                  forplikter seg til over flere år, hvis man skal få jevnet det ut – og man må ha en
                  avtale mellom partene i arbeidslivet som sier at dette ikke skal nulles ut ved
                  neste runde. Vi som har drevet med lønnsforhandlinger og vært arbeidsgivere – vel
                  å merke, det var det jeg var, jeg var arbeidsgiver for 4 700 personer – opplever
                  at da kommer spørsmålet opp om hvem som på en måte skal ha kompensert for det som
                  skjedde i fjor, fordi noen andre fikk noe. Den avtalen må være på plass og være
                  langsiktig. Det må ligge i bunnen når man skal gjøre dette. De forutsetningene er
                  det uhyre viktig er på plass. 

Det som Fremskrittspartiet gjør nå, oppfatter jeg som en «one night stand». Det å
                  få til likelønn er en langsiktig forpliktelse, nesten som et ekteskap. Jeg skal
                  ikke legge meg opp i hva folk gjør ellers, men hvis en skal få til noe som er så
                  langsiktig som likelønnsarbeid, er en nødt til å forplikte seg til å være med på
                  det løpet over flere år, og en er nødt til å forplikte seg til at de
                  lønnsurettferdighetene som blir opprettet, ikke skal nulles ut igjen ved neste
                  oppgjør. Da anbefaler jeg dem som er opptatt av likelønn, å velge seg noen
                  partnere i det løpet som har vært opptatt av det lenge, og som ikke gjøre det av
                  én eneste grunn, nemlig at det skal være plagsomt for noen. For troverdig er ikke
                  forslaget når det ikke er kombinert med et partiprogram eller en holdning som går
                  ut på at likelønn er viktig, og at man skal ha sentrale lønnsforhandlinger, som er
                  forutsetningen for at en skal få til dette, og at det skal være varig over noe mer
                  enn ett eneste år. 

 Presidenten vil seie at «one night stand» er uparlamentarisk språkbruk. 

 Det er interessant å se hvordan SV mer eller mindre kryper over gulvet med sine
                  problemer når det går på å kunne takle et slikt forslag. Det er helt sikkert
                  enkelt for Rolf Reikvam å hevde: Dette har jeg stor tro på at man klarer å løse i
                  neste fireårsperiode! Har jeg forstått det riktig, er dette siste perioden som
                  Reikvam sitter på Stortinget, og det er ikke blitt gjort noe som helst for å løse
                  denne problematikken. 

Jeg hører så at man er veldig opptatt av Fremskrittspartiet, og hva
                  Fremskrittspartiet har i sitt program. Vel, snur man problematikken om
                  likestilling på hodet, har faktisk LO og Arbeiderpartiet mer eller mindre sittet
                  på begge sider av bordet i 80 år, og vi har ennå ikke fått på plass en noenlunde
                  lik fordeling av lønn mellom menn og kvinner når vi snakker om det offentlige. I
                  80 år har man altså sittet på begge sider av bordet, og man har ikke klart å løse
                  de mest essensielle problemene vi har. Det er klart at skal vi kunne takle den
                  eldrebølgen som kommer, må vi faktisk ha varme hender i vårt helsevesen. Det
                  klarer ikke dagens regjering å levere. 

Når Inge Lønning står på talerstolen her og sier at vi sjelden eller aldri har
                  hatt et parti som så til de grader har blitt politisk korrekt og oppført seg som
                  en tøffel politisk, så stemmer det med virkeligheten. 

 Det forundrer meg at de som tar ordet fra SV, inkludert statsråden, er så opptatt
                  av å prøve å ta avstand fra partier som er enige med dem, istedenfor å være glade
                  for at en sak som SV selv sier at de har jobbet for i mange år, har fått bredere
                  tilslutning enn det som har vært tidligere. Hadde det viktigste for SV vært å få
                  til likelønn, burde de benyttet dagen i dag til å være fornøyde med at deres ønske
                  om en likelønnspott har fått bredere tilslutning, og ikke febrilsk forsøke å
                  framstille det som om at de som nå i denne innstillingen gir uttrykk for at de
                  ønsker en kompetansepott eller likelønnspott, egentlig mener det motsatte. Jeg
                  tror at de som er opptatt av dette i arbeidslivet, arbeidstakerorganisasjonene som
                  ønsker en slik løsning, registrerer hvilke partier som mener hva i denne
                  innstillingen, og hvem de eventuelt kan stole på etter valget. 

Jeg tok ordet fordi jeg har behov for å forklare hvorfor Høyre stemmer imot
                  forslag nr. 1, fra Fremskrittspartiet. Det er to grunner til det. Den første
                  grunnen er at vi mener at dette er en sak som i sin natur best kan og må styres
                  fra regjeringskontorene, der en sitter med alle virkemidlene. Derfor skisserer vi
                  vår modell veldig tydelig i innstillingen, men i merknads form, fordi det
                  forteller hva Høyre vil gjøre hvis vi kommer i regjering. Den andre grunnen er at
                  en i Fremskrittspartiets forslag bruker begrepet «de kvinnedominerte
                  lavtlønnsyrkene i offentlig sektor». Når en bruker begrepet «lavtlønnsyrker», kan
                  det forveksles med de lavtlønnsyrkene uten høyere utdanning som i dag faller inn
                  under lavtlønnsdefinisjonen. Dette er personer som har 90 pst. av gjennomsnittlig
                  industriarbeiderlønn, som pr. i dag er 319 000 kr. Å løfte dem vil ikke rette opp
                  de store lønnsforskjellene. Høyre prioriterer utdanningsgruppene fordi det er der
                  lønnsforskjellene er størst. Det er de to grunnene som er for at vi ikke kan
                  stemme for disse forslagene. 

Jeg er helt enig i representanten Andersens beskrivelse av hvilke virkemidler som
                  må tas i bruk når en sitter ved forhandlingsbordet. Det jeg ikke forstår, er at en
                  ikke òg erkjenner at det politiske virkemiddelet i denne saken er likelønnspotten
                  eller kompetansepotten. Det er det politiske virkemiddelet vi bør ta stilling til
                  i denne salen. Måten en forhandler på, er det ingen politisk uenighet om. 

 Berre for å kommentere nokre påstandar som er framsette under debatten: Når Bent
                  Høie prøver seg på å beskrive forskjellane mellom dei borgarlege og
                  regjeringspartia, høyrest det ut som om det er skjønn einigheit på borgarleg side.
                  Han gløymer å seie at dei ikkje er einige med Framstegspartiet om profilen på
                  lønspotten og dermed heller ikkje stemmer for forslaget. Det er riktig at dei tre
                  andre borgarlege partia står i lag om merknaden, men kva gjer regjeringspartia?
                  Jau, regjeringspartia handlar og har handla i fire år. Det er den vesentlegaste
                  forskjellen mellom dei borgarlege og dei raud-grøne, nemleg at dei raud-grøne
                  handlar. 

Som eg sa, eg kan gjenta berre noko av det vi har gjort utover å ha prioritert
                  likeløn som ein del av likestillingsperspektivet. Det er ikkje mogleg å vere for
                  likeløn utan å sjå det i ein større likestillingssamanheng. Då kan dei raud-grøne
                  partia bla side opp og side ned ikkje berre med fine formuleringar, men med
                  handlingar, konkret stemmegiving i denne salen og ikkje minst konkret handling frå
                  statsrådssalen. Som eg sa, det siste vi har gjort i denne perioden no i vår er å
                  likestille skift/turnus som har vore eit årelangt problem som ein har slite med å
                  finne ut av korleis ein skulle løyse. Vi sette ned Holden-utvalet, og vi
                  gjennomførte det Holden-utvalet faktisk foreslo, til stor jubel ikkje minst frå
                  kvinnene i offentleg sektor som i mange år har følt på urettvisa i ikkje å ha
                  likestilt turnusane sine med det industrien har av skift. 

Fedrekvote – kvifor er det viktig? Jau, det eg ser som statleg arbeidsgivar, er:
                  Når er det ein byrjar få forskjellar mellom kvinner og menn? Det er i trettiåra.
                  Når kvinnene byrjar føde etter å ha teke ei lang utdanning, går dei av
                  karrierestigen for nokre år. Dei kjem inn att i førtiårsalderen. Då tek karane av,
                  både i løn og i karriereutvikling. Ja vel – kva kan vi gjere med det? Jau,
                  sjølvsagt, vi må få fedrane til å take eit større ansvar når dei får familieauke.
                  Då er kvinnene på ein heilt annan måte med i arbeidslivet og er med på dei toga
                  som går. Ein får òg ei delt omsorg for ungane, noko som ikkje minst ungane har
                  stor glede av. Det å setje det inn i ein større samanheng er det som gjer at
                  likestillingsarbeidet er truverdig, og som gjer at arbeidet for likeløn er
                  truverdig. Det er då Framstegspartiet så totalt krasjar. No skal eg ikkje gjenta
                  den uparlamentariske ordbruken til Karin Andersen, men hennar poeng var at her er
                  det ingenting før og heller ingenting etter. Nei vel – difor har ikkje dei tre
                  regjeringspartia funne grunn til å støtte desse forslaga, men tvert imot fortset
                  sitt årelange gode arbeid som faktisk har ført til resultat i godt samarbeid med
                  partane i arbeidslivet. 

 Jeg er veldig glad for alle som er opptatt av likelønn, men jeg har nok vært med
                  såpass lenge at jeg skiller litt på det jeg oppfatter er nesten ren opportunisme,
                  og det som er seriøsitet. Hadde det vært viktig å få flertall for et forslag om
                  likelønn, hadde man jobbet seriøst med forslaget, og man hadde forholdt seg til
                  Likelønnskommisjonens forslag – i hvert fall i nærheten av det. Man hadde sjølsagt
                  også tatt kontakt med andre partier for å få til en diskusjon om det i
                  utgangspunktet, hvis man var opptatt av å sikre seg et flertall. 

Det gjør at jeg blir litt forbauset over at Høyre hopper på forslaget – de har
                  vært imot å utrede muligheten for å få likelønn, de var mot Likelønnskommisjonen.
                  Når dette forslaget plutselig kommer, hopper de plutselig på det, enda det faktisk
                  ikke er et forslag om likelønn, eller en oppfølging av Likelønnskommisjonen. Det
                  kommer til å være – for å si det slik – en langvarig, forpliktende innsats både
                  fra politiske myndigheter til å legge på plass en likelønnspott, og fra partene i
                  arbeidslivet for at dette skal holde over tid. 

Det forslaget som behandles nå, er en pott, det er ingen plan. Det gjelder ikke
                  alle, det gjelder bare noen. Da ser ikke vi noen grunn til å støtte det forslaget.
                  Vi er nødt til å jobbe seriøst med dette, for vi vet at det kommer til å være
                  krevende, det kommer til å kreve samordnet handling fra sentrale myndigheter og
                  samarbeid med partene i arbeidslivet. Men vi skal få det til. Dette er en av de
                  aller viktigste sakene for SV, og jeg håper inderlig at de partene som står oss
                  nær, også er med på det. Slik sett kan dette initiativet fra borgerlig side være
                  med på å sette trykk på saken, som gjør at det blir umulig ikke å gå videre. 

Men jeg tror nok at de partiene må merke seg at de organisasjonene som har sett
                  dette forslaget, har bedømt dette stuntet – som dette forslaget har vært – som
                  såpass useriøst at de har valgt ikke å stole på det. Det må henge sammen med den
                  politikken man står for ellers, hvis det skal være troverdig, og man kan – for å
                  si det slik – ha en gjennomtenkt holdning til det, som gjør at disse initiativene
                  ikke bare blir noe man velger å flagge når det er stemning for det, men noe man
                  holder fast ved, også gjennom tider der det kanskje ikke er det mest populære og
                  det som står øverst på dagsordenen. 

 Presidenten skal for all del ikkje prøve å dempe debattlysten, men vil berre minne
                  om at det er veldig mange saker igjen, og det er eit mål for Stortinget å føreta
                  votering før vi set Stortinget i morgon kl. 9. 

 Vi tåler litt nattarbeid nå på slutten av sesjonen. 

Det er liten troverdighet bak SVs forsøk på å framstille det som om de har
                  kontroll i denne saken, og at alt er i sin skjønneste orden. For det første hadde
                  ikke Sykepleierforbundet hatt det fokuset på likelønn og den kampanjen de har hatt
                  denne våren, hvis de mente at den rød-grønne regjeringen gjorde det som var
                  forventet. Og for det andre hadde i så fall ikke SVs talsperson på området, Rolf
                  Reikvam, sagt dette om denne innstillingen til Dagbladet 15. juni i år: 

«Det er ikke det minste behagelig på et område der SV har markert seg så
                     tydelig. Vi burde ha fått til mer, men dette er jo et kompromiss, og dette var
                     det vi fikk til. Det er noen som ikke vil forplikte seg, og noen som vil at
                     politikerne skal holde fingrene fra fatet når det gjelder lønnsforhandlinger.»
                  

Det er for meg bevis nok på at SV på ingen som helst måte er fornøyd med tingenes
                  tilstand. Det burde de vært ærlige nok til å si. 

Så reagerer jeg på at representanten Andersen framstiller det som om Høyre hoppet
                  på et forslag fra Fremskrittspartiet i denne saken. Høyres forslag om en
                  kompetansepott ble fremmet av Høyre lenge før dette Dokument nr. 8-forslaget ble
                  fremmet. Det er et resultat av at Høyre har et partiinternt utvalg som har jobbet
                  med arbeidsgiverpolitikk i offentlig sektor, og som jeg selv har ledet. Det er et
                  gjennomtenkt, gjennomarbeidet forslag som har fått skryt fra Sykepleierforbundet
                  og fra Unio, som er lagt inn i denne innstillingen, og som også er det forslaget
                  som har klart å samle alle de borgerlige partiene. Så dette er ikke noe lettvint
                  forslag – dette er et gjennomarbeidet forslag som bl.a. tar inn over seg
                  Likelønnskommisjonens arbeid. 

 Fleire har ikkje bedt om ordet til sak nr. 10. 

(Votering, sjå side 4015) 





                    

 Under debatten har Kari Kjønaas Kjos satt fram to forslag på vegne av
                  Fremskrittspartiet. 

Forslag nr. 1 lyder: 

«Stortinget ber Regjeringen i forlengelsen av lønnsoppgjøret for 2009
                     iverksette tiltak som sikrer et lønnsløft for de kvinnedominerte
                     lavtlønnsyrkene i offentlig sektor, og som følge av dette sikre at kommunene
                     blir økonomisk kompensert for et slikt lønnsløft.» 

Forslag nr. 2 lyder: 

«Stortinget ber Regjeringen i forlengelsen av lønnsoppgjøret for 2009
                     iverksette tiltak som sikrer en bedre utnyttelse av arbeidskraftsressursene
                     innenfor de kvinnedominerte lavtlønnsyrkene, med sikte på å redusere omfanget
                     av brøkstillinger og øke omfanget av heltidsstillinger.» 

Det voteres alternativt mellom disse forslagene og komiteens innstilling. 

Komiteen hadde innstilt: 

Dokument nr. 8:99 (2008–2009) – representantforslag fra stortingsrepresentant Siv
                  Jensen om sikring av økt lønn i kvinnedominerte lavtlønnsyrker og endringer i
                  arbeidstidsbestemmelsene – vedlegges protokollen. 

Votering:

Ved alternativ votering mellom komiteens innstilling og forslagene fra
                  Fremskrittspartiet ble innstillingen bifalt med 77 mot 21 stemmer.

(Voteringsutskrift kl. 02.56.02)


                    
                    

 Etter ønske frå arbeids- og sosialkomiteen vil presidenten foreslå at taletida
                  blir avgrensa til 5 minutt til kvar gruppe og 5 minutt til statsråden. 

Vidare vil presidenten foreslå at det blir gjeve anledning til fem replikkar med
                  svar etter innlegg frå medlemer av Regjeringa innafor den fordelte taletida. 

Vidare foreslår presidenten at dei som måtte teikne seg på talarlista utover den
                  fordelte taletid, får ei taletid på inntil 3 minutt. 

– Det er vedteke. 

 (ordfører for saken): Årets trygdedrøftelser var ferdig den 19. mai. Man kom da
                  til enighet om at gjennomsnittet av grunnbeløpet skulle økes med 4,2 pst., og at
                  man skulle følge opp opptrappingen når det gjaldt særtillegget for enslige
                  minstepensjonister, fra 94 pst. av G til 97 pst. av G. Det betyr at det nye
                  grunnbeløpet økte fra 70 256 kr til 72 881 kr. Det betyr videre at en enslig
                  minstepensjonist med dette trygdeoppgjøret vil få en årsinntekt på 143 568 kr i
                  pensjon. Jeg viser til komiteens innstilling. 

Så har jeg lyst til å si litt om Fremskrittspartiets forslag til dette
                  trygdeoppgjøret. Vi var som kjent veldig skuffet over det trygdeoppgjøret som ble
                  gjennomført i fjor, der man brukte 0,65 pst. av etterslepet til å øke kun for de
                  enslige minstepensjonistene. Vi var naturlig nok ikke uenig i at enslige
                  minstepensjonister skulle få et inntektsløft, for Fremskrittspartiet fremmet også
                  den gangen, som i år, at minstepensjonen for alle skulle opp på 2 G. Det vi
                  derimot var uenig i, var at man brukte dette etterslepet til én gruppe av
                  pensjonistene, istedenfor å bruke det i henhold til retningslinjene som er vedtatt
                  av Stortinget, og øke grunnbeløpet ytterligere. Det gjorde at man i fjor inndro
                  nærmere 2 milliarder kr fra landets pensjonister, penger som de skulle hatt i
                  pensjon. 

Ser vi på årets trygdeoppgjør, er det fortsatt en underregulering. Jeg viser da
                  til brevet fra Forsvarets Pensjonistforbund, som viser til en underregulering på
                  0,5 pst. Det betyr at man også i år inndrar i overkant av 900 mill. kr fra landets
                  pensjonister, penger som de skulle hatt i økt pensjon. 

Fremskrittspartiet foreslår i dette trygdeoppgjøret å gi landets pensjonister
                  tilbake det flertallet rappet fra dem i fjor, samtidig som vi – som det eneste
                  partiet på Stortinget – vil følge de vedtatte retningslinjene og også kompensere
                  for den underreguleringen som finner sted i år. Fremskrittspartiet foreslår derfor
                  en økning på 5,35 pst. i grunnbeløpet, og vi får da et grunnbeløp på 74 080 kr.
                  Det betyr at en enslig minstepensjonist etter Fremskrittspartiets forslag ville ha
                  fått en inntektsøkning på 11 864 kr, og at en minstepensjon for en enslig ville ha
                  blitt på 148 160 kr. 

Vi synes fortsatt at det er uforståelig at man skal forskjellsbehandle
                  pensjonistene på bakgrunn av sivilstand. Jeg skulle gjerne ha sett at
                  Bondevik-partiene hadde gått sammen med Fremskrittspartiet, som i 2002, og fått
                  til en nedtrappingsplan på avkortingen. Det har ikke lyktes å få dem med på det i
                  inneværende periode, men Fremskrittspartiet fremmer forslag også i år om å få til
                  en forpliktende plan som gjør at alle pensjonister, uavhengig av sivilstand, innen
                  tre år skal få 100 pst. av grunnpensjonen. Det mener vi også bør gjelde for
                  minstepensjonister, og vi har derfor i årets trygdeoppgjør foreslått å øke
                  særtillegget opp til 2 G også for minstepensjonister som er gifte eller samboere,
                  som betyr at de ville ha fått en økning på 24 870 kr. 

Videre er Fremskrittspartiet opptatt av å få til en bedre utvikling for unge
                  uføre. Vi synes at her har det nærmest har stått stille i 17 år, med unntak av i
                  fjor, da man fikk en økning i tilleggspensjonen fra 3,30 til 3,50 pensjonspoeng.
                  Men vi vet at utgangspunktet for forhandlingene, hvis vi går to år tilbake, var en
                  økning til 4,30 pensjonspoeng. Fremskrittspartiet mener at man bør øke den opp til
                  det som var kravet den gangen, og har foreslått det i innstillingen. 

Med det tar jeg opp forslagene fra mindretallet. 

 Representanten Robert Eriksson har tatt opp de forslag han refererte til. 

 Årets trygdeoppgjør er gjennomført i henhold til de prinsipper og retningslinjer
                  Stortinget har nedfelt for regulering av trygder og pensjoner. Med virkning fra 1.
                  mai i år øker grunnbeløpet i folketrygden med 2 625 kr, fra 70 256 kr til 72 881
                  kr, altså en økning av gjennomsnittlig grunnbeløp fra 2008 til 2009 på 4,2 pst. 

Dette trygdeoppgjøret følger opp den treårige opptrappingsplanen for
                  minstepensjonen som ble avtalt under fjorårets trygdeoppgjør. Den første
                  opptrappingen kom i fjor. Nå tar vi neste steg, og neste år er minstepensjonen 2
                  G. Et gammelt krav fra pensjonistorganisasjonene er i ferd med å bli innfridd.
                  Dette trygdeoppgjøret er godt, fordi det bygger på en opptrapping for dem som
                  trenger det aller mest. For flertallet er det viktig å omfordele til fordel for
                  minstepensjonistene. Vi ønsker en god sosial profil, og vi er fornøyd med at
                  partene i trygdeoppgjøret kom til enighet om det. 

Opptrappingen over tre år er bygd over samme profil som mange lavlønnsoppgjør i
                  privat og offentlig sektor. Solidaritet innenfor gruppen pensjonister er
                  prisverdig. Folketrygden bygger på solidaritetsprinsippet og ikke bare på
                  forsikringsprinsippet. Det har pensjonistene og staten vektlagt. Vi ser fram til å
                  følge opp opptrappingen av minstepensjonene også i 2010, slik at man kommer opp i
                  to ganger folketrygdens grunnbeløp. Dette har vært et krav fra pensjonistene
                  lenge, et krav som vil være viktig i kampen mot fattigdom. Pensjonistene får også
                  i år en god inntektsutvikling, minst på linje med utviklingen for yrkesaktive, og
                  det er vi veldig glad for. 

 SV støtter også dette oppgjøret. Det bygger på at man i fjorårets oppgjør fikk til
                  en omfordeling – ikke at man tok noen midler vekk, men man omfordelte penger til
                  minstepensjonistene mot at Regjeringen forpliktet seg til å trappe opp
                  minstepensjonen til 2 G i 2010. 

Den forpliktende planen følger vi. Det betyr at vi har ett år med omfordeling, og
                  de påfølgende år, med friske penger fra Regjeringen, styrker vi folketrygden for
                  minstepensjonistene vesentlig. Dette er veldig viktig for SV, for det er penger
                  rett til folk med dårlig råd. Dette sammen med de store økningene som vi nå har
                  lagt inn i bostøtten som en kompensasjon slik at minstepensjonistene ikke skulle
                  tape bostøtte fordi de fikk høyere pensjon – jeg tror det var 160 mill. kr som kom
                  nå – pluss at vi har bedret bostøtten slik at den får virkning fra 1. juli, gir en
                  årsvirkning på over 1 milliard kr, penger som går rett til mennesker med små
                  inntekter og som har dårlig råd. Økningen i bostøtten vil jo også gå til noen av
                  pensjonistene, men gledeligvis også til mange andre som er vanskeligstilte, fordi
                  regelverket med alle disse begrensningene er fjernet. 

Det betyr at disse to grepene til sammen er vesentlige løft i fattigdomssatsingen,
                  og SV er veldig glad for det. Det er målrettede penger – direkte til folk med
                  dårlig råd. Det har vært nødvendig og riktig, og vi støtter selvfølgelig denne
                  planen for opptrapping opp mot 2 G. 

 Også Senterpartiet er tilfreds med at partene denne gangen kom til enighet om
                  årets trygdeoppgjør. Det er godt at vi landet på en ramme på 4,2 pst. økning i
                  grunnbeløpet fra 2008 til 2009. 

La meg kort se på en del av enkelthetene. Det som er viktig, er at vi har en
                  opptrappingsplan hvor grunnbeløpet skal opp mot 2 G innen 2010. Jeg konstaterer at
                  særtillegget – som var på 80 pst. – nå har økt til 97 pst., og fra 1. mai 2010 vil
                  nå opp til 100 pst. 

Minstepensjonistene har hatt en sterk realvekst. Ektefellepensjonen har økt
                  sterkere enn grunnbeløpet i perioden 2008–2009, og det er også gledelig at unge
                  uføre gjennom tillegget får en betydelig pensjonsøkning og er med i en
                  opptrappingsplan. For enkelte er i alle fall økningen større enn tilleggene for de
                  lønnsgruppene som har forhandlet på andre sektorer. 

På dette grunnlaget sier Senterpartiet seg tilfreds med at det er et klart
                  flertall i komiteen, alle unntatt medlemmene fra Fremskrittspartiet, som står bak
                  innstillingen i denne saken, og at det i en merknad klart understrekes betydningen
                  av at man følger den innlagte opptrappingsplanen. 

 Regjeringens store ambisjon i denne perioden skulle være å avskaffe fattigdom. Det
                  handlet bare om politisk vilje. Men så enkelt var det ikke. 

Den erkjennelsen vi andre har hatt i lang tid, har etter hvert også nådd
                  regjeringskontorene. Men Venstre er litt kritisk til det som er det virkelige
                  fattigdomsgrepet, nemlig heving av sosialhjelpsatsene. Selv om det ikke berører
                  dette, er det grunn til å nevne det. 

Trygdeoppgjøret har stor betydning for nesten en fjerdedel av landets innbyggere,
                  og er dermed blant de viktigste inntektsforhandlingene som gjennomføres i år. 

Venstre har gjennom hele perioden etterlyst å gi mer til dem som trenger det mest,
                  og derfor mener Venstre at også årets trygdeoppgjør er et viktig skritt i riktig
                  retning for den gruppen som i dag har minst, nemlig minstepensjonistene. Pensjonen
                  er deres eneste inntekt, og deres muligheter til annen inntekt er svært begrenset. 

Blant enslige minstepensjonister, spesielt kvinner, skjuler det seg mye fattigdom.
                  For mange av dem er dette et løft, og vi er fornøyd med at minstepensjonene fra
                  neste år vil være 2 G. 

Vi mener at dette er et steg i riktig retning, og Venstre vil stemme for det
                  framforhandlede oppgjøret. 

 Trygdeoppgjøret er et omfattende og viktig inntektsoppgjør. Det berører alle som
                  lever av ytelser fra folketrygden, det vil si omtrent en million av landets
                  innbyggere. Den enkelte pensjonist skal være trygg på at hun eller han får en
                  reallønnsvekst i sine ytelser. I tillegg er det slik at trygdeoppgjøret har stor
                  betydning for utgiftene over statsbudsjettet. Tilsynelatende små justeringer får
                  store statsfinansielle konsekvenser. Derfor er det viktig at vi har forutsigbare
                  rammer for de årlige trygdeoppgjørene. 

I årets trygdeoppgjør ble partene – det vil si staten og pensjonistenes,
                  funksjonshemmedes og arbeidstakernes organisasjoner – enige om å øke grunnbeløpet
                  med 2 625 kr fra 1. mai 2009. Dette innebærer en økning i alle pensjoner og øvrige
                  G-regulerte ytelser fra folketrygden på 4,2 pst. fra 2008 til 2009, og sikrer
                  pensjonistene økt kjøpekraft på samme måte som yrkesaktive. 

Partene ble i fjorårets trygdeoppgjør enige om å benytte deler av den økonomiske
                  rammen til en ekstraordinær økning av det ordinære særtillegget, samtidig som
                  grunnbeløpet ble økt i tråd med forventet lønnsvekst. Pensjonene til unge uføre
                  ble hevet, og det var enighet om en ytterligere opptrapping av særtillegget i 2009
                  og i 2010. Fjorårets oppgjør var et spleiselag mellom pensjonistene og staten. Det
                  gav et solidarisk og meget godt samlet oppgjør med svært god sosial profil, der de
                  med de laveste pensjonene fikk de største tilleggene. 

Årets oppgjør følger opp det gode oppgjøret fra i fjor. Staten har fulgt opp
                  løftet om en opptrapping av minstepensjonen til 1,97 ganger grunnbeløpet. Neste år
                  når vi målet om en minstepensjon tilsvarende to ganger grunnbeløpet. 

Jeg registrerer at Fremskrittspartiet mener at fjorårets oppgjør, som gav et
                  ekstraordinært løft for minstepensjonistene, var et klart brudd på
                  retningslinjene. Samtidig fremmer de nå forslag til endringer i pensjonsreglene
                  som ligger utenfor retningslinjene, og som ingen av partene heller har framsatt
                  krav om. 

Jeg registrerer ellers at Fremskrittspartiet hevder at et pensjonistektepar der
                  den ene er minstepensjonist og den andre har tilleggspensjon, får mindre i samlet
                  pensjon enn om begge hadde vært minstepensjonister. Heldigvis er det feil, og noe
                  annet ville vært helt urimelig. Et ektepar er til sammen sikret to ganger ordinær
                  sats for særtillegget, også der den ene ektefellen har tilleggspensjon. Disse
                  nyter dermed også godt av særtilleggsøkningen i 2008, 2009 og 2010. 

Samtlige pensjonister har med årets oppgjør fått en god inntektsutvikling.
                  Samtidig har staten i godt samarbeid med organisasjonene klart å løfte den gruppen
                  som kanskje har det vanskeligst. En enslig minstepensjonist får med nytt
                  grunnbeløp og økt særtillegg 7 272 kr mer i pensjon fra 1. mai i år, dvs. en
                  økning på 5,3 pst. Før fjorårets trygdeoppgjør var minstepensjonen 119 820 kr. Nå
                  er den 143 568 kr, dvs. en økning på hele 20 pst. på to år. Også
                  minstepensjonistektepar har fått en tilsvarende økning. 

Jeg er godt fornøyd med å ha fått til enighet med organisasjonene om årets
                  trygdeoppgjør, og at vi følger opp fjorårets avtale om en videre økning av
                  minstepensjonene. Dette er god fordelingspolitikk i praksis. 

 Det blir replikkordskifte. 

 Jeg har et spørsmål til statsråden somjeg gjerne kunne tenke meg å hørenoen
                  betraktninger rundt. Det går på det som er hevdet tidligere, at vi har to satser i
                  særtillegget for minstepensjonister, en lav sats og en ordinær sats, som tidligere
                  ble kalt høy sats. Så er det også slik at de som er gift med en alderspensjonist
                  som har en liten tilleggsopptjening i folketrygden, har lav sats. 

Man kan tenke seg et par hvor begge er 67 år og pensjonister, den ene har en liten
                  tilleggspensjon og den andre er minstepensjonist. De får en forholdsvis dårlig
                  pensjon til sammen. Men hvis man tenker seg et par der kona er 67 år og mannen 65
                  år, fortsatt yrkesaktiv og tjener 1 mill. kr, da vil hun fortsatt få høy sats i
                  særtillegget. 

Jeg vil spørre statsråden: Hva er logikken bak den forskjellsbehandlingen? 

 Hele logikken i prinsippet rundt det at ektefeller i sum har mindre utbetalt enn
                  to enslige ville hatt med det samme inntektsgrunnlaget, er knyttet opp mot det
                  faktum at vi også har noe i pensjonssystemet vårt som heter etterlatteordninger. 

Det er slik at en på den ene siden tar konsekvensen både i det nye og det kommende
                  pensjonssystemet av at husholdningskostnadene relativt sett ikke er så store for
                  to som bor sammen, som for to enslige. Det baserer seg altså på de ytelsene som
                  alle får. Det at den samme vurderingen ikke legges til grunn for de
                  inntektsbaserte, er selvfølgelig på grunn av at inntekten er individuell. Derfor
                  er det behandlet på en annen måte enn sikringsordningene. 

Men på den andre siden av det regnestykket har vi altså ordningen med en
                  etterlattepensjon, slik at en ikke skal gå for fort ned dersom en mister en
                  forsørger, og her er det en viss sammenheng. 

 Fleire har ikkje bedt om ordet til replikk. 

Dei talarane som heretter får ordet, har ei taletid på inntil 3 minutt. 

 Jeg bare registrerer at flertallet i denne salen når man omtaler
                  minstepensjonister, egentlig tenker på enslige minstepensjonister. Det er egentlig
                  litt synd, for det er de enslige minstepensjonistene som har fått økninger i
                  særtillegget – ikke alle minstepensjonister vil få en økning opp til 2 G innen
                  sommeren 2010. Det er uriktig, for det betyr jo i så fall at man har fjernet lav
                  sats, at man har bare én sats. Meg bekjent har det ikke vært fremmet noe forslag
                  om å fjerne lav sats. Så her oppfatter jeg det dit hen at statsråden var litt
                  upresis. 

Så er det faktisk slik at hvis en mann er gift med en som har en liten
                  tilleggspensjon, la oss si 77 000 kr i tilleggspensjon, vil han få en avkorting av
                  grunnpensjonen. Det vil begge de pensjonistene få, selv om kona i dette tilfellet
                  eventuelt er minstepensjonist. Det vil man ikke få hvis begge to er
                  minstepensjonister. Så det er en forholdsvis stor forskjell. 

Samtidig blir det også sagt i innlegget her at det spesielt var dem med de laveste
                  pensjonene som har fått den største økningen. Slik som jeg regner det, kan det
                  heller ikke være helt riktig, for en som har lav sats, vil få en mye lavere
                  pensjon – og har bestandig hatt en lavere pensjon – enn en med ordinær sats. Og
                  igjen: Det er kun for dem med ordinær sats man har økninger. 

Det blir også sagt i innleggene her at fjorårets trygdeoppgjør var et spleiselag
                  mellom staten og pensjonistene. Men det er jo ganske tydelig hvem som har fått
                  storparten av den regningen. Det er pensjonistene. Pensjonistene fikk i fjor
                  tilleggsregningen på helt nøyaktig 1 948 mill. kr, ifølge Arbeids- og
                  inkluderingsdepartementet. Det utgjorde i kroner og øre inndragningen av
                  etterslepet på 0,65 pst. Hvis man også leser de brevene som er kommet i
                  forbindelse med årets trygdeoppgjør, er det faktisk sånn at bl.a. Forsvarets
                  Pensjonistforbund peker på den underreguleringen ved at man har med seg – for å
                  bli litt teknisk – et fiktivt overheng inn i dette trygdeoppgjøret, noe som gjør
                  at man faktisk har en underregulering på 0,5 i forhold til om man hadde fulgt
                  lønnsutviklingen slik som Teknisk beregningsutvalg har beregnet det. Det er etter
                  mitt skjønn et brudd på de retningslinjene Stortinget har vedtatt. 

 Jeg vil bare takke statsråden for de klargjørende opplysninger og synspunkter når
                  det gjaldt avkortningen av pensjoner for gifte og samboende. 

Så vidt jeg oppfattet, mente statsråden at når to pensjonister som var gift med
                  hverandre, eller var samboende, fikk mindre pensjon enn det de ville ha fått om de
                  var enslige, skyldtes det at de hadde lavere kostnader ved å bo sammen, og at det
                  var noe som statsråden fant å være i orden. Jeg synes det var fint at det ble
                  sagt, for det betyr at statsråden ikke ser det slik at de som har betalt inn
                  premier til folketrygden, opparbeider seg noen rettigheter, men at det er sosiale
                  ytelser som Stortinget står fritt til å gjøre det de vil med. Norsk
                  Pensjonistforbund, som har hatt fjerning av denne avkortning som sitt viktigste
                  krav til statsbudsjettet i 2010, har ikke da noen grunn til å forvente at den
                  sittende regjering gjør noe med det. Jeg synes det var fint å få den klargjøringen
                  nå i kveld. 

Per Rune Henriksen hadde her overtatt presidentplassen.
               

 Grunnen til at jeg bad om ordet, var påstanden om at pensjonistene som et resultat
                  av fjorårets oppgjør hadde tapt på den måten oppgjøret ble gjennomført på. Og for
                  å repetere noe fra fjoråret: Det er altså slik at i fjor fikk alle pensjonister
                  reallønnsvekst. Så ble pensjonistenes organisasjoner og staten enige om at
                  innenfor den rammen var det grunn til å prioritere dem som hadde minst, nemlig
                  minstepensjonistene. Det gjorde altså ikke at de andre pensjonistene ikke fikk
                  reallønnsvekst, men det gjorde at den reallønnsveksten ble noe mindre fordi en
                  valgte å lage et solidarisk oppgjør. 

Veldig mange av dem som er engasjert i pensjonistoppgjørene, som f.eks. Harry
                  Jørgensen, nylig avgått leder i Pensjonistforbundet, kan alt om lønnsoppgjør og
                  den måten fordelingen i samfunnet utvikler seg på, kan alt om at hvis en virkelig
                  skal få til resultater, må man velge å prioritere innenfor en ramme, og ikke bare
                  si: bevilg mer penger til alle. 

Jeg må si at den innsatsen som Pensjonistforbundet og de andre organisasjonene
                  gjorde, ved på den måten å få til et reelt løft for minstepensjonistene, et løft
                  som det ble noe ut av, og som det ikke bare ble prat ut av, tjener både den nylige
                  avgåtte leder, Pensjonistforbundet og de andre organisasjonene til ære. De vet så
                  inderlig godt, fordi de har levd i vanskeligere tider enn det vi gjør, at skal en
                  få til en rettferdig fordeling, må en fordele innenfor noen rammer. Det har
                  Pensjonistforbundet valgt, det har organisasjonene valgt – det har de gjort sammen
                  med staten. Det står det et bredt flertall i Stortinget bak. Det er jeg glad for,
                  for det er det som gir konkrete resultater, og som til neste år kommer til å gi to
                  ganger grunnbeløpet også til minstepensjonistene. 

 Jeg vil bare oppfordre statsråden til å være så snill å slutte å snakke om løft
                  for minstepensjonister når han utmerket godt vet at det det dreide seg om i fjor,
                  var et løft for enslige minstepensjonister. Den bløffen bør man ikke bruke i
                  valgkampen. 

 Jeg vil bare da få lov til å presisere: Det er riktig, som jeg sa i mitt
                  hovedinnlegg, at det ikke bare er et løft for enslige minstepensjonister. Det er
                  også slik at ektepar får glede av særtillegget. Men det er riktig, som Carl I.
                  Hagen sa i sitt første innlegg, at det ektepar får, ikke er tilsvarende summen av
                  det to enslige får. Men ektepar har også fått et løft, men altså ikke tilsvarende
                  summen av 2 G for to enslige. 

Men hvis vi skal være presise på representanten Hagens nest siste dag i
                  parlamentet, tror jeg han får gi meg rett i at det har vært et løft for
                  minstepensjonistektepar også, men altså på det nivået som jeg nå sa. 

 Flere har ikke bedt om ordet til sak nr. 11. 

(Votering, se side 4015) 





                    

 Under debatten har Robert Eriksson satt fram et forslag på vegne av
                  Fremskrittspartiet. Forslaget lyder: 

«I 

Grunnbeløpet i folketrygden blir satt til 74 080 kroner med virkning fra 1. mai
                  2009. 

II 

Særtillegget i folketrygden, både lav og ordinær sats, økes til 100 pst. av
                  grunnbeløpet med virkning fra 1. mai 2009. 

III 

Tilleggspensjonen for unge uføre økes fra 3,50 pensjonspoeng til 4,30
                  pensjonspoeng med virkning fra 1. mai 2009. 

IV 

I statsbudsjettet for 2009 blir det gjort følgende endringer: 

Utgifter

660

Krigspensjon

70

Tilskott, militære, 

overslagsløyving,

 blir auka med

7 000 000

frå kr 190 000 000 til kr 197 000
                              000

71

Tilskott, sivile, 

overslagsløyving,

 blir auka med

18 000 000

frå kr 485 600 000 til kr 503 600
                              000

664

Pensjonstrygda for sjømenn

70

Tilskott, blir auka med

35 000 000

frå kr 638 000 000 til kr 673 000
                              000

666

Avtalefesta pensjon

70

Tilskott, blir auka med

46 000 000

frå kr 1 230 000 000 til kr 1 276 000
                              000

667

Supplerande stønad til personar over 67
                              år

70

Tilskott, blir auka med

11 000 000

frå kr 300 000 000 til kr 311 000
                              000

2620

Stønad til einsleg mor eller far

70

Overgangsstønad, 

overslagsløyving,

 blir auka med

87 000 000

frå kr 2 310 000 000 til kr 2 397 000
                              000

2652

Medisinsk rehabilitering mv.

70

Rehabiliteringspengar, 

overslagsløyving,

 blir auka med

318 000 000

frå kr 8 770 000 000 til kr 9 088 000
                              000

2653

Ytingar til yrkesretta attføring

70

Attføringspengar, 

overslagsløyving,

 blir auka med

381 000 000

frå kr 10 072 000 000 til kr 10 453 000
                              000

2655

Uførheit

70

Grunnpensjon, 

overslagsløyving,

 blir auka med

960 000 000

frå kr 18 775 000 000 til kr 19 735 000
                              000

71

Tilleggspensjon, 

overslagsløyving,

 blir auka med

1 875 000 000

frå kr 29 160 000 000 til kr 31 035 000
                              000

72

Særtillegg, 

overslagsløyving,

 blir auka med

325 000 000

frå kr 2 042 000 000 til kr 2 367 000
                              000

73

Førebels uførepensjon, 

overslagsløyving,

 blir auka med

4 000 000

frå kr 160 000 000 til kr 164 000
                              000

74

Tidsavgrensa uførestønad, 

overslagsløyving,

 blir auka med

325 000 000

frå kr 8 960 000 000 til kr 9 285 000
                              000

76

Yrkesskadetrygd, 

overslagsløyving,

 blir auka med

3 000 000

frå kr 70 000 000 til kr 73 000
                              000

2670

Alderdom

70

Grunnpensjon, 

overslagsløyving,

 blir auka med

2 200 000 000

frå kr 40 701 000 000 til kr 42 901 000
                              000

71

Tilleggspensjon, 

overslagsløyving,

 blir auka med

2 321 000 000

frå kr 63 354 000 000 til kr 65 675 000
                              000

72

Ventetillegg, 

overslagsløyving,

 blir auka med

2 000 000

frå kr 44 000 000 til kr 46 000
                              000

73

Særtillegg, 

overslagsløyving,

 blir auka med

1 366 000 000

frå kr 5 654 000 000 til kr 7 020 000
                              000

2680

Ytingar til gjenlevande
                              ektefellar

70

Grunnpensjon, 

overslagsløyving,

 blir auka med

46 000 000

frå kr 1 271 000 000 til kr 1 317 000
                              000

71

Tilleggspensjon, 

overslagsløyving,

 blir auka med

39 000 000

frå kr 1 085 000 000 til kr 1 124 000
                              000

72

Særtillegg, 

overslagsløyving,

 blir auka med

4 000 000

frå kr 100 000 000 til kr 104 000
                              000»

Det voteres alternativt mellom dette forslaget og komiteens innstilling. 

Komiteen hadde innstilt: 

I 

Grunnbeløpet i folketrygda blir sett til 72 881 kroner med verknad frå 1. mai
                  2009. 

II 

Særtillegget i folketrygda, ordinær sats, blir sett til 97 prosent av grunnbeløpet
                  med verknad frå 1. mai 2009. 

III 

I statsbudsjettet for 2009 blir det gjort følgjande endringar: 

Utgifter

660

Krigspensjon

70

Tilskott, militære, 

overslagsløyving

, blir auka
                              med

5 000 000

frå kr 190 000 000 til kr 195 000
                              000

71

Tilskott, sivile, 

overslagsløyving

, blir auka
                              med

12 000 000

frå kr 485 600 000 til kr 497 600
                              000

664

Pensjonstrygda for sjømenn

70

Tilskott, blir
                                 auka med

30 000 000

frå kr 638 000 000 til kr 668 000
                              000

666

Avtalefesta pensjon

70

Tilskott, blir
                                 auka med

31 000 000

frå kr 1 230 000 000 til kr 1 261 000
                              000

667

Supplerande stønad til personar over 67
                              år

70

Tilskott, blir
                                 auka med

10 000 000

frå kr 300 000 000 til kr 310 000
                              000

2620

Stønad til einsleg mor eller far

70

Overgangsstønad, 

overslagsløyving

, blir auka
                              med

60 000 000

frå kr 2 310 000 000 til kr 2 370 000
                              000

2652

Medisinsk rehabilitering mv.

70

Rehabiliteringspengar, 

overslagsløyving

, blir auka
                              med

218 000 000

frå kr 8 770 000 000 til kr 8 988 000
                              000

2653

Ytingar til yrkesretta attføring

70

Attføringspengar, 

overslagsløyving

, blir auka
                              med

262 000 000

frå kr 10 072 000 000 til kr 10 334 000
                              000

2655

Uførheit

70

Grunnpensjon, 

overslagsløyving

, blir auka
                              med

474 000 000

frå kr 18 775 000 000 til kr 19 249 000
                              000

71

Tilleggspensjon, 

overslagsløyving

, blir auka
                              med

737 000 000

frå kr 29 160 000 000 til kr 29 897 000
                              000

72

Særtillegg, 

overslagsløyving

, blir auka
                              med

45 000 000

frå kr 2 042 000 000 til kr 2 087 000
                              000

73

Førebels uførepensjon, 

overslagsløyving

, blir auka
                              med

2 000 000

frå kr 160 000 000 til kr 162 000
                              000

74

Tidsavgrensa uførestønad, 

overslagsløyving

, blir
                                 auka med

223 000 000

frå kr 8 960 000 000 til kr 9 183 000
                              000

76

Yrkesskadetrygd, 

overslagsløyving

, blir auka
                              med

2 000 000

frå kr 70 000 000 til kr 72 000
                              000

2670

Alderdom

70

Grunnpensjon, 

overslagsløyving

, blir auka
                              med

1 016 000 000

frå kr 40 701 000 000 til kr 41 717 000
                              000

71

Tilleggspensjon, 

overslagsløyving

, blir auka
                              med

1 583 000 000

frå kr 63 354 000 000 til kr 64 937 000
                              000

72

Ventetillegg, 

overslagsløyving

, blir auka
                              med

1 000 000

frå kr 44 000 000 til kr 45 000
                              000

73

Særtillegg, 

overslagsløyving

, blir auka
                              med

141 000 000

frå kr 5 654 000 000 til kr 5 795 000
                              000

2680

Ytingar til gjenlevande
                              ektefellar

70

Grunnpensjon, 

overslagsløyving

, blir auka
                              med

32 000 000

frå kr 1 271 000 000 til kr 1 303 000
                              000

71

Tilleggspensjon, 

overslagsløyving

, blir auka
                              med

27 000 000

frå kr 1 085 000 000 til kr 1 112 000
                              000

72

Særtillegg, 

overslagsløyving

, blir auka
                              med

2 000 000

frå kr 100 000 000 til kr 102 000
                              000

Votering:

Ved alternativ votering mellom komiteens innstilling og forslaget fra
                  Fremskrittspartiet ble innstillingen bifalt med 77 mot 21 stemmer.

(Voteringsutskrift kl. 02.56.49)


                    
                    

 Ingen har bedt om ordet. 

(Votering, se side 4018) 





                    

  Ingen har bedt om ordet. 

(Votering, se side 4018) 





                    

 Det voteres over forslag fra stortingsrepresentant Martin Engeset på vegne av
                     Høyre, Kristelig Folkeparti og Venstre oversendt fra Odelstingets møte 5. juni
                     2009: 

«Stortinget ber Regjeringen i forskrift til arbeidsmiljøloven bemyndige
                        Arbeidstilsynet til å kunne avgjøre valg av kursarrangør om verneombudets og
                        arbeidsmiljøutvalgenes oppgaver, dersom
                        verneombud/arbeidstakerrepresentanter i arbeidsmiljøutvalgene på bakgrunn av
                        en begrunnet kvalitetsvurdering av kursinnhold ikke godtar arbeidsgivers
                        valg av arrangør.» 

Votering:

Forslaget fra Høyre, Kristelig Forslaget og Venstre ble med 69 mot 27
                     stemmer ikke bifalt.

(Voteringsutskrift kl. 02.57.51)


                    
                    

 Ingen har bedt om ordet. 

(Votering, se side 4018) 





                    

 Det voteres over forslag fra stortingsrepresentant Robert Eriksson på vegne av
                     Fremskrittspartiet oversendt fra Odelstingets møte 5. juni 2009: 

«Stortinget ber Regjeringen fremme forslag om et godkjenningssystem for
                        bedriftshelsetjenesten som er bransjespesifikk.» 

Votering:

Forslaget fra Fremskrittspartiet ble med 77 mot 20 stemmer ikke
                     bifalt.

(Voteringsutskrift kl. 02.58.14)


                    
                    

 Ingen har bedt om ordet. 

(Votering, se side 4018)





                    

 Det voteres over forslag fra stortingsrepresentant Robert Eriksson på vegne av
                     Fremskrittspartiet oversendt fra Odelstingets møte 5. juni 2009: 

«Stortinget ber Regjeringen fremme forslag om at verneombud gis rett til
                        nødvendig opplæring.» 

Votering:

Forslaget fra Fremskrittspartiet ble med 78 mot 21 stemmer ikke
                     bifalt.

(Voteringsutskrift kl. 02.58.35)


                    
                    

  Ingen har bedt om ordet. 

(Votering, se side 4018) 





                    

 Det voteres over forslag fra stortingsrepresentant Robert Eriksson på vegne av
                     Fremskrittspartiet oversendt fra Odelstingets møte 5. juni 2009: 

«Stortinget ber Regjeringen fremme forslag om at aldersgrensen i lovverket
                        fjernes, og at det kun er ordinære oppsigelsesvilkår som skal kunne føre til
                        oppsigelse fra et arbeidsforhold.» 

Votering:

Forslaget fra Fremskrittspartiet ble med 78 mot 21 stemmer ikke
                     bifalt.

(Voteringsutskrift kl. 02.59.06)


                    
                    

  Ingen har bedt om ordet. 

(Votering, se side 4018) 





                    

 Det voteres over forslag fra stortingsrepresentant Martin Engeset på vegne av
                     Høyre oversendt fra Odelstingets møte 5. juni 2009: 

«Stortinget ber Regjeringen legge frem forslag til løsninger på
                        rekrutteringsutfordringene samt de kostnadsmessige og administrative
                        konsekvensene av forslaget om gradvis kompensasjon for ubekvem arbeidstid.»
                     

Votering:

Forslaget fra Høyre ble med 84 mot 15 stemmer ikke bifalt.

(Voteringsutskrift kl. 02.59.28)


                    
                    

 Etter ønske fra energi- og miljøkomiteen vil presidenten foreslå at debatten blir begrenset til 1 time og 5 minutter, og at taletiden blir fordelt slik på gruppene: 




Arbeiderpartiet 20 minutter, Fremskrittspartiet 15 minutter, Høyre 10 minutter, Sosialistisk Venstreparti 5 minutter, Kristelig Folkeparti 5 minutter, Senterpartiet 5 minutter og Venstre 5 minutter. 




Videre vil presidenten foreslå at det blir gitt anledning til replikkordskifte på inntil fem replikker med svar etter innlegg fra medlemmer av Regjeringen innenfor den fordelte taletid. 




Videre blir det foreslått at de som måtte tegne seg på talerlisten utover den fordelte taletid, får en taletid på inntil 3 minutter. 




– Det anses vedtatt. 




 (ordfører for saken): Dette er en gledens dag for Norge som energinasjon og petroleumsnasjon. Stortinget vedtar i dag et nytt viktig skritt i norsk oljehistorie. 




Goliat er det første oljefeltet som er planlagt utbygd i Barentshavet, og det er et viktig skritt. Prosjektet er dermed en viktig milepæl for utviklingen av petroleumsnæringen i nordområdene, og vil styrke Norges renommé som en energileverandør til verden. 




Saken har vært gjenstand for mye debatt, både om Norges framtid som oljenasjon og rundt spørsmål som oljevern og lokale ringvirkninger. Det er derfor gledelig at et stort flertall på Stortinget står sammen og gir grønt lys for denne satsingen. På en del områder har riktignok Venstre og til dels Kristelig Folkeparti avvikende synspunkter. Det vil de få anledning til å redegjøre for i sine innlegg. Når både SV og Fremskrittspartiet står sammen om innholdet i denne innstillingen, vet vi at prosjektet er politisk robust. Jeg er glad for at SV har beveget seg langt i en positiv retning for å få flertall i denne saken. 




Den rød-grønne regjeringen bemerker også i proposisjonen: 







«Skal man opprettholde og øke den petroleumsrelaterte aktiviteten i nord, er man avhengig av at det er både letevirksomhet og utbygging av felt i regionen.» 




Dette signaliserer etter mitt skjønn både viktige mål og en riktig tilnærming. Jeg skulle av personlige grunner likevel ønsket at de målene også kom til uttrykk i en oljemelding, slik at de gjaldt generelt og ikke bare kom til uttrykk i en proposisjon som denne. 




Uansett: Gjennomføringen og resultatene av Goliat-prosjektet er viktig fordi prosjektet av mange vil anses som et referansepunkt i den videre oljedebatten i Norge. I Goliat-prosjektet må derfor petroleumsnæringen vise at de behersker de naturgitte forhold. Det må de ha in mente når de viser økonomistyring, teknologivalg, lokale ringvirkninger, miljøhensyn og oljevernberedskap – for å nevne noe. Jeg sier dette for å understreke det alvor og ansvar som påligger utbygger og operatør for å gjennomføre prosjektet på en best mulig måte og dermed skape en positiv grobunn for videre petroleumsvirksomhet i Barentshavet. 




Goliat ligger 85 km nordvest for Hammerfest og 50 km sørøst for Snøhvit-feltet. Eni Norge er operatør for feltet, og har en eierandel på 65 pst. Statoil har en eierandel på 35 pst. Reservene på feltet er omtrent 174 millioner fat olje. Det vil være det en i utgangspunktet skal utvinne. Det er gass i feltet, ca. 8 milliarder Sm

3

. Det er ikke stort nok til å være utvinnbart i denne runden, i hvert fall ikke kommersielt, og vil i første runde bli reinjisert for trykkstøtte. På et senere tidspunkt forventer operatøren at også gassen vil bli produsert og solgt. 




Planlagt produksjonsstart er 2013, og investeringene knyttet til Goliat er estimert til i overkant av 28 milliarder kr. Foruten utbyggingen av Snøhvit vil Goliat-prosjektet være det største industriprosjekt som noen gang har vært gjennomført i Nord-Norge. Det er også verdt å merke seg. 




Rent teknisk skal Goliat bygges ut med en flytende produksjonsenhet med tilknyttede havbunnsbrønner. Innretningen vil tilfredsstille kravene i Barentshavet om at det ikke skal forekomme utslipp av produsert vann til sjø ved normal drift. Det er valgt en fast forankret flytende enhet som skal tilpasses rådende klimatiske forhold. 




I noen politiske miljøer og i deler av næringslivet i nord vet vi at det var ønske om å ilegge krav om ilandføring som utbyggingsløsning for Goliat. Prosjektets marginale lønnsomhet kan ikke forsvare en slik løsning, og det er en realitet som komiteen har tatt inn over seg. Dermed har det heller ikke vært stor debatt om det. 




De lokale ringvirkningene blir sterkt vektlagt i innstillingen. Det er et generelt mål at petroleumsvirksomheten skal komme hele landet til gode, noe jeg tror de aller fleste føler skjer. Oljevirksomheten skal også gi lokale ringvirkninger. Når det gjelder den petroleumsdebatten som har vært i Norge, tror jeg at oljeselskapene også skal merke seg ønsket om lokale ringvirkninger for å skape aksept for videre utvikling av oljenæringen, spesielt i nord. 




Anslag tyder på at Goliat-feltet kan, inkludert indirekte sysselsatte, gi mellom 450 og 600 lokale og regionale arbeidsplasser i driftsfasen. Det vil jeg betegne som bra. Eni Norge vil etablere et helt nytt regionkontor med driftsfunksjoner, som blir lagt til Hammerfest. Kontoret vil etter hvert få personell innenfor bl.a. ingeniørfag, geologi, reservoarteknikk samt administrativt personell knyttet til driften av Goliat-feltet. Det viser at dette er mer enn en enkel supply-base. Det ivaretar også komiteens ønske om å sikre at det blir reell aktivitet i Hammerfest-området av Goliat-feltet. Det vil også komme en helikopterterminal og forsyningsbase som blir lagt til området. De funksjonene vil omfatte ca. 150–200 direkte arbeidsplasser. 




Jeg vil også nevne at operatøren vil tilpasse kontraktsstrategien på vedlikeholds- og driftskontraktene og bygge opp lokal og regional kompetanse både gjennom utdanningspersonell i bedrifter og i videregående skole på ulike måter. De vil informere og kvalifisere lokale og regionale leverandører gjennom såkalte leverandørnettverk, og de vil etablere hospiteringsordninger for lokale leverandører i egen organisasjon. 




Det er også verdt å merke seg at Eni Norge ikke har rammeavtaler for sine leveranser i forbindelse med utbygging og drift. Det gir mulighet for å sette ut deler av kontraktene til lokale og regionale leverandører, som gir mulighet for å utvikle den næringen. 




Når det er sagt, vil jeg som enkeltpolitiker gi uttrykk for at vi får håpe at vi unngår en kopi av Luteland-tilnærmingen etter at Stortinget har behandlet saken, hvor enkelte får en interesse av å klage eller anke enkelte deler av prosjektet inn, og at en ikke behandler den i departementet, og vi får kvasiløsninger, som vi har sett i Gjøa-prosjektet. La oss ta de signalene som er kommet fra komiteen, som tydelig sier at hvis det blir tilsvarende anke som vi har sett på Lutelandet, vil den bli behandlet fort og raskt og vil ikke sette prosjektet i fare, slik man kan oppfatte at skjedde med Luteland-prosjektet. 




Energiforsyningsmessig planlegges prosjektet med elektrifisering fra land. Det er komiteen positiv til. Samtidig er det en del forutsetninger som må være innfridd. Det gjelder tilstrekkelig kraftforsyning på land. Det gjelder at tiltakskostnadene her står i rimelig stil med det man skal forvente i gjeldende klimapolitikk, og at de tekniske utfordringene er akseptable. 




Full elektrifisering av Goliat vil kreve uttak av mer enn 100 MW fra nettet. Studier av kraftsituasjonen viser at det vil ikke være mulig på kort sikt. Kraftsituasjonen i Finnmark tillater altså ikke full elektrifisering, og det har også komiteen tatt inn over seg. Det er viktig å unngå å få en kopi av situasjonen f.eks. i Midt-Norge, der man tillater industriutvikling uten at kraftforsyningen følger med. Derfor vil full elektrifisering kanskje drøye så lenge som ti år før det skjer, men planen står likevel fast. Goliat vil starte opp med en kombinasjonsløsning der man både har en gassturbin på plattformen som genererer en del megawatt, og man vil få strøm fra land som utgjør ca. 20–40 MW. Nå vil jeg også bemerke at gassturbinen framstår som svært effektiv med 75 pst. virkningsgrad, og det er betydelig høyere enn gjennomsnittlig virkningsgrad for andre turbiner på norsk sokkel. 




Oljevernberedskap er også en viktig del av denne debatten. God miljøforvaltning generelt er av stor betydning i forbindelse med oljevirksomhet, både for å få aksept og for å ha minimal risiko for at uhell kan skje. Det gjelder, som jeg nevnte innledningsvis, utslipp til sjø, der vi har krav om nullutslipp ved ordinær drift. Borekaks og boreslam må reinjiseres eller tas inn til behandling i tråd med kravene som er i Barentshavet generelt. Men oljevernberedskapen er særdeles viktig, og skal ha høy prioritet. Det har den hatt fra utbygger, og det har den hatt fra komiteen, og det har den hatt fra Regjeringen. Det er viktig å ha en oljevernberedskap som er robust, effektiv og godt tilpasset lokale forhold. Oljeselskapene, ved operatøren, er ansvarlig for å ta seg av akutte hendelser fra egen virksomhet, og for at beredskapen rundt er dimensjonert for dette. I forhold til avstanden til land, er det spesielt viktig å ha kort beredskapstid, slik at det ikke blir unødig stor risiko for å få oljen på land ved et uhell. Det er også verdt å nevne at utformingen av oljevernberedskapen skal behandles av Statens forurensningstilsyn når operatøren søker om tillatelse til virksomhet etter forurensningsloven for produksjonsboring og drift i henholdsvis 2011 og 2013, så her har bransjen også noen år på seg til å videreutvikle den oljevernteknologien som finnes. 




Så vil jeg også si at det er positivt, som en følge av Goliat-prosjektet, at oljevernberedskapen generelt blir styrket, når man vet at skipsfarten langs kysten vil øke i tiden framover. Sånn sett er jeg som saksordfører veldig glad for at komiteen har stått så samlet som den har på mange områder, og jeg er glad for at man kan komme i gang med det første oljefeltet i Barentshavet. 




 I dag markeres en ny æra – oljeeventyret kryper nordover. Nordområdesatsingen har vært denne rød-grønne regjeringens viktigste satsingsområde, og det legger sterke føringer for den petroleumsaktiviteten som nå skal foregå i dette området. Det har skapt enorme forventninger, og visjonene har vært oppe i skyene. Mulighetene som byr seg, tindrer i øynene på folk i små samfunn som ellers preges av fraflytting. Med både fiskeri, turisme, nydelig natur og nå Goliat som nærmeste nabo er folkekravet at det er de som tar risikoen, som også skal ha godene i form av arbeidsplasser og aktivitet. 




Goliat representerer 25 000 årsverk, og anslag tyder på at det i driftsfasen vil være 450–600 lokale og regionale arbeidsplasser som følge av utbyggingen. I Hammerfest skal det etableres et selvstendig driftskontor med de operasjonelle driftsfunksjonene som basetjenester, logistikk, aktiviteter knyttet til vedlikehold og modifikasjon, planlegging og styring av feltet. Også andre funksjoner, som subsea-aktiviteten, skal legges til Hammerfest. 




Videre skal operatøren også sørge for at de som vinner sentrale kontrakter innenfor vedlikehold og modifikasjon, er til stede i Finnmark, og både disse og operatøren selv skal også ha tilstrekkelig bemanning i Hammerfest for å ivareta nødvendige funksjoner overfor leverandørindustrien lokalt. 




Av utbyggingen av Snøhvit-anlegget tok man viktig lærdom. Forventningene til å bygge opp leverandørindustri lokalt var store, men det var vanskelig for små leverandører å kunne konkurrere om store rammeavtaler – som gjerne også var tildelt på forhånd. Det har derfor vært viktig at i utbyggingen av Goliat deler man opp anbudene i mindre pakker, slik at man er med på å bygge opp lokal leverandørindustri. Det vil også bli avholdt leverandørseminarer for å forberede lokale leverandører på hvilke tjenester som kan tilbys, og for å kvalifisere dem til å delta i disse rundene. Utbygger skal også ansette en egen industrikoordinator for å bidra til dette arbeidet. 




Etter at utbyggingen av Snøhvit-prosjektet startet, ser vi at befolkningen i Hammerfest-regionen blir yngre. Det har vært en markant økning i aldersgruppen 25–40 år, og ungdom søker hjem til spennende kompetansearbeidsplasser. I alle de innspill vi har mottatt fra lokale og regionale myndigheter, står satsing på kompetansmiljøer og utdanning helt sentralt. Jeg kunne ikke ha vært mer enig, men jeg spiller samtidig ballen tilbake til nevnte myndigheter. Operatøren selv skal utvikle en egen kompetanseplan, og de skal iverksette et eget lærlingprogram innenfor boring. Det er allerede etablert tilbud som ALE-prosjektet ved Hammerfest videregående skole, og gjennom statsbudsjettet har Regjeringen støttet oppbygging av Energi Campus Nord, som er et samarbeid mellom seks høyskoler og universitet landet over. Det er viktig å utvikle disse tilbudene, slik at tilgjengelig arbeidskraft utdannes i regionen, men vi trenger en konkret strategi for utdanningstilbud i regionen. Jeg utfordrer spesielt Finnmark fylkeskommune til å koordinere det arbeidet. 




Politiske føringer som har vært lagt av den rød-grønne regjeringen, fører til at nærmere halvparten av kraftbehovet til Goliat skal dekkes fra land. Når kraftsituasjonen på land er styrket, skal det lages en plan for hvordan man kan benytte enda mer strøm. 




Kraft-Norge har lenge stoppet i Balsfjord. På grunn av Goliat skal det nå endelig bygges en 420 kV linje fra Balsfjord til Hammerfest. Målet må være å strekke den videre helt til Varangerbotn, slik at hele Norge kan knyttes til sentralnettet. 




70 pst. av Norges potensial for vindkraft på land finnes i Finnmark. Men så lenge vi ikke kan frakte den strømmen ut av regionen, lar vindkraftprosjektene vente på seg. I så måte er Goliat-utbyggingen en døråpner for å bygge ut fornybar energiproduksjon. Det har vært store debatter om EUs fornybardirektiv. Vi vet at Norge også vil bli pålagt forpliktelser. Jeg ser det som ganske umulig å oppfylle disse forpliktelsene uten å ta i bruk mulighetene som byr seg innen kraftproduksjonen i Finnmark. 




Flere opposisjonspartier viser i merknadene til planene om å bygge et gasskraftverk med CO

2

-håndtering i Hammerfest. Søknad om denne er anket til olje- og energiministeren, og for oss i Arbeiderpartiet er det unaturlig å konkludere i en helt annen sak når vi nå behandler Goliat. Venstre fremmer sågar forslag om å utsette hele Goliat-saken. De begrunner det med at de ønsker en utredning av dette gasskraftverket. Jeg utfordrer Venstre til å være ærlige i sitt standpunkt om Goliat. Venstre sier selv i merknader at de er imot olje- og gassproduksjon i et belte på 50 km fra land, og de viser til at Goliat ligger 48 km fra land. Videre finner jeg det rart at de knytter gasskraftverk med CO

2

-håndtering direkte til Melkøya, som er et tredje prosjekt, og som også er uavhengig av Sargas sitt planlagte gasskraftverk på land. 




Gjennom forvaltningsplanen for Barentshavet har Stortinget lagt meget sterke føringer for miljøkravene som stilles til aktivitet i området. Fiskeriene skal i framtiden gå hånd i hånd med aktiviteten fra petroleumsindustrien i dette området. Fiskeriene er bærebjelken i kystsamfunnene som nå får Goliat som sin nabo. Det stilles derfor store forventninger til at man tar høyde for alt som kan gå galt. Effekten av oljevernberedskapen for Goliat skal være minst like god som ellers på norsk sokkel. Den skal konkretiseres videre når søknad om utslippstillatelse skal behandles av SFT i 2011. Beredskapsbehovet er identifisert. I tiden framover skal man utarbeide de konkrete planene for hvordan gapet mellom dagens situasjon og det konkrete identifiserte behovet skal fylles, ikke minst er det viktig å få på plass på grunn av det store antall leveranser av russisk olje som hver dag passerer utenfor kysten vår. Den aktiviteten er forventet å øke. 




Det har vært påvist utfordringer rundt «vinterisering» av utstyret. Utfordringer med mørketid og lave temperaturer krever også at man utvikler ny teknologi. Kystverket pekte på en rekke utfordringer og behov for konkretisering i sin høringsuttalelse til konsekvensutredningen. Jeg vil understreke at et bredt flertall i komiteen forventer at den høringsuttalelsen blir sentral når planene om oljevernberedskap skal utarbeides videre. Jeg vil særlig peke på noen punkter: 










vurdering av om det er behov for påbudte seilingsleder 







trafikkseparasjonssystemer 







sikkerhetssoner og forbudssoner 







nye navigasjonsinstallasjoner 







arealbehov 







slepebåtberedskap og responstid 







bruk av los 







beredskapsmessige forhold 




Da «Prestige» gikk på grunn utenfor Spania, var 16 000 personer i sving for å rydde opp. Det byr på særlige utfordringer å mobilisere nok hender dersom en ulykke skulle inntreffe i et område der vi har en befolkning på knapt 72 000 innbyggere spredt over et område på størrelse med Danmark. 




I planene for oljevernberedskapen for Goliat inngår bruk av lokale fiskere. Det er spennende tanker og vil bidra til den kystnære beredskapen, men det byr ennå på tekniske utfordringer. 




Kommunene Måsøy, Hasvik og Nordkapp er de geografiske områdene som først vil rammes av en eventuell ulykke. I det videre arbeidet med konkretisering av oljevernberedskapen må derfor disse kommunene være helt sentrale. 




Helt til slutt vil jeg benytte sjansen til å takke saksordføreren og hele komiteen for et konstruktivt arbeid med denne saken. Jeg er stolt av at de aller fleste partier har klart å samle seg bak store deler av innstillingen. Jeg gratulerer med dette både nasjonen og regionen. 




 I likhet med foregående taler har jeg også lyst til å takke saksordføreren for godt utført arbeid. I tillegg vil jeg bare si at jeg slutter meg til det meste av det som representanten Engstad gav uttrykk for her i sitt og Arbeiderpartiets hovedinnlegg. 




Dette er en svært positiv og god sak. La meg bare ha sagt følgende: Vi er en komité som i løpet av den siste måneden har hatt flere saker enn vi har hatt i den siste fireårsperioden – på én måned! Når komiteen stiller spørsmål til departementet, er ikke departementets responstid å anse som tilfredsstillende for fremdriften. I en ekstremt hektisk sluttfase i sesjonen er det å måtte vente på svar i opptil to uker ikke å anse som tilfredsstillende. Når man har et fleksibelt storting og en fleksibel komité, som selv har et eget ønske om å få gjennom og behandle saker, må man stille opp fra departementets side når det stilles kompliserte spørsmål som er helt avhengig av at det gis svar fra departement, slik at man kan sørge for en forsvarlig fremdrift. 




Men til saken. Til tross for navnet, Goliat-feltet, er dette et lite oljefelt på norsk sokkel. Men det forhindrer ikke at Goliat-feltet er en viktig milepæl i norsk oljehistorie, da dette er det første oljefelt som åpnes i Barentshavet. Goliat er jo et oljefelt, men inneholder også gassforekomster. 




Barentshavet tar nå for alvor steget til å bli en viktig petroleumsregion i Norge, og vi kan i flere årtier komme til å bli et stort energikammer for resten av verden, samtidig som det bidrar til velstand og utvikling i hele landet. Høyre er bekymret over at petroleumsproduksjonen på norsk sokkel er synkende. Høy leteaktivitet og igangsetting av nye felt er sentralt dersom Norge skal bevare sin posisjon som fremtidig, robust energieksportør. 




Petroleumssektoren bidrar i dag til høy sysselsetting og ikke minst til teknologiutvikling. Inntektene fra petroleum er med på å sikre velferd og økonomisk vekst, etter hvert også i nord – nå innenfor denne regionen i Finnmark. Vi har stor løpende aktivitet gående på Helgelandskysten, og jeg håper og tror at kommende storting vil ta nye beslutninger om aktivitet i Lofoten-, Vesterålen- og Sør-Troms-regionen. 




Et Norge uten olje- og gassinntekter er for mange helt utenkelig, og dagens politikere vil bli målt på hvordan man i dag tilrettelegger for inntekter for morgendagen. Derfor er Høyre positiv til petroleumsaktivitet både i Norskehavet, på Helgelandskysten og etter hvert også utenfor Sør-Troms-, Lofoten- og Vesterålen-regionen, da det er disse områdene som skal bidra til fremtidig utvikling av den norske velferden etter hvert som feltene i Nordsjøen trappes ned i sin produksjonsfase. 




Goliat-utbyggingen er viktig for Norge, fordi man tar nye steg, man tar nye grep, man befinner seg i nye områder, man er i krevende områder som stiller nye krav til miljøstandard og til teknologiutfordringer. Samtidig er det vel ingen tvil om at det sitter en hel landsdel og følger med på hva Stortinget nå i natt kommer til å vedta. Jeg har forstått det slik at man i Hammerfest i morgen planlegger en folkefest på torget for å markere dagens vedtak i Stortinget. Jeg tror vi alle sammen skal legge merke til at lokalbefolkningen setter stor pris på at man tar disse grepene fra Stortingets side og fatter disse vedtakene, som har bred tilslutning, fordi man har sett fysisk og vet hva slags ringvirkninger denne nye aktiviteten gir, hva slags ringvirkninger petroleumsnæringen bringer inn i en landsdel med spesielle utfordringer – ikke minst i Finnmark fylke. Hammerfest har som følge av Snøhvit-utbyggingen snudd nedgang til medgang og motgang til optimisme, og Goliat-utbyggingen tenner nå en ny gnist i både folk og næringsliv i hele den nordlige landsdelen. 




I forkant av stortingsproposisjonen har mange vært involvert i og berørt av prosessen. Mange aspekter har vært diskutert. Flere har i denne prosessen fremført ilandføring som et viktig moment i Goliat-prosjektet, ikke minst var jo det den røde tråden i en nokså langvarig debatt i og rundt Finnmark fylkeskommune. Men når Goliat nå er et lite, og på mange måter definert som et marginalt lønnsomt, felt, er det viktig at myndighetene tilrettelegger for en aktivitet rundt feltet som sørger for at man får de forventede ringvirkningene lokalt. Derfor støtter Høyre også en utbyggingsløsning til havs, som Regjeringen fremmer, og som selskapene/lisenshaverne foreslår, da dette til syvende og sist er med og sørger for at utbyggingen blir realisert. Det er i alles interesse at Goliat-feltet bygges ut så snart som mulig, da dette sikrer stabil aktivitet i regionen, i en vekstbransje i regionen som forventes å gi betydelige ringvirkninger. For Høyre er også miljøaspektet ved en utbyggingsløsning til havs tungtveiende, da denne løsningen anses for å være den beste løsningen med hensyn til fremtidig risikovurdering. 




Selv om Goliat-feltet bygges ut til havs, vil det gi store ringvirkninger på land, noe begge de to foregående talerne har vært inne på. Goliat-feltet kan totalt, inkludert direkte og indirekte sysselsetting, gi 450–600 lokale og regionale arbeidsplasser i driftsfasen. Dette, sammen med at Goliat-lisensen legger sin driftsorganisasjon til Hammerfest, vil naturlig nok gi betydelige ringvirkninger langt utover Hammerfest-regionen. Goliat-feltet kommer til å sørge for kjøp av varer og tjenester for nesten 1 milliard kr i året i driftsfasen, og dette vil naturlig nok gi betydelige ringvirkninger. Høyre mener og håper derfor at også innkjøpsfunksjoner for Goliat-feltet i størst mulig grad skal ligge ved driftskontoret i Hammerfest. 




Jeg har lyst til å gi uttrykk for en viss overraskelse over departementets tilnærming til dette spørsmålet, som er veldig sentralt. Høyre er derfor glad for at Stortinget, også ved hjelp av regjeringspartiene, i sterk grad presiserer at man forventer tilstrekkelig kapasitet på innkjøp ved drifts- og regionkontoret i Hammerfest. Innkjøp er en nøkkelfunksjon. Det er der nettverkene er, det er der kunnskapen er, og det er der man får ringvirkninger og sideeffekter som er betydelige. Jeg anmoder selvfølgelig selskapene, i særdeles grad Eni og Statoil, om ikke å ta lett på dette spørsmålet. 




Høyre ønsker petroleumsaktivitet i Barentshavet, men dette skal gjøres med de strengeste sikkerhetskrav for både folk og miljø. Høyre synes det er spennende at Goliat-lisensen tenker nytt med hensyn til oljevernberedskap når man involverer fiskere med både utstyr og kompetanse i dette arbeidet. Goliat-feltet er relativt sett nær land, og myndighetskravene skal være strenge. Høyre mener proposisjonen legger til grunn strenge og gode krav, og mener derfor at utbygging er forsvarlig. 




Goliat-feltet skal delvis forsynes med elektrisk kraft fra land. Dette har de to foregående talerne vært inne på. Jeg anser det ikke for å være en trussel at man må utvikle ny teknologi, at man står foran utvikling av ny infrastruktur og nytt nett i Finnmark. Det kommer hele Finnmark og hele den nordlige regionen til å få betydelige positive ringvirkninger av etter hvert. Man må ikke se på dette som en trussel, men kanskje i større grad ha evnen til å se de utgifter dette medfører, som utgifter til fremtidig inntekts ervervelse både for Finnmark og for nasjonen totalt sett. 




Høyre håper at Goliat-utbyggingen kommer i gang så snart som mulig. Høyre mener at komitéinnstillingen om Goliat-utbyggingen legger et godt grunnlag for at lisensen kan komme raskt i gang og ta hensyn til de behov som er presentert fra den nordlige landsdel. At dagens råoljepris kryper oppover, og har gjort det mens vi har behandlet denne saken, er jo positivt, og det skulle jeg tro bidrar til å gjøre feltet, som er definert som marginalt lønnsomt, enda mer lønnsomt, slik at man kommer raskere i gang enn kanskje noen fryktet at en normalt ville kunne gjøre. 




 Det viktigste slaget i denne saken stod før Kristelig Folkeparti, Venstre og Høyre gav tillatelse til prøveboring. Goliat ble tildelt i 1997, under Thorbjørn Jaglands regjering. Men partiene i Bondevik II-regjeringen gav tillatelse til prøveboring, noe som resulterte i funnet man gjorde på Goliat. Kristelig Folkeparti og Venstre trenger ikke å ha fulgt så veldig nøye med i timen før man vet at når prøveboring resulterer i funn, har det i praksis gjennom mange år betydd utvinningstillatelse. 




På borgerlig side er splittelsen i saken total. Venstre, som i sin tid velsignet prøveboringa, har i opposisjon gått imot Goliat. Kristelig Folkeparti sier tja, mens Høyre og Fremskrittspartiet sier et rungende ja. Høyre og Fremskrittspartiet vil i tillegg smøre oljeindustrien med «en jevn strøm av nye, utfordrende olje- og gassprosjekter». 




Høyres servilitet overfor oljeindustrien kommer fram i innstillinga, hvor de understreker at «det er svært viktig at det ikke kommer nye krav fra myndighetene som vil øke kostnadene for prosjektet og dermed sette hele prosjektet i fare». Samtidig vet vi at feltene på norsk sokkel ofte har en lengre levetid enn hva som er oppgitt i PUD, noe som også bedrer lønnsomheten etter hvert. Så det kan være grunner til å holde en viss avstand til det som blir lagt inn i utgangspunktet, og ha en viss kritisk sans. 




Fremskrittspartiet skriver at «den lokale verdiskapingen fra Snøhvit-prosjektet ble større enn forventet, og (…) håper det samme kan bli tilfelle på Goliat-prosjektet». 




Jeg vet ikke hvilke forventninger Fremskrittspartiet hadde til Snøhvit-prosjektet, men hvis det er overskridelsene partiet her sikter til, får vi håpe at Goliat kommer bedre ut. Jeg tror at vi alle ønsker lokale ringvirkninger, men som både NUPI og Fafo har påpekt i ulike rapporter, har det primært vært den etablerte leverandørindustrien i Sør-Norge som har tjent på oljevirksomhet i nord, Oljevirksomhet i Barentshavet vil ikke «snu Norge på hodet» slik oljeindustriens konsulenter framstiller det. Det er antakelig også derfor f.eks. Rogaland Høyre har vært så tydelige på at de er for olje i nord «for Rogalands skyld». 




Likevel: Vi er opptatt av at Goliat skal gi lokale ringvirkninger nå når dette først kommer. Dette har vi hatt en lengre dialog med olje- og energiministeren om i prosessen fram til dette vedtaket, og vi har hatt en aktiv storfraksjon på dette punktet. Finnmark SV er sterkt kritisk til Goliat. Ikke minst ble det forsterket på grunn av at ilandføringsalternativet i sin tid ble skrinlagt. Og det er klart at engasjementet i Finnmark er stort for å få ringvirkninger lokalt – det skulle bare mangle. På samme måte som mange andre steder langs kysten, særlig i Nord-Norge, opplever mange fraflytting, de opplever en manglende optimisme, og at særlig ungdommen flytter, noe som selvfølgelig gjør folk der ekstra bekymret. Det syns jeg vi skal være ydmyke for. Så spørsmålet er: Hvordan er svarene våre på det? Og da har vi ulike svar. 




Høyre og Fremskrittspartiet viser at CO

2

-utslippene offshore er underlagt kvoteplikt. De skriver: «Reduserte utslipp fra kvotepliktige virksomheter vil bli motsvart av tilsvarende økte utslipp fra andre virksomheter.» 




Da er det ikke så farlig, liksom. Likevel har Høyre i klimaforliket vært med på å sette et mål for nasjonale utslipp i 2020. Å redusere nasjonale utslipp er viktig ikke bare for klimaet og vår troverdighet i internasjonale klimaforhandlinger, men også for muligheten til å stramme inn kvotemarkedet i framtida. Første innstramming skal skje allerede fra 2013, samme år som Goliat etter planen skal settes i drift. 




Det påhviler oss alle et ansvar for å sørge for at norske utslipp går ned, og de må mer ned enn vi hittil har håpet og trodd. Vi vil få økte utslipp fra oljenæringa framover, og SFT anbefaler derfor oss politikere å ta «Nasjonale og internasjonale klimaforpliktelser (…) i betraktning i forbindelse med konsesjonsrunder». 




Hadde SV bestemt alene, hadde ikke Goliat blitt bygd ut – jeg sier det rett ut. Partier som ikke ønsker Goliat, er i rungende mindretall i Stortinget. Vi har med andre ord en jobb å gjøre for å mobilisere folket til en mer ansvarlig og framtidsrettet klima- og næringspolitikk. Den jobben skal SV gjøre. Vi har jobbet hardt for å få mer forpliktende formuleringer på elektrifisering av Goliat, og er optimistiske med tanke på de nye signalene fra Statnett. Finnmark har 70 pst. av vindkraftressursene i landet, men disse har i liten grad blitt bygd ut. Nå tror vi at vi har mulighet til å få fart på dette, og det er vi i hvert fall glad for. 




 Spørsmålet om utbygging av Goliat gir behov for viktige avklaringer. Forvaltningsplanen for Barentshavet og klimaforliket må og skal være viktige premisser for alle avgjørelser som berører disse saksområdene. 




Goliat-feltet er ikke et stort oljefelt, det er marginalt lønnsomt, og det er ikke valgt ilandføring, som kunne gitt langt større ringvirkninger i regionen. Utbyggingen kan likevel gi en positiv stimulans i regionen. Kristelig Folkeparti har tatt til orde for at det bør vurderes å opprette et fond slik at en større andel av inntektene fra petroleumsvirksomheten i Barentshavet tilfaller den nordlige landsdelen. 




Det er viktig å se på hvilke krav som må stilles for at man skal kunne forene ønsket om utbygging med hensynet til havmiljø og klimapolitikk. Det var derfor med stor forventning og spenning vi så fram til Regjeringens proposisjon om Plan for utbygging og drift av Goliat-feltet. For det er nettopp dette som må være grunnlaget, om utbyggingen er i tråd med klimapolitiske mål og våre mål for forvaltning av dette sårbare området. 




I proposisjonen sies det at feltet ligger nær kysten og inntil et område som i forvaltningsplanen for Barentshavet er identifisert som særlig verdifullt og sårbart. I svaret til komiteen 12. juni fra statsråden heter det at Goliat ligger delvis innenfor dette området. På denne bakgrunn er det derfor skuffende å lese Regjeringens tilnærming til beredskap og oljevirksomhet i dette sårbare området. 




Kristelig Folkeparti har respekt for prosessen med hensyn til søknader til SFT etter forurensningsloven, som gjør at detaljene i oljevernberedskapen ikke er klare før senere i prosessen. Men det er spesielt at Regjeringen ser ut til å forvente at Stortinget skal godkjenne oljeutbygging i et slikt område uten å få drøftet hvilke krav og standarder som må stilles, på tross av utfordringer som følger av den spesielle plasseringen Goliat-feltet har. Den eneste forsikringen Regjeringen kan gi er at beredskapen skal bli «minst like god som på øvrige deler av norsk sokkel». Når Regjeringen ikke kan gjøre det klart at det skal legges høyere standarder til grunn, ikke kan varsle særskilte krav, og heller ikke på noen måte kan vise til hvilke konsekvenser oljeproduksjon i et sårbart område har, ja, da må man spørre hvilken betydning forvaltningsplanen har for dette området, og hvilke praktiske konsekvenser det får at Stortinget gjennom behandlingen av forvaltningsplanen for Barentshavet markerer at noen områder er mer sårbare enn andre. 




Kristelig Folkeparti mener at Goliat-feltets spesielle plassering tilsier at Stortinget bør få anledning til å vurdere oljevernberedskapen før det gis tillatelse etter forurensningsloven. Etter å ha hørt representanten Engstad fra Arbeiderpartiet, som peker på høringsuttalelsen fra Kystverket, og som peker på antall hender, opplever jeg også at Arbeiderpartiet er enig i Kristelig Folkepartis tilnærming til dette punktet. 




Så er det også slik at Stortinget ikke er ferdig med å behandle Goliat-saken før vi voterer senere i dag, derfor utfordrer jeg statsråden til å avklare om han støtter Kristelig Folkeparti i at Stortinget bør få seg forelagt en sak om oljevernberedskap tilpasset Goliat-feltets særskilte utfordringer før SFT behandler saken etter forurensingslovens bestemmelser. 




Klimaforliket var en viktig miljøpolitisk milepæl. Å kutte 15–17 mill. tonn CO

2

-ekvivalenter fram til 2020 er en stor utfordring, og vi har dårlig tid. 




Kristelig Folkeparti har forståelse for at kraftsituasjonen ikke tilsier full elektrifisering fra dag én i dette prosjektet. Vi har imidlertid ikke forståelse for at Regjeringen velger å skyve vurderingen av full elektrifisering foran seg med ulike forbehold som etterlater stor usikkerhet om hvorvidt dette vil bli gjennomført. 




Kristelig Folkeparti er positiv til utbygging av Goliat, men vi stiller krav. Vi stiler krav om en bedre oljevernberedskap, og vi stiller krav om helelektrifisering. Uten at dette er på plass, kommer vi til å stemme imot Goliat-utbyggingen. 




Jeg tar opp de forslagene som Kristelig Folkeparti har fremmet. For at Kristelig Folkeparti skal være med, må vi oppfylle klimaforliket, og vi må ha en forsvarlig behandling av oljevernberedskapen i et slikt sårbart område. Det er avgjørende premisser for Kristelig Folkeparti. 




 Representanten Line Henriette Holten Hjemdal har tatt opp de forslagene hun refererte til. 




 (komiteens leder): Venstre er for olje- og gassaktivitet i nord. Vi vil åpne for aktivitet i noen områder, men samtidig balansere dette ved å si nei til aktivitet i de mest sårbare områdene. 




Venstre er imot olje- og gassaktivitet i et belte på 50 km fra Finnmarkskysten. Goliat-feltet ligger 48 km utenfor kysten av Finnmark, altså innenfor det 50 km-beltet utenfor kysten som forvaltningsplanen for Lofoten og Barentshavet har definert som særlig sårbart og verdifullt. Det er fra miljøfaglig hold blitt frarådet en utbygging i området. 




Det har blitt sagt at det var forrige regjering som la opp til utbygging av Goliat. Det var imidlertid under Arbeiderpartiet og Thorbjørn Jaglands regjering Goliat ble tildelt i 1997. Regjeringen Bondevik II gav tillatelse til nødvendige boringer for å avklare om feltet var drivverdig, men det ble samtidig tydelig understreket at en dermed ikke tok stilling til en eventuell utbygging. Venstres standpunkt i denne saken er således konsistent. 




Når det gjelder SV, var det det eneste partiet som før valget lovte velgerne at de skulle være imot all oljeaktivitet i nord. Det står i grell kontrast til den begeistrede tilslutning til Goliat-utbyggingen og videre aktivitet i nordområdene som framgår av merknadene i innstillingen. Det sies at angrep ofte er det beste forsvar. Inga Marte Thorkildsens innlegg i dag viser at det ikke alltid er tilfellet. Det er et univers mellom det standpunkt SV lovte velgerne at de skulle slåss for, og det de nå står for i denne saken. 




Slik planen for utbygging og drift er lagt opp, hefter det betydelig usikkerhet om og eventuelt når full elektrifisering av Goliat kan komme på plass. Dette er beklagelig, for det kan bidra til å gjøre det vanskeligere å nå de nasjonale klimamålene. 




Rettighetshaverne pålegges å fremme en plan for økt bruk av kraft fra land til Goliat senest høsten 2019. Regjeringen tar imidlertid forbehold vedrørende ytterligere elektrifisering knyttet både til tiltakskostnader og tekniske utfordringer ved økt bruk av kraft fra land. 




Under høringen i energi- og miljøkomiteen 14. mai framla Sargas planer for et gasskraftverk med CO

2

-rensing allerede fra oppstart. Sargas hevdet at deres teknologi er moden for bruk, og at et slikt gasskraftverk kan stå ferdig innen Goliat er ferdig utbygd. 




Et gasskraftverk basert på rensing fra dag én i tilknytning til Snøhvit-anlegget i Hammerfest vil kunne legge til rette for full elektrifisering av Goliat og samtidig bidra til en eventuell reduksjon av CO

2

-utslippene ved Snøhvit-anlegget. Denne løsningen kan ha betydning for arbeidet med å nå de klimamål det er bred enighet om i Stortinget. Derfor mener Venstre, og foreslår det i innstillingen, at dette bør utredes i en helhetlig sammenheng, før Stortinget fatter vedtak om utbygging og drift av Goliat-feltet. 




Venstre er heller ikke beroliget når det gjelder beredskapen mot oljesøl i forbindelse med driften av feltet. Utbygging ved Goliat stiller særlige krav til oljevernberedskapen. Det er spesielle utfordringer i området knyttet til lave temperaturer, mørketid, ising og «vinterising» av utstyr. Kystverket påpeker i sin høringsuttalelse at 







«(…) i konsekvensutredningen er det imidlertid ikke skissert fullt ut hvordan gapet mellom dagens situasjon og det identifiserte behovet skal fylles.» 




Til tross for dette gir ikke Regjeringen klare signaler om særskilte krav til oljevernberedskap ut fra feltets plassering og de særlige utfordringer dette gir. Venstre er bekymret for beredskapen knyttet til en utbygging som er så nær land i et sårbart område med store miljøkvaliteter. 




Det er et bredt flertall som i dag åpner for Goliat-utbyggingen. I fortsettelsen blir det viktig for Venstre å bidra til en raskest mulig elektrifisering av feltet. Vi vil også stå på for å få en forbedret oljvernberedskap. 




For de involverte oljeselskapene og for verkstedindustrien innebærer Goliat-utbyggingen muligheter og utfordringer. Hvordan de utnyttes og løses, vil bli av stor betydning for olje- og gassaktiviteten i nordområdene i årene framover. 




 Ønsker representanten å ta opp Venstres forslag? 




 Jeg tar hermed opp Venstres forslag. 




 Representanten Gunnar Kvassheim har tatt opp det forslaget han refererte til. 




 Regjeringas nylig lanserte plattform for arbeidet med nordområdestrategien fikk navnet «Nye byggesteiner i nord». Et av de viktigste målene i nordområdestrategien har vært å legge til rette for en bærekraftig utvinning av petroleumsressursene og relatert næringsutvikling i nord. Dagens godkjennelse av utbygging og drift av Goliat-feltet viser at vi har lyktes med å legge til rette for dette. 




Som flertallet i komiteen gir uttrykk for, er prosjektet, som den første utbygginga av et oljefelt i Barentshavet, et viktig skritt for petroleumsvirksomheten i nord. Jeg synes derfor det er meget positivt at vi har kunnet legge fram et prosjekt som for det første vil skape arbeidsplasser og økt aktivitet i nord, for det andre vil tilfredsstille strenge miljøkrav for Barentshavet, og for det tredje vil få en meget god og balansert kraftløsning. 




Tross sitt navn er Goliat ingen kjempe på norsk sokkel med sine anslåtte reserver på 28 millioner Sm

3 

olje. Det har konsekvenser for lønnsomheten i prosjektet. Ifølge konsekvensutredningen var utbygging til havs den eneste lønnsomme løsningen, og – jeg vil skyte inn – også den løsningen som er best av hensyn til miljøet. 




I tillegg til inntektene som hele Norges befolkning vil nyte godt av, kan Goliat også bli en drivkraft for utvikling i nord. Snøhvit gav store lokale ringvirkninger, og Goliat må bidra til å videreutvikle dette. Driften til havs, regionkontoret samt helikopter- og forsyningsbase vil sammen sysselsette 150–200 personer i regionen. På bakgrunn av erfaring fra petroleumsvirksomheten andre steder i landet er det vanlig å regne med at virksomheten gir to til tre ganger så store indirekte som direkte ringvirkninger. Dersom man legger dette til grunn, kan Goliat bidra til over 500 arbeidsplasser i regionen. Det er bra, og det er betydelig. 




I dialogen med myndighetene, lokalpolitikerne og næringslivet er det lagt til rette for tiltak som kan øke nordnorsk næringslivs olje- og gasskompetanse, fremme nordnorsk næringslivs konkurranseevne, og vekke interesse for energifaget blant ungdom i landsdelen. 




Goliats levetid er beregnet til 15 år. Det gir oss tid til å bygge opp kompetanse og næringsliv i regionen basert på denne tenkningen. 




Flertallet i komiteen sier seg enig i at letevirksomhet og utbygging av felt i regionen er nødvendig dersom man skal opprettholde, og øke, den petroleumsrelaterte aktiviteten i nord. Det er også nødvendig dersom man skal øke ringvirkningene. 




Goliat ligger om lag 50 km til havs og delvis innenfor et område som er identifisert som særlig verdifullt og sårbart. Utbygging og drift av feltet vil derfor underlegges strenge miljøkrav som er trukket opp i forvaltningsplanen for Barentshavet. Det betyr bl.a. at feltet skal oppfylle målsettingen om nullutslipp til sjø under normal drift. I tillegg vil oljevernberedskapen redusere konsekvenser av et eventuelt akutt utslipp. Oljevernberedskapen skal behandles på et senere tidspunkt av Statens forurensningstilsyn. Det vil skje når operatøren søker om tillatelse til virksomhet i henholdsvis 2011 og 2013. 




Det har vært meget viktig for Regjeringa at oljevernberedskap blir høyt prioritert, ikke minst i lys av særlige utfordringer i nord og feltets nærhet til kysten. Vi har derfor stilt krav om at utbygger skal gjennomføre tiltak for å styrke oljevernberedskapen i berørte kommuner som Måsøy, Hasvik og Nordkapp. Med dette understreker vi betydningen av oljevernberedskap uten å foregripe SFTs behandling. 




Endelig er jeg glad for at komiteens medlemmer støtter Regjeringas vurdering knyttet til kraft fra land. Jeg mener vi har kommet fram til en balansert løsning ved at kraften til Goliat dels kommer fra land og dels fra gassturbinen på innretningen. Jeg mener det ville vært ønskelig at Goliat utelukkende ble forsynt med kraft fra land. Det er dessverre urealistisk når kraftsituasjonen i regionen er så sårbar som den er. På sikt er imidlertid min ambisjon full elektrifisering av feltet. Det har derfor vært viktig for meg å sette i gang prosesser som kan muliggjøre det. Regjeringa har stilt vilkår om at Goliat allerede innen utgangen av dette året melder kraftforbruket knyttet til full elektrifisering. Vi gjør her bruk av de nye endringene i energiloven for å få en god prosess mellom de ulike sentrale aktørene. Vi har også stilt vilkår om at rettighetshaverne skal framlegge en plan om økt bruk av kraft fra land til Goliat så snart kraftsituasjonen i området er styrket, men senest innen 1. januar 2019. 




Det planlegges for at sentralnettet i Hammerfest-området vil bli styrket i 2017, med forbehold om at prosjektet skal gjennom en konsesjonsbehandling etter energiloven. På bakgrunn av situasjonen i regionen og vilkårene vi har stilt, mener jeg derfor at kraftløsningen på Goliat pr. i dag er den best mulige løsningen. 




Goliat vil bli en viktig kraft for næringsvirksomhet og sysselsetting i nord. Feltet oppfyller strenge miljøkrav til petroleumsvirksomhet, og det har en god og balansert løsning. Goliat vil derfor kunne bli en av våre viktigste nye byggesteiner i nord. 




Eirin Faldet hadde her gjeninntatt presidentplassen. 




 Det blir replikkordskifte. 




 I merknadene står det bl.a. at flertallet – som består av regjeringspartiene, Fremskrittspartiet og Høyre – «viser til at det er stilt krav om at oljevernberedskapen for Goliat skal være minst likt god som på øvrige deler av norsk sokkel». Deri ligger det nok en del teknologiske utfordringer. Goliat-lisensen er ikke en veldig stor lisens, så det vil være naturlig, i hvert fall etter min oppfatning, at staten bidrar til den teknologiutviklingen. 




Er dette et syn statsråden deler? Og på hvilken måte vil Olje- og energidepartementet og Regjeringen bidra til, og delta i, den teknologiutviklingen som er nødvendig, bl.a. for å få oljelenser som vil fungere tilfredsstillende i disse områdene? 




 Jeg tror ikke jeg vil gå noe lenger i å konkretisere forholdet til oljevernberedskap basert på det spørsmålet representanten tok opp nå, enn det som er skissert i proposisjonen. Vi gir her operatøren et klart ansvar for bl.a. de rammene jeg nettopp refererte til i mitt innlegg. Samtidig gir vi SFT ansvar for å sørge for at den konkrete oppfølginga av dette blir gjort innenfor de rammene som står i proposisjonen, og som jeg oppfatter at Stortinget i dag gir sin tilslutning til. Det er jeg trygg på kommer til å bli en solid og god oljevernberedskap for området, og jeg legger til grunn at også Eni og StatoilHydro sammen har lagt inn oljevernberedskap som en del av planlegginga og en del av kostnadsberegninga for prosjektet. 




 Det er unntaksvis grunn til å gi statsråden honnør for handlekraft i en energisak, og vi har et unntak her. Det er ikke noe problem for meg å gi kompliment for håndteringen av denne saken fra departementets side. 




I et spørsmål fra komiteen som går på innkjøpsfunksjonen, svarer departementet utvetydig at innkjøpsfunksjonen for Goliat-feltet i utbyggingsfasen og driftsfasen vil være lokalisert til operatørens hovedkontor i Stavanger. Jeg går ut fra at vi snakker både formelt og reelt her. Men er det ikke slik at innkjøpsfunksjonen anses å være en nøkkelfunksjon for i det hele tatt å kunne se de maksimale lokale ringvirkningene i både drifts- og utviklingsfasen? 




 Dette er en avveining i forhold til hvilken kompetanse selskapene har knyttet til ulike oppdrag og ulike funksjoner på ulike lokaliteter. Sånn sett er det, som representanten her viser til, funnet naturlig å håndtere en løsning for innkjøp på den måten som er skissert. Jeg legger til grunn og forutsetter at den ambisjonen som representanten Kristiansen her tar opp, og som jeg deler, om en betydelig andel lokale innkjøp kommer til syne og blir realisert i dette prosjektet, sjøl om deler av det – eller mer enn det – skal styres fra andre steder enn Hammerfest. 




 Oljevernberedskap er viktig. Det snakkes om et sårbart område. Ordføreren i Hasvik sa at beredskapen har for mange av kystkommunene vært en av de viktigste fanesakene i forhold til Goliat, ikke minst i den kommunen hun er ordfører i, Hasvik kommune, som er nærmeste nabo til Goliat. Det var det hun uttrykte på høringen i denne saken. 




Uten å foregripe SFTs vurderinger har Kristelig Folkeparti utfordret statsråden gjennom spørsmål og i mitt innlegg i denne saken tidligere på at vi ønsker å få en sak til Stortinget, der vi kunne få drøftet hvilke krav som det bør være for å få lov til å drive olje- og gassutvinning i et slikt sårbart område. Støtter statsråden en slik tankerekke? 




 Jeg mener at jeg i proposisjonen til Stortinget har foreslått og presentert ambisiøse planer og et høyt nivå på oljevernberedskapen. Stortinget er sånn sett i dag invitert til å fatte en beslutning knyttet til det, og jeg oppfatter at stortingsflertallet slutter seg til det. 




En ryddig prosess videre er at vi, som normalt, gir fagmyndighetene, altså Statens forurensningstilsyn, i oppdrag å konkretisere hva en svært god oljevernberedskap i dette området i praksis skal innbefatte. Jeg er helt trygg på at den prosessen vi nå legger opp til, ivaretar den gode intensjonen som jeg oppfatter ligger bak Kristelig Folkepartis engasjement i denne saken. 




 Statsråden understrekte i sitt innlegg betydningen av elektrifisering fra land når det gjelder kraftforsyning til Goliat. Det henger selvfølgelig sammen med at det er av avgjørende betydning hvis vi skal nå våre klimamål. Inga Marte Thorkildsen fra SV sa i sitt innlegg at SV vil jobbe «hardt for å få mer forpliktende formuleringer på elektrifisering». Det må bygge på en holdning om at SV synes at de formuleringene som står i innstillingen, er lite forpliktende, skaper usikkerhet og er heftet med mange forbehold. Det er en rett vurdering av SV. Hva slags muligheter ser statsråden for å få til mer forpliktende formuleringer når det gjelder elektrifisering? Altså: Hvilke muligheter har SV til å nå fram når de ønsker å arbeide for dette? 




 Jeg kan forsikre representanten Kvassheim om at jeg personlig har brukt betydelig med både tid og tankekraft på spørsmålet om elektrifisering av Goliat-prosjektet. Jeg har hatt én ambisjon, og det er å gå så langt som jeg synes det er mulig å gå, i det å ha en høy andel elektrisitet på denne enheten. Realiteten er at det ikke er mer kraft tilgjengelig pr. i dag. Derfor kan vi ikke gå lenger enn vi nå gjør. 




Når vi har valgt den planen videre, som ligger i proposisjonen, er det fordi vi i dag ikke konkret har den kraften tilgjengelig for 2017, som vi ønsker skal være tilgjengelig. Vi legger nå en plan for at kraften skal være der i 2017. Det betyr en videre prosess i forhold til elektrifisering. Men når det gjelder den konkrete situasjonen i området, er det vi nå gjør i proposisjonen, det lengste vi kan gå. Det betyr også en prosess for å få mer strøm til Goliat, og vi ser også nå mer nett i Finnmark. 




 Komiteen har, som statsråden vet, lagt stor vekt på de lokale ringvirkningene, og anslagene tilsier 450–600 sysselsatte – direkte og indirekte. Da vi hørte innlegget fra representanten Thorkildsen fra SV, fikk en derimot inntrykk av at det knapt ville bli lokal sysselsetting ved prosjektet, at alt ville havne i sør. 




Kan statsråden bruke et minutt til å bekrefte hvordan Olje- og energidepartementet ser på den lokale sysselsettingseffekten? Har komiteen oppfattet riktig tall når man anslår det til 450–600, eller er det lite sannsynlig at man oppnår det? 




 Jeg mener å huske at jeg sjøl brukte tallet 500 fra talerstolen for noen minutter siden, og jeg står fortsatt inne for det tallet. Det er basert delvis på erfaringer med tilleggssysselsetting knyttet til oljerelatert virksomhet, de konkrete arbeidsplassene hvis jeg får oss knyttet til baser i Hammerfest, i forbindelse med sjølve produksjonen til sjøs. Så jeg mener at vi har godt belegg for å bruke de tallene vi nå bruker. Framtida vil vise om historien blir sånn, men jeg er helt trygg på at dette prosjektet kommer til å gi betydelige ringvirkninger i området, og det er en viktig del av hele prosjektet for min del. 




 Replikkordskiftet er omme. 




 Jeg ser på utbyggingen av Goliat-feltet i Finnmark som en gledelig begivenhet for næringsutvikling, verdiskaping og bosetting i nordområdene. Nå kan vi med sikkerhet si at petroleumsalderen for alvor har kommet også til den nordlige landsdelen. Dette er meget viktige byggesteiner i nord, og her har Regjeringen levert. 




Nordområdene er veldig rik på ressurser, og Nord Norge trenger ny virksomhet for å sikre bosetting, næringsutvikling og arbeidsplasser. Da er det viktig at vi får ta i bruk våre rike olje- og gassressurser, og dermed øke verdiskapingen i landsdelen. 




Jeg er glad for at jeg i min tid på Stortinget også har fått være med på å vedta utbyggingen av Snøhvit-feltet, og at dette prosjektet har gitt de positive ringvirkningene som vi nå ser. Dette har allerede betydd mye for verdiskaping og arbeidsplasser i hele den nordlige landsdelen og for resten av landet. Slikt trenger vi mer av. Jeg håper jeg får muligheten til å være med på å vedta flere slike utbygginger i andre deler av nordområdene. 




Jeg er enig med komiteen i at det er viktig med langsiktighet og forutsigbarhet for petroleumsnæringen. 




Planlegging, leteaktivitet og klargjøring for utvinning tar tid. Derfor er det så viktig at vi fra politisk hold holder framdriften når det gjelder avklaring av nye arealer som kan stilles til disposisjon for leteaktivitet. 




Jeg reiser mye omkring i den nordlige landsdelen, og jeg oppfatter at det er en positiv holdning til økt petroleumsaktivitet og dermed økt næringsaktivitet i nord. Jeg hører også at folk sier at de vil se noe igjen i landsdelen av denne aktiviteten. Dette betyr at landsdelen ikke bare må bli en råvareleverandør med noen filialer, men at det blir etablert næringsaktivitet og ledelsesfunksjoner som gir økt sysselsetting og bosetting i landsdelen. 




Jeg er klar over at dette også er et spørsmål om tilrettelegging fra landsdelens egne myndigheter og næringsliv, men dette jobbes det etter min mening nå godt med i landsdelen 




Næringsaktivitet og sysselsetting opptar folk i nord sterkt, og mange sier det så sterkt at dersom de ikke ser slike ringvirkninger av petroleumsaktiviteten i nord, kan oljen og gassen ligge der den ligger. 




Dette er oppfatninger som verken vi på Stortinget eller oljeselskapene kan se bort fra. Både selskapene og politikerne er opptatt av å få tilgang på nye arealer for leting og utvinning i nord. Da er det også viktig at innbyggerne ser positive resultater for landsdelen i form av arbeidsplasser og økt bosetting, og at de som sysselsettes i denne virksomheten, har norske lønns- og arbeidsvilkår. 




Jeg er av dem som føler meg trygg på at fiskerinæringen og petroleumsnæringen kan leve godt side om side også i nord. Jeg tror faktisk at disse to næringene vil utfylle hverandre på en måte som er positiv for begge næringene og for samfunnet som helhet. Selvfølgelig skal miljøfokuset være sterkt i begge disse viktige næringene. 




Jeg har stor tro på at aktiviteten som kommer på Goliat-feltet, kan innfri forventningene til lokale ringvirkninger, og at vi gjennom dette kan få på plass ytterligere petroleumsaktivitet i nord. 




Jeg er av dem som ikke tror at ilandføring i dette konkrete prosjektet ville ha vært ensbetydende med en stor verdiskaping i landsdelen. Derimot tror jeg at innbyggernes krav om ringvirkninger i landsdelen vil gjøre at selskapene vil bestrebe seg på å være til stede og benytte seg av lokale varer og tjenester og alt det andre positive Nord-Norge kan bidra med. 




 La meg først benytte anledningen på denne egentlig historiske dagen til å gratulere både Finnmark og Hammerfest med den store begivenheten som vi alle er så heldige å få være vitne til og delta i i dag. 




Jeg har også lyst til å gratulere lisensen, Eni og Statoil, med Statoil som operatør, for den jobben de har gjort, hvor man har synliggjort at sameksistens i rike fiskeriområder mellom oljenæringen og fiskerinæringen er fullt mulig. Man har sannsynliggjort at naturmangfoldet i området på en utmerket måte kan ivaretas. Det mest eksemplariske er at de har sannsynliggjort at dette kommer til å føre til sysselsetting lokalt. 




I likhet med saksordføreren og flere andre talere har jeg lyst til å peke spesielt på den måten lisensen har valgt å organisere avtaleinngåelsen på, og fraværet av store rammeavtaler, som særlig viktig. 




Jeg synes også representanten Bendiks Arnesen er inne på noe viktig. Det er at landsdelen må forberede seg mer. Vi vet at de tre fylkene etter hvert har begynt å gjøre ting på utdanningssiden. Det tror jeg er veldig riktig. Men det er liten vits å bygge opp et utdanningstilbud i de nordnorske fylkene hvis representanter fra regjeringspartiene reiser rundt i Nord-Norge og kaller oljeindustrien for en skitten næring – en næring som ikke er framtidsrettet. Så jeg vil oppfordre representanten Arnesen om å revurdere sine regjeringspartnere i framtiden, for jeg tror i hvert fall ikke den retorikken fra en del av hans kolleger – i det parlamentariske grunnlaget til Regjeringen – bidrar til å styrke optimismen og positivismen til de elevene som skal gå på de nye utdanningsretningene i Nord-Norge. 




Så hadde jeg tenkt å gratulere SV med at man har tatt til fornuft. Men etter å ha finlyttet på innlegget til representanten Inga Marte Thorkildsen kunne jeg ikke finne én eneste setning i innlegget som indikerer hvorfor SV i dag stemmer for forslaget. Jeg hadde trodd at når et partis talsperson tok ordet i salen, var det delvis for å forsvare de standpunktene man har i innstillingen – og for så vidt ved stemmegivningen. Det hørte jeg ingenting om. Derimot sa representanten Thorkildsen noe som jeg bet meg merke i, nemlig at fordi regjeringen Bondevik hadde åpnet for oljeleting i Barentshavet, var det en automatikk i det, da ble det også oljeutvinning – at man ikke hadde noe valg. Det setter jeg stor pris på. For SV har altså stemt for seismikkskyting i Nordland VI og i Troms II. Da regner jeg med at automatikken er like klar der, og at man kommer tilbake i denne sal våren 2010 og sier: Nei, dessverre har vi stemt for seismikkskyting i Nordland VI, og da er den naturlige konsekvensen av det – og det nærmest uunngåelige – at vi også må åpne Nordland VII. Det håper jeg på at vi får gjort, og at også SV kan bidra til det. Det ser jeg fram til med stor optimisme. 




Så er det slik at lisensen har et enormt ansvar. Goliat-feltet er ikke – til tross for at navnet indikerer noe annet – et veldig stort felt. Allikevel er det slik at denne lisensen er et flaggskip i forhold til åpning av energiutnyttelse og petroleumsvirksomhet i hele Nord-Norge – fra Nordland VI og nordover. Det påhviler selvfølgelig lisensen et viktig ansvar, med den jobben man gjør der, når vi senere skal diskutere åpningen av andre havområder – og for så vidt videre aktivitet i Barentshavet. 




Så tilbake til det spørsmålet jeg stilte til statsråden. Vi skal ha en oljevernberedskap på Goliat som er like god som i resten av Norge. Det er en del utfordringer som vi i dag ikke har løst, og som jeg er helt sikker på at både lisenspartnerne og OLF kommer til å gjøre hva de kan for å løse, før den første oljen kommer opp fra Goliat. Jeg tror imidlertid at også staten bør engasjere seg i å utvikle disse teknologisporene. 




Så har jeg lyst til å avlegge Høyre en kort visitt på slutten av mitt innlegg. Man er nå veldig opprørt over at Goliat-lisensen og Eni har valgt å ha en liten del av sin organisasjon i Stavanger, mens mange av de store, viktige arbeidsplassene blir liggende i Hammerfest. Da vil jeg minne Høyre om den debatten vi hadde i denne salen om Skarv-utbyggingen. Da mente Høyre at det var greit at alle arbeidsplassene lå i Stavanger. Nå er man misfornøyd med at 20 pst. blir liggende i Stavanger. Det er underlig. 




 Når vi behandler – og forhåpentligvis vedtar Goliat-feltet senere i dag, er det et viktig skritt videre i Barentshavet. Vi har naturgassen fra før, og nå vil vi også kunne ta oljen i bruk. Det skaper en helhet. 




Vi har allerede LNG-prosjektet Snøhvit i produksjon, og jeg understreker at det nå er i full produksjon, så vidt jeg kan registrere. Det var denne salen som vedtok det våren 2002. Nå får vi ytterligere befestet den nordlige landsdelens posisjon gjennom beslutning om utbygging av Goliat-feltet utenfor Hammerfest. Det er, som flere har sagt, det første oljefeltet i Barentshavet. Denne utbyggingen er viktig for Norge, og ikke minst gir det stimulans til Nord-Norge og til Finnmark. Jeg registrerer optimisme blant folk i forhold til at vi har kommet så langt. 




Det er også en annen viktig forutsetning her. Dersom vi nå ser Goliat og Snøhvit-prosjektet i sammenheng, får vi først effekt av gassen i Goliat-feltet ved at vi kan reinjisere den for trykkstøtte. Men så er det en effekt nr. 2, som er umåtelig viktig: Dersom begge parter vil, kan dette være et vesentlig bidrag av gass for å kunne realisere tog II i Snøhvit-prosjektet. 




Det er gledelig at både Regjeringen og komiteen i sin innstilling har lagt så bred vekt på regionale ringvirkninger. Ikke minst er det klar tale i innstillingen om at det skal være forsvarlig og synlig beredskap i kommunene Hasvik, Måsøy og Nordkapp. 




Det er også viktig at det så tydelig understrekes at driftsorganisasjonen for Goliat skal legges til Hammerfest, og det skal være en selvstendig driftsorganisasjon med regionfunksjoner. Jeg har også lyst til å tilføye at som følge av Snøhvit så vi i løpet av kort tid at 70 bedrifter etablerte seg i Hammerfest. Hadde det ikke vært for Snøhvit, ville disse bedriftene aldri ha blitt etablert i Hammerfest. 




Selv om understellet av flyteren kan komme til å bli bygd i utlandet, vil et prosjekt på i underkant av 30 milliarder kr være umåtelig viktig for sysselsettingen i Norge – og ikke minst Nord-Norge – når vi nå opplever en internasjonal finanskrise. 




Et viktig krav er at avtalene splittes opp slik at nordnorsk næringsliv kan få oppdrag. Det skulle ligge godt til rette for at operatøren Eni kan splitte opp kontraktene, slik at også landsdelens næringsliv kan konkurrere og få oppdrag. Eni er ikke på samme måte som StatoilHydro allerede bundet opp i store, inngåtte rammeavtaler, da dette er det første prosjektet de er operatør for på norsk sokkel. 




Nordnorsk næringsliv kan konkurrere, selv om vi er relativt unge i petroleumssammenheng. Vi så det i forbindelse med Snøhvit-prosjektet, der operatøren Statoil beregnet at nordnorsk næringsliv ville få ca. 600 mill. kr i utbyggingsfasen. Sluttsummen ble 3–3,5 milliarder kr. Snøhvit-prosjektet har gitt bedrifter fra landsdelen erfaring. De har fått kompetanse som det helt klart kan bygges videre på. 




Det er særdeles viktig at det er forutsigbarhet, både ved at det tildeles letelisenser fortløpende, og at selskapene får lov til å utvinne forekomstene når det gjøres funn. Noen vil sikkert synes det er flåsete sagt, men jeg tror det er slik at man ikke kjøper en tomt dersom man ikke får lov til å bygge på den. Får man letelisens, er det etter min mening en selvfølge at man også skal kunne sette feltet i drift, dersom det er drivverdig. Det skal selvfølgelig skje innenfor forsvarlige sikkerhets- og miljømessige rammer. 




Vi ser at petroleumsvirksomhet gir kompetansearbeidsplasser og økt bolyst i Nord-Norge og Finnmark. Eksemplet Hammerfest var tydelig. Byen har opplevd en befolkningsvekst fra vedtaket om utbygging ble fattet i 2002, og fram til i dag, på ca. 500 personer. Det viktigste med dette er at de menneskene i hovedsak er innenfor aldersgruppen 20–40 år. Mange ungdommer ønsker å komme tilbake til landsdelen. 




Dette er en god dag for Hammerfest, Finnmark, Nord-Norge og nasjonen Norge i en tid med økende ledighet. 




 De talere som heretter får ordet, får en taletid på inntil 3 minutter. 




 Jeg vil slutte meg til siste taler. Dette er en god dag for Norge. Det er en god dag for Nord-Norge. Jeg har også lyst til å si at både komiteen og saksordføreren har gjort en god jobb med denne innstillingen. 




Miljø og sikkerhet er trukket inn som sentrale argumenter i debatten om utbyggingen av Goliat. Det ble delvis avklart gjennom arbeidet med forvaltningsplanen for nordområdene, en plan som Senterpartiet er svært stolt av, og som vi mener er noe av det viktigste som er gjort denne perioden. Her er det for det første inngått et bredt forlik, og for det andre gir det forutsigbarhet for næringen i lang tid framover. 




En av de tingene som er veldig bra med denne utbyggingen, er de regionale og lokale ringvirkningene som kommer som en følge av den. Det er verd å merke seg at det er kompetansearbeidsplasser som kommer på plass i området. Jeg synes også at det er verd å si fra denne talerstolen at departementet og direktoratet bør legge vekt på dette i framtidige tildelinger, slik at de selskapene som viser at de satser og mener alvor med aktivitet og arbeidsplasser i Nord-Norge, får betalt for det. 




Elektrifiseringsløsningen har vært en annen sentral del av debatten. Jeg synes for det første at det er viktig og gledelig at Finnmark og Troms nå blir en del av sentralnettet, og at vi får på plass denne viktige delen av infrastrukturen for denne landsdelen. Det er bra for dem, og det er bra for resten av landet, fordi det gir muligheter for økt miljøvennlig kraftutbygging i framtiden. 




Det er også positivt at Goliat blir elektrifisert. Jeg tror det er en svært fornuftig løsning som nå ligger i proposisjonen, nemlig at man sier at dette er målet, og tar forbehold om konsesjon. Det skulle i grunnen bare mangle. 




Jeg har imidlertid lyst til å si at det ligger åpning for anleggsbidrag i proposisjonen. Det er en åpning som jeg mener departementet bør utnytte. Det er ingen grunn til at det kun er norske nettkunder som skal betale dette gildet av egen lomme, når vi bygger ut til en aktør. I framtiden bør man kanskje også kunne se på muligheten for å pålegge utbyggere også produksjonsplikt av miljøvennlig kraft. Da ville man i så fall ha skapt et marked, som pr. dags dato ikke er der. 




Jeg har lyst til å knytte to korte kommentarer til Venstres posisjon i denne saken. Jeg synes det er på kanten til å være uansvarlig når man nå stemmer mot utbyggingen av Goliat. Man har tidligere vært med på å legge til rette for det. Jeg tror det knapt finnes eksempler på at man har kjørt et slikt løp tidligere. Det andre gjelder elektrifisering. Venstre burde ha lært fra forrige konsesjon de gav i Trøndelag, at hvis man pålegger elektrifisering uten at man har på plass verken linjeforsyning eller produksjon, går landsdelen tom for kraft. Det har i hvert fall resten av oss lært. Det er forstemmende at Venstre ikke har lært det. 




 Igjen er vi i Barentshavet. Nå gjelder det oljefeltet Goliat, med selskapet Eni som operatør. 




Det knytter seg store forventninger til både regional utvikling og nye arbeidsplasser. Det hevdes at Goliat-prosjektet vil gi inntil 200 direkte arbeidsplasser. 




Prosjektet er rimelig marginalt, men det vil nok etter hvert gi inntekter til Finnmark og til hele det norske samfunnet. 




Det er viktig det som nå skjer med utviklingen av petroleumsvirksomheten i nord, og vi forventer ringvirkninger i hele landsdelen. Den 20. konsesjonsrunde var god. 




Det er ikke ventet at Goliat vil ha vesentlig negative konsekvenser for natur og miljø. Likevel er det viktig å utvise varsomhet. De kystnære områdene er svært sårbare, så her må alle muligheter brukes for å sikre disse områdene mot et eventuelt oljeutslipp. Det er også utbyggerne klar over. Jeg har all respekt for den næringen som i århundrer har vært, og som er svært viktig for bosetting langs kysten, nemlig fiskeriene. Men det er ikke bare negativt med et samspill mellom fiskeri og petroleum. 




Gjennom proposisjonen om Goliat og merknadene i innstillingen er det ikke tvil om at oljevernberedskapen blir økt i Finnmark. En robust, effektiv og godt tilpasset oljevernberedskap vil også være en trygghet for fiskerne. 




Vi i nord er utålmodige etter å komme videre med utviklingen av petroleumsnæringene. Vi vet at fra man har et funn og til utbygging tar det minst 15 år. Derfor er både Snøhvit og Goliat veldig viktige for landsdelen. Skal vi snakke om virksomhet i hele Nord-Norge, må vi helt ned til Helgeland i sør for å finne neste store aktivitet. Men hva med de store havområdene mellom Finnmark og Helgeland? Spenningen er stor fram til 2010, da den store kunnskapsinnhentingen som nå pågår i Nordland VII og Troms II, skal gi oss noen svar. 




I St.meld. nr. 37 for 2008–2009 om Norskehavet, som vi skal behandle senere i kveld, sies det: 







«I forbindelse med oppdateringen av forvaltningsplanen for Barentshavet og havområdene utenfor Lofoten i 2010 vil regjeringen også vurdere om det skal settes i gang en åpningsprosess, herunder konsekvensutredning for petroleumsvirksomhet i disse områdene.» 




Godt skrevet! 




 Kristelig Folkeparti er opptatt av de store ringvirkningene som Goliat-prosjektet vil ha for nordnorsk næringsliv, nordnorsk industri. Prosjektet vil skape arbeidsplasser og optimisme i en landsdel som dessverre har vært inne i en periode med fraflytting og deprimerende utsikter for framtiden. 




Representanten Line Henriette Holten Hjemdal sa i sitt innlegg at Kristelig Folkeparti i utgangspunktet er for å gå for Goliat. Men vi har en stor uro, og den uroen har vi knyttet til to forslag, der vi utfordrer særlig regjeringspartiene. Det gjelder særlig forslag nr. 2, som har med oljevernberedskap å gjøre. Det Kristelig Folkeparti ber om, er at vi får en melding til Stortinget om hvordan en ser for seg oljevernberedskapen på det første utbyggingsprosjektet i Barentshavet, før endelig avgjørelse blir tatt. Og jeg må si at etter å ha lyttet til innleggene fra representantene Ann-Kristin Engstad fra Arbeiderpartiet og Inga Marte Thorkildsen fra SV, skjønner jeg ikke at Kristelig Folkeparti kan bli stående alene om å be om at Stortinget får en sak fra Regjeringen om hvilken oljevernberedskap som vil bli lagt til grunn ved utbyggingen av Goliat. Resultatet av avstemningen vil være med på å avgjøre hvordan Kristelig Folkeparti stiller seg til dette til slutt. 




Jeg utfordrer særlig ministeren til å respondere på om han kan se for seg at en vil få en slik sak framlagt for Stortinget – før en gir den endelige tillatelsen til å gå i gang. 




 Jeg er enig med dem som sier at dette er en meget god dag for Nord-Norge. Og jeg har – i likhet med de fleste som har snakket fra denne talerstolen – forventninger om de næringsmessige og sysselsettingsmessige virkningene av denne utbyggingen. 




Men det kan vise seg å bli en svart dag for norske sjøfolk, med mindre vi nå er føre var. Med det mener jeg å si at jeg forutsetter nå at vi sørger for at de bøyelastingsskipene som skal betjene Goliat, blir registrert i Norge, og at mannskapene om bord sikres norske lønns- og arbeidsforhold. Når jeg understreker dette, er det fordi dette ikke er selvsagt. I Nordsjøen har vi nemlig sett at bøyelastingsskip flagges ut, registreres under bekvemmelighetsflagg og bemannes med underbetalte filippinske mannskaper. De selskapene som gjør dette, sier det er for å posisjonere seg for nye oppdrag, bl.a. på Goliat. Derfor blir Goliat en prøvestein i så måte. Og jeg er meget forundret over at det statseide StatoilHydro ikke bare aksepterer at rederiene flagger ut – og bidrar til sosial dumping på sokkelen – men også tilskynder det i sin stadige jakt på kostnadskutt. Jeg tror denne politikken er temmelig uklok, for det skal bli meget vanskelig å få aksept for videre oljeutvinning langs sokkelen vår dersom vi nå opplever at vi skaper arbeidsplasser for underbetalte filippinske eller asiatiske mannskaper. 




Dette dreier seg i realiteten om tusenvis av arbeidsplasser for norske sjømenn, for dersom denne demningen nå brister, vil andre rederier følge etter. Vi vil altså få en betydelig utflagging av norske skip som jobber på norsk sokkel, og vi vil få en betydelig innførsel av mannskaper fra land med langt lavere lønninger enn det vi er vant med her i landet. 




 Jeg har ikke tenkt å dra debatten i langdrag, men jeg fikk lov av saksordføreren til å si at han beklaget litt at det ikke var plass til skipsfartspolitikk i behandlingen av Goliat – det var myntet på forrige taler. 




Det har vært interessant å følge debatten, spesielt siden undertegnede har en fortid i energi- og miljøkomiteen i åtte år før denne perioden. Jeg husker tilbake til da vi behandlet Snøhvit-utbyggingen i forrige periode. Det som var litt interessant da, var å se hvilke partier som var imot Snøhvit-utbyggingen. Det var SV – de var faktisk så mye imot at enkelte av representantene lenket seg fast der oppe – det var Senterpartiet, og det var halve Arbeiderpartiet. Venstre og Kristelig Folkeparti, som den gang satt i regjering, var for. Så skjer det tydeligvis et eller annet fra man forlater Stortinget og til man kommer inn i regjeringskontorene – og motsatt vei. Det hadde egentlig vært ganske interessant å finne ut hva som skjer på den ferden. Jeg håper at Fremskrittspartiet får muligheten til å høste de erfaringene etter neste valg. Jeg håper i alle fall at vi ikke vingler like mye som de andre partiene jeg nå har nevnt. 




Jeg er ikke så bekymret for at dette skal gå ut over norsk fiskerinæring. Ser man på fiskerinæringen rundt omkring i Norge der man har hatt oljeaktivitet, har den stått seg meget bra. Jeg er for så vidt heller ikke så bekymret for framtiden når det gjelder videre utbygging av norsk oljevirksomhet i Lofoten og Vesterålen. Jeg tror at det å ha SV i regjering er en god garanti for at man nå også får fart på disse områdene. Skulle det være slik at SV av ulike årsaker ramler ut av Regjeringen, er jeg sikker på at de opposisjonspartiene som i dag er imot olje- og gassaktivitet i Lofoten og Vesterålen, kommer til å endre mening dersom de kommer inn i regjeringskontorene. Det var jo helt riktig, som saksordføreren sa, at det er sjelden man har en sak av denne typen som er så bredt politisk forankret i Stortinget. Det er betryggende. Så dette er en god dag for Norge, det er en god dag for Nord-Norge, og det er en god dag for Finnmark, for dette er verdiskaping. 




Det som kanskje kan bekymre meg, er at det er noen som farer med dobbeltmoral. Men hva som er verst, det ikke å ha moral eller det å ha dobbeltmoral, vet jeg ikke. 




 Det skal ikke presidenten svare på. 




 Heller ikke jeg skal ta stilling til moral eller dobbeltmoral. 




Jeg hadde håpet at ministeren skulle tegne seg før jeg tok et kort innlegg til, rett og slett bare for å begrunne egen stemmegiving. Etter en totalvurdering av det som ligger i proposisjonen, ut fra de store ringvirkningene dette får for Nord-Norge, og med utgangspunkt i at Goliat er starten på noe som skal fortsette, har jeg tatt en beslutning om at jeg vil stemme 

for

 Goliat i dag. Så har Line Henriette Holten Hjemdal tegnet seg etter meg, og vil trekke konklusjonene for partiet totalt sett. 




 I innstillingen sies det fra komiteens flertall at dette er en «viktig milepæl for utviklingen av petroleumsnæringen i nordområdene». De siterer også fra PUD-en, der det står: 







«Skal man opprettholde og øke den petroleumsrelaterte aktiviteten i nord, er man avhengig av at det er både leteaktivitet og utbygging av felt i regionen.» 




Miljøpolitisk talskvinne i SV er i innlegget imot, i innstillingen for, i avstemningen for. Og det er vel avstemmingen som til syvende og sist teller for oss som er stortingsrepresentanter – så lenge vi har sete her. Saksordføreren sa sågar at dette er et politisk robust prosjekt, siden det er et flertall som favner fra Fremskrittspartiet til SV, og siden SV har beveget seg i riktig retning i denne saken. Jeg vil vel heller si at SV bare stadfester den innstillingen som de la til grunn i budsjettet for 2009, der de også hyller oljeaktivitet i nord. 




Fra Kristelig Folkepartis side er vi konsekvente. Vi sa i 2003 at det er i dag, når PUD-en er til behandling i Stortinget, vi skal avgjøre vårt forhold til Goliat. La meg sitere fra oljemeldingen, som kom i 2003: 







«Det understrekes at denne beslutningen ikke innebærer et endelig ja til utbygging av Goliatfeltet hvis dette skulle bli aktuelt. Dette må det tas stilling til når rettighetshaverne fremmer sin utbyggingsplan. Det blir da opp til selskapene å demonstrere at en eventuell utbygging tar tilstrekkelig hensyn til miljøet og det særlig verdifulle området.» 




Dette gjentok vi i innstillingen til forvaltningsplanen for samme område. Det er ut fra hensynet til miljø og til at dette er utbygginger i særlig verdifulle områder at Kristelig Folkeparti har tatt sitt standpunkt. Vi mener at PUD-en ikke er god nok med hensyn til oljevernberedskap, og ikke er klar nok med hensyn til når vi kan få en helelektrifisering. Ut fra dette har vi bedt om at saken forsterkes på dette området gjennom vedtak i denne salen. Det kaller jeg å være konsekvent – med tanke på det vi sa i 2003 i regjering, og det vi sier i dag i stortingssalen. 




 Representanten Korsberg trakk linjen tilbake til Snøhvit og prøvde å trekke opp et historisk perspektiv med tanke på partienes stemmegivning. For å supplere den framstillingen vil jeg gjøre oppmerksom på at realitetene når det gjaldt Snøhvit, var avgjort før Bondevik II-regjeringen tiltrådte. Derfor ble det slått fast i Sem-erklæringen at partiene baserte seg på at dette feltet kunne bygges ut. 




En av begrunnelsene for at en gikk inn for det da, var at det var et gassfelt og at det ikke var tale om oljeutvinning. Goliat er et oljefelt og er altså i en annen stilling enn Snøhvit-feltet var, som òg hadde en forhistorie hvor realiteten var at Arbeiderpartiet førte an for å skreddersy et skatteregime som gjorde den utbyggingen mulig. Den avklaringen var foretatt før Bondevik II-regjeringen overtok. 




Ola Borten Moe har vært inne på spørsmålet knyttet til elektrifisering, og sier at Venstre legger opp til et krav om full elektrifisering uten at kraft er tilgjengelig. Det er feil. Det vi sier er: Det bør utredes om det er mulig å forsyne Goliat med elektrisitet fra et gasskraftverk i Finnmark etter den modellen som Sargas har skissert. Den avklaringen mener vi Stortinget burde hatt på bordet før en tok stilling til dette. Det er ikke rett at vi vil sende området ut i den situasjonen som Borten Moe beskrev. 




 Flere har ikke bedt om ordet til sak nr. 18. 

(Votering, se side 4019) 





                    

 Under debatten er det satt fram tre forslag. Det er 

forslagene nr. 1 og 2, fra Line Henriette Holten Hjemdal på vegne av
                        Kristelig Folkeparti 

forslag nr. 3, fra Gunnar Kvassheim på vegne av Venstre. 

 Det voteres over forslag nr. 3, fra Venstre. 

Forslaget lyder: 

«St.prp. nr. 64 (2008–2009) – om utbygging og drift av Goliat-feltet – sendes
                     tilbake til Regjeringen. Stortinget ber Regjeringen utrede en løsning hvor en
                     ser på kraftforsyning til Goliat i sammenheng med ny kraftproduksjon basert på
                        CO

2

-rensing fra dag én tilknyttet Snøhvit-anlegget.» 

Votering:

Forslaget fra Venstre ble med 93 mot 6 stemmer ikke bifalt.

(Voteringsutskrift kl. 03.00.03)

 Det voteres over forslag nr. 1, fra Kristelig Folkeparti. 

Forslaget lyder: 

«Stortinget ber Regjeringen stille krav om utslippsfri kraftforsyning senest
                        fra og med 2020, som vilkår for utbyggingen av Goliat-feltet.» 

Votering:

Forslaget fra Kristelig Folkeparti ble med 92 mot 7 stemmer ikke
                  bifalt.

(Voteringsutskrift kl. 03.00.23)

 Det voteres over forslag nr. 2, fra Kristelig Folkeparti. Forslaget lyder: 

«Stortinget ber Regjeringen fremme en egen sak for Stortinget om en forsvarlig
                     oljevernberedskap tilpasset Goliat-feltets særskilte utfordringer, før SFT gir
                     tillatelse etter forurensningsloven, og i god tid før aktiviteten igangsettes.»
                  

Venstre har varslet at de ønsker å støtte dette forslaget. 

Votering:

Forslaget fra Kristelig Folkeparti ble med 86 mot 13 stemmer ikke
                  bifalt.

(Voteringsutskrift kl. 03.0046)

Komiteen hadde innstilt: 

Stortinget samtykker i at Olje- og energidepartementet godkjenner plan for
                  utbygging og drift av Goliat. 

 Kristelig Folkeparti og Venstre skal stemme imot. 

Votering:

Komiteens innstilling ble bifalt med 87 mot 12 stemmer.

(Voteringsutskrift kl. 03.01.47)


                    
                    

 Etter ønske fra energi- og miljøkomiteen vil presidenten foreslå at taletiden blir
                  begrenset til 5 minutter til hver gruppe og 5 minutter til statsråden. 

Videre vil presidenten foreslå at det blir gitt anledning til tre replikker med
                  svar etter innlegg fra medlemmer av Regjeringen innenfor den fordelte taletid. 

Videre blir det foreslått at de som måtte tegne seg på talerlisten utover den
                  fordelte taletid, får en taletid på inntil 3 minutter. 

– Det anses vedtatt. 

 (ordfører for saken): La meg først for så vidt berømme forslagsstillerne her for
                  deres sterke engasjement i disse miljøspørsmålene. Men jeg tror vi her må holde
                  snørr og bart hver for seg, for å si det slik. Det er òg bra at det er interesse
                  og engasjement rundt denne saken og helhetlig tenkning. Det må vi ha rundt et
                  statlig selskap, eller selskap der staten har en stor eierandel. Spesielt i dette
                  selskapet har staten en svært stor eierandel, og derfor er staten å betrakte som
                  en dominerende eier. Men det som er litt synd, er at det som i utgangspunktet er
                  en sunn interesse for selskapet, i dette tilfellet etter mitt syn har blitt
                  kanalisert ut på en noe misforstått måte. Å være dominerende eier i et stort
                  selskap med tusenvis av ansatte, er et stort ansvar. Dette selskapet forvalter i
                  tillegg store, ja nesten ufattelige, verdier. Da å skulle søke å styre dette
                  selskapet etter nær sagt dagsform og innfallsmetode, er ikke bare populistisk, men
                  beint fram uansvarlig, etter min oppfatning. Hvordan staten skal opptre som eier,
                  har vært gjenstand for en bred drøfting og god saksbehandling i denne sal for bare
                  to år siden, i samband med eierskapsmeldingen – en sak som i hovedtrekk samlet
                  bred tilslutning her på Stortinget og der Kristelig Folkepartis representant
                  Sørfonn for øvrig var saksordfører på en forbilledlig måte. 

Statens engasjement skal i hovedsak kanaliseres gjennom de som sitter i styret på
                  vegne av staten. Staten har i tillegg årlige kontaktmøter med ledelsen i dette
                  selskapet. En skal òg ha med seg at selskapet er underlagt aksjeloven, med de
                  plikter som nettopp følger av det. Denne loven gjelder for alle aksjonærer,
                  inklusiv staten. Dersom en først starter med å gjøre unntak fra våre prinsipp om
                  statlig styring hver gang vi mener det er såkalt særlige gode grunner for det,
                  mener jeg at vi er ute på en farlig vei som det er vanskelig å komme vekk fra.
                  Staten må være en god og forutsigbar eier, det er den eneste måten man kan sikre
                  og videreutvikle de store verdiene som ligger i våre statlige selskap i et lengre
                  perspektiv. Det er det minste vi skylder det norske folk når vi forvalter disse
                  store verdiene på vegne av oss alle. Av den grunn tar Arbeiderpartiet og jeg sterk
                  avstand fra dette framlegget og mener at dette dokumentet må avvises, slik òg et
                  solid flertall gjør i innstillingen. 

Jeg vil presisere at dette ikke handler om saken i seg selv, men mer om man er for
                  eller mot oljesalg, som er et prosjekt vi ikke har tatt stilling til. At
                  forslagsstillerne kommer trekkende med dette representantforslaget dagen før
                  generalforsamlingen, sier mer enn tusen ord. Dette handler om grunnleggende
                  prinsipp for hvordan vi opptrer som eier i disse selskapene. I denne sammenheng må
                  ansvarlig styring gå foran kortsiktig populisme, og vårt forvalteransvar på vegne
                  av det norske folk må være det bærende prinsipp i denne saken. Derfor vil jeg i
                  dag stemme for å avvise det framlagte Dokument nr. 8-forslaget. 

 Fremskrittspartiet støtter ikke Kristelig Folkepartis forslag, av den enkle grunn
                  at i et demokratisk land bør vi unngå politisk styring av børsnoterte selskaps
                  prioriteringer. Det blir feil. Ønsker vi å oppnå noe politisk, må vi bruke de
                  generelle rammevilkårene og lovverket slik at en stimulerer eller forbyr bransjene
                  å gjøre slikt generelt, og ikke prøve å overstyre gjennom aksjekjøp på
                  generalforsamlinger. 

Jeg vil minne om at Canada er et suverent land, et demokratisk land med en
                  folkevalgt forsamling. Det er de som bestemmer hva som skal være lov eller ikke
                  lov i sitt land. Det framstår egentlig som ganske arrogant når en i den norske
                  politiske debatten kommer fra et rikt, og energirikt, land, og forteller Canada at
                  de ikke skal få lov til å utnytte sine energiressurser. Spesielt blir det en smule
                  hyklersk når vi vet at vi selv utvinner kull på Svalbard, som har et mye dårligere
                     CO

2

-regnskap enn oljesandprosjektet i Canada. Jeg har ikke hørt en
                  eneste fra SV eller Kristelig Folkeparti som har tatt til orde for at vi skal
                  stenge kullgruvene i Norge. Det er dessverre slik den politiske debatten er, en
                  henger seg på i symbolsaker og lager en masse styr i media. Jeg vil allikevel ikke
                  peke på Kristelig Folkeparti i denne sammenhengen, fordi syndbukken sitter hos SV
                  som på en måte har forledet Kristelig Folkeparti til å tro at det faktisk var
                  mulig å oppnå noe her. 

Det var miljøvernminister Erik Solheim som først begynte å diskutere dette høylytt
                  i den politiske debatten i Norge. Erik Solheim som i media og ikke minst på SVs
                  landsmøte, gikk ut og sa at nå må vi ta politisk styring og stoppe dette.
                  Regjeringspartimedlem Tore Nordtun fra Arbeiderpartiet burde ikke bli overrasket
                  over at noen opposisjonspartier hopper på, når regjeringsrepresentanter faktisk
                  gir uttrykk for at de vil noe. Det sier litt mer om SV og miljøpolitikken, som
                  stort sett har blitt retorikk og fryktelig lite politikk. Det blir en kamp mot
                  oljesand før generalforsamlingen, sågar etter generalforsamlingen, men ikke på
                  generalforsamlingen. Da synes jeg SV i den saken burde holdt seg for god til i det
                  hele tatt å uttrykke noe som helst, når de ikke kommer til å følge det opp. 

Det blir litt som det vi opplevde i Goliat-saken, der en i innstillingen til
                  budsjettet for inneværende år sier det er viktig å opprettholde letevirksomheten.
                  En sier i innstillingen til Goliat at Goliat-utbygging er viktig. En tar altså
                  ikke dissens på disse sakene i regjering, slik som de har gjort i saker som de
                  mener det er viktig å uttykke partistandpunkt i. Men når en kommer i media, er det
                  en helt annen sak. Når en kommer i debatter for å møte velgerne, kommer en med et
                  helt annet budskap enn det en sørger for å få flertall for på Stortinget. Det er
                  typisk SV å oppføre seg slik i denne sammenheng. 

Det som ikke henger sammen, er når SV ikke klarer å framføre en helhetlig politikk
                  som viser hvordan de mener at Canada eventuelt skulle møtt sine energibehov, når
                  de ikke får utnyttet de ressursene de har. Når de ikke tar inn over seg at Det
                  internasjonale energibyrået viser at selv innenfor et togradersscenario vil
                  forbruket av gass øke i verden, forbruket av olje vil være noenlunde stabilt, og
                  forbruket av kull vil reduseres. Hvis vi stopper enkelte lands mulighet for å
                  utvinne oljesand, kan det isolert sett være et godt ment miljøtiltak, sett i
                  forhold til å fortsette produksjonen av olje og gass på norsk sokkel. Men olje og
                  gass på norsk sokkel kan ikke dekke verdens energibehov alene, ei heller kan
                  fornybar energi, selv om vi skulle ønske det. Da vet vi at hvis en stopper
                  oljesandaktiviteter, blir det mer kull med et dårligere CO

2

-regnskap.
                  Det må en ta inn over seg i denne debatten. 

Og igjen: SV, og i denne sammenhengen også Kristelig Folkeparti, ville hatt
                  troverdighet med et slikt forslag og en slik retorikk, hvis de først hadde gått
                  inn for å stoppe norsk kullproduksjon. Da hadde en hatt en konsistent politikk.
                  Det er bare to dager siden SV stod på denne talerstol og argumenterte for akkurat
                  det motsatte, nemlig fortsatt kulldrift på Svalbard. 

Jeg utfordrer egentlig energiministeren til i denne sammenhengen å være med og
                  bidra til en mer faktabasert debatt, slik at debatten i framtiden – ut ifra et
                  klimaperspektiv – ikke blir at oljesand i utlandet er fæle greier, mens kull i
                  Norge er helt greit, men klarer å kvantifisere hva som er CO

2

-regnskap
                  innenfor de ulike energiteknologiene. Vi trenger en debatt og en klarhet i hva
                     CO

2

-regnskapet er hvis en bruker strøm i en elbil, som alltid vil
                  regnes som null gram utslipp, mens hvis en bruker strøm til oppvarming i hus, er
                  det 400 gram CO

2

 for hver kWh vi bruker. Det er en form for
                  regnskapsføring som gjør at en kan argumentere inn og ut akkurat det en ønsker,
                  avhengig av om en synes det er greit med strøm, eller ikke greit med strøm, og
                  greit med olje, eller ikke greit med olje. Vi må få klare fakta på bordet, som
                  gjør at vi har en konsekvent diskusjon om hva det handler om. 

 Det var en samlet opposisjon som ønsket at denne saken skulle behandles hurtig, at
                  man slapp å gå veien om komiteen, men tok den direkte i Stortinget, fordi
                  forslaget som var ønsket behandlet av Kristelig Folkeparti, var av en slik natur
                  at det hastet med å få et vedtak – dersom man gikk inn for det – i forkant av
                  generalforsamlingen. Det mener jeg det var arrogant av flertallet ikke å gå inn
                  for. At man nå har fått denne saken via komiteen, er en form for trenering av
                  saken, og det har jeg ikke noe problem med å si, selv om Høyre ikke støtter opp om
                  forslaget fra mindretallet. 

La meg veldig tydelig si at Høyre ønsker et begrenset statlig eierskap, et statlig
                  eierskap som er profesjonelt, et statlig eierskap som er forutsigbart, og et
                  statlig eierskap som overlater de forretningsmessige betraktningene til styret.
                  Det er også den klare begrunnelsen for hvorfor Høyre sier nei til denne typen
                  forslag. Vi kan ikke se at Stortinget gjennom Dokument nr. 8-forslaget er med på å
                  styre børsnoterte selskap, ei heller andre store statlig eide selskap. 

La meg også si at klimagassutslippene globalt må ned, og tempoet for nedgangen må
                  bli betydelig. Det er et samlet storting som ønsker en betydelig grad av satsing
                  på fornybar energi, men like fullt er det slik at dersom man legger togradersmålet
                  til grunn, vil den samlede bruken av petroleumsprodukter øke. 

Jeg har heller ikke noen problemer med å henvise til at Canada, som har et av de
                  mest stabile demokratiske styresett, fullt ut har rettighet over sine
                  naturressurser gitt av det canadiske parlament, og ikke det norske. Samtidig er
                  oljesand et produkt som dessverre har store miljømessige konsekvenser. Det er et
                  faktum at det trengs om lag tre liter vann for å produsere én liter råolje fra
                  oljesand, det er en betydelig energimengde som går med i produksjonen av oljesand,
                  og med dagens teknologi ser man dessverre svært mange dagbrudd, selv om den
                  teknologien som StatoilHydro ønsker å legge til grunn i Canada, ikke vil benytte
                  seg av det. Det gjør at jeg personlig mener oljesand er noe svineri med dagens
                  teknologi. 

Det er ut fra et miljøaspekt beklagelig at StatoilHydro ønsker å bruke 12
                  milliarder kr på nettopp det prosjektet, men jeg har samtidig ingen problemer med
                  at StatoilHydro, som et suverent selskap med ansvar for inntjening, gjør de
                  betraktninger de mener er nødvendige for å sikre selskapets videre inntjening og
                  dermed også danner basisen for fremtidig norsk velferd. 

Så vil jeg si at de betraktninger Ketil Solvik-Olsen tar opp i sitt innlegg
                  knyttet til kullkraft på Svalbard, er svært relevante. Hvordan enkelte, både fra
                  posisjon og fra opposisjon, kan henvise til dette prosjektet og samtidig ikke
                  trekke fram norske prosjekt, er på kanten av det hykleriske. 

Jeg synes likevel at den personen som fortjener virkelig betegnelsen hyklersk, er
                  statsråd Erik Solheim. Han burde ha vært her under debatten av denne saken. Han
                  var svært aktiv i forkant av behandlingen av denne saken, og ikke minst det faktum
                  at statsråden så ettertrykkelig ønsker å gjøre kjent sitt standpunkt, dermed
                  skulle man tro også Regjeringens standpunkt, at dette prosjektet ikke fortjener å
                  bli gjennomført, og at han nærmest ønsker å gå svært langt i å pålegge private
                  aksjonærer å stemme imot, når han selv som statsråd sitter musestille når
                  statsrådens kollega, olje- og energiministeren, med flere er med på å få
                  gjennomført prosjektet, synes jeg er en dobbeltmoral som ikke tjener Det norske
                  storting eller det demokratiske Norge. 

 Presidenten vil påpeke at «hyklersk» som betegnelse om kollegaer, politiske mot-
                  eller meddebattanter, ikke er et parlamentarisk uttrykk. 

 Kristelig Folkeparti fremmet dette forslaget to dager før generalforsamlinga –
                  ikke én dag før. Dette forslaget kan derfor ikke oppfattes som annet enn et
                  demonstrasjonsforslag, og det syns jeg er synd. Hadde Kristelig Folkeparti
                  virkelig villet få gjennomslag, hadde man benyttet en annen framgangsmåte. Det kan
                  ikke komme som noen overraskelse på Kristelig Folkeparti at det ikke er flertall i
                  dagens storting for å gjøre det partiet her foreslår. 

Det er SV de første til å beklage, fordi oljesandsaken er svært alvorlig. Jeg vil
                  derfor si høyt og tydelig: SV vil gjøre alt vi kan for å endre norsk
                  eierskapspolitikk på dette punktet. Vi kan ikke være bekjente av at et selskap som
                  det norske folk er majoritetseier av, går seg så totalt vill som de her har gjort.
                  Jeg skal argumentere mer for hvorfor. Men la meg først konkludere med at SV kommer
                  til å jobbe for at denne saken blir het i valgkampen. Det kan da ikke være veldig
                  overraskende at en statsråd som uttaler seg på et partis landsmøte, går ut
                  offensivt på partiets egen politikk og nettopp mobiliserer med tanke på
                  valgkampen. Vi tar til etterretning at flertallet er som det er i dagens storting,
                  men snart er det altså valg, og da vil vi mobilisere folket til å velge noe annet.
                  Da kommer vi som i sak er enige med hverandre her i dag, til å trenge hverandres
                  støtte. Det bør vi alle reflektere over, hvis det er saken som betyr noe, og det
                  bør den. 

Mange av oss har fått boka «Tar Sands» fra 2008, av den anerkjente forfatteren
                  Andrew Nikiforuk. Der kan vi lese følgende: 

Hvert fat tjæreolje, bitumen, produserer tre ganger så mye klimautslipp som
                        et fat konvensjonell olje. 

Tjæresand er verdens mest vannintensive oljeprodukt. Hvert fat krever
                        forbruk av tre fat friskt vann fra Athabasca River. 

Tjæresandindustrien bruker like mye vann hvert år som en by med to millioner
                        innbyggere. 

For å utvinne tjæreoljen brenner industrien nok fossilgass til å varme opp
                        fire millioner hjem. 

Tjæresandprosjektet i Alberta vil ødelegge eller industrialisere en skog på
                        størrelse med Florida, ødelegge det biologiske mangfoldet og hydrologien i
                        regionen for alltid. 

En rapport fra WWF i Storbritannia fra i fjor konkluderte med at det utnyttbare
                  potensialet for olje fra tjæresand og oljeskifer i Nord-Amerika vil gi utslipp på
                  980 milliarder tonn CO

2

. Med andre ord: Det blir tilnærmet umulig å nå
                  togradersmålet. At Fremskrittspartiets Ketil Solvik-Olsen ikke bryr seg, er ingen
                  overraskelse. 

Klima- og energirådgiver Arild Skedsmo skriver på Verdens Naturfond Norges
                  hjemmesider: 

«Mens verden ledere forhandler om hvordan vi kan begrense bruken av fossil
                     energi og fremme fornybare alternativer, er industrien nå i full gang med å
                     forlenge fossilalderen. Det er uheldig, men forståelig at olje- og gasselskaper
                     fortsetter den aktiviteten de har historisk kompetanse på, men det er noe helt
                     annet at selskapene nå satser massivt på å utvikle ny teknologi for å utvinne
                     energiressurser som oljesand og oljeskifer, som jorda ikke tåler at vi bruker.»
                  

Ifølge fondet vil tjæresandprosjektet låse oss til fossilalderen i 100 år på
                  overtid. CO

2

-håndtering er utelukket, fordi det er teknisk umulig.
                  Tjæreoljen vil i tillegg i hovedsak gå til å forsyne det amerikanske
                  transportmarkedet, som nå er inne i en viktig endringsperiode. Man skal gå fra
                  bensinslukende biler til energieffektive biler, delvis eller helt drevet på
                  elektrisitet. Kanskje vil oljesandprosjektet forsinke en slik nødvendig overgang.
                  Det vil i så fall være ille, fordi utslipp fra veitrafikk forårsaker en stor del
                  av det klimaproblemet de fleste av oss tross alt bekymrer oss for, med unntak av
                  Ketil Solvik-Olsen og noen av hans like. 

Verdens Naturfond hevder også at dette prosjektet har ført til det største
                  naturinngrepet som Norge noensinne har vært en del av indirekte gjennom
                  StatoilHydro. Vi snakker om forringelse eller destruksjon av et område tilsvarende
                  Sør-Norge. Hadde dette vært i Amazonas, ville vi ha brukt milliarder på å bevare
                  området, hevder Naturfondet. Vi snakker nemlig om villmark, om uberørt natur verdt
                  å ta vare på. Problemet er at Canada selv ikke er av den oppfatning. Vi må derfor
                  drive et aktivt påvirkningsarbeid overfor Canada, presse på for en ny klimaavtale.
                  Det hadde vært et kraftig signal om StatoilHydro hadde trukket seg ut av
                  tjæresandprosjektet. Det hadde blitt lagt merke til. 

Vår regjering har lagt opp til et mer aktivt og mer omfattende statlig eierskap
                  enn tidligere regjeringer. Det gir derfor en ekstra bismak at Statoils planer om å
                  investere i tjæresand i Canada ble kjent bare dager etter at Stortinget vedtok at 

«statlige selskaper skal være i fremste rekke når det gjelder miljøtiltak innen
                     sin bransje». 

Setningen er hentet fra Regjeringas egen eierskapsmelding. Det er vanskelig å se
                  at investeringene i tjæresand er i tråd med dette, og derfor må vi få på plass
                  nødvendige virkemidler for å styre StatoilHydro i tråd med intensjonene. 

Sigvald Oppebøen Hansen hadde her overteke
                  presidentplassen. 

 Helt fra den spede begynnelse har utviklingen av norsk oljevirksomhet skjedd i en
                  kombinasjon av industrielle og kommersielle strategier på den ene siden, og aktiv
                  politikk gjennom myndighetsbestemte krav på den andre siden. Dette har gitt en
                  virksomhet som drives med høy kvalitet og høye miljøstandarder i internasjonal
                  målestokk. StatoilHydro står naturlig nok helt sentralt i dette bildet. Dette har
                  vi vært stolte av, og dette bildet har profilert norsk oljevirksomhet og norsk
                  industri over hele verden. 

Vårt ledende oljeselskap, StatoilHydro, kjøpte seg i 2007 opp i oljesandproduksjon
                  i Canada. Vi står dermed overfor den paradoksale situasjonen at StatoilHydro nå
                  tar mål av seg til å produsere olje gjennom en av de mest utslippsintensive
                  formene for oljeproduksjon. 

Det er lett å forstå Erik Solheims uttalelse til SVs landsmøte hvor han uttalte –
                  og jeg så ham i salen nå: 

«(…) det ikke er akseptabelt at et nesten helt statlig eid selskap ser sin
                     framtid i oljesand i Canada.» 

Det er verre å forstå at regjeringen han sitter i, står for et helt annet syn. 

Flertallet i komiteen viser til prinsippene for statlig eierskap som Stortinget
                  gav sin tilslutning til i forbindelse med stortingsmeldingen Et aktivt og
                  langsiktig eierskap. Kristelig Folkeparti står bak disse prinsippene og merknadene
                  her. 

Normalt er svaret på spørsmål om statlig inngripen i statlig eide selskaper at
                  styret har ansvaret for selskapenes drift, mens staten utøver sin eiermakt gjennom
                  generalforsamlingen. Men det vi nå drøfter, er en overordnet, strategisk
                  investering som har store, negative miljøkonsekvenser, og som var oppe til
                  behandling på generalforsamlingen. Likevel ønsker ikke Regjeringen å bruke
                  eiermakten. Det er vanskelig å forstå at dette er i tråd med eierskapsmeldingen,
                  herunder dens klare føringer når det gjelder betydningen av bedrifters
                  samfunnsansvar og hensyn til miljøet i utøvelsen av det statlige eierskapet. 

Dette er ikke dobbeltmoral i forhold til kulldrift på Svalbard, fordi dette er et
                  nytt strategisk område som StatoilHydro gikk inn på i 2007. Fra den dagen
                  StatoilHydro offentliggjorde at de gikk inn på dette området, har Kristelig
                  Folkeparti hatt dette engasjementet. Vi har tatt saken opp med statsrådene, både
                  her i salen og på andre måter, så dette har ingenting med populisme å gjøre. 

I denne aktuelle saken er situasjonen at de private eierne er uenige med staten om
                  det er riktig for StatoilHydro å engasjere seg videre i det sterkt forurensende
                  oljesandprosjektet. Det viste seg også i voteringen på generalforsamlingen, hvor
                  flere private, kommersielle eiere stemte for forslaget om å trekke seg ut, og enda
                  flere valgte å være avholdende. Hvorfor skal staten som eier være mer
                  tilbakeholden enn private eiere med å ta standpunkt til hva som er en bærekraftig
                  strategi for selskapet? Skal staten som eier være mer tilbakeholden enn private
                  eiere med å ta standpunkt til hva som er godt samfunnsansvar? 

StatoilHydros investeringer har utløst en offentlig debatt og har høstet mye
                  kritikk, ikke minst fra Regjeringen selv. 

Det kan ikke være slik at det er lettere for både fagbevegelse,
                  miljøorganisasjoner og andre instanser – som har sterke meninger om faglige
                  rettigheter, miljøhensyn eller andre etiske forhold i enkeltprosjekter i store
                  selskaper – å møte forståelse hos private eiere enn hos staten. Det kan vel heller
                  ikke være dette Regjeringen la opp i eierskapsmeldingen? Men det er det som synes
                  å være konsekvensen av flertallets holdning i denne saken. Her har vi andre
                  private eiere som vil ta større miljøhensyn, og flertallets eneste budskap er at
                  dette vil vi ikke ta i. 

Det er stadig større grunn til å spørre hvilken rolle miljøvernministeren egentlig
                  har i denne regjeringen. Jeg må også si at det er stadig større grunn til å spørre
                  hvilken rolle SV har i denne regjeringen – med Goliat for noen minutter siden og
                  oljesand i denne debatten. Begge to er de imot. De stemmer for, og jeg skjønner
                  ikke at det holder. 

Jeg tar med dette opp forslaget som Venstre og Kristelig Folkeparti står bak i
                  denne innstillingen. 

 Representanten Line Henriette Holten Hjemdal har teke opp det forslaget ho
                  refererte til. 

 Lat meg starte her: I Senterpartiet er vi tilhengarar av ein sterkt offentleg
                  eigarskap, vi er tilhengarar av ein aktivt eigarskap, og vi er tilhengarar av ein
                  eigarskap som blir nytta til å fremje omsynet til miljø og klima, ikkje omvendt. 

I brevet frå Olje- og energidepartementet til komiteen blir det vist til
                  eigarskapsmeldinga. Der står det følgjande: 

«Regjeringen har i St.meld. nr. 13 (2006–2007) Et aktivt og langsiktig
                     eierskap, gitt uttrykk for at den ønsker at statlig eide selskaper skal være i
                     fremste rekke når det gjelder miljøtiltak innen sin bransje.» 

Og i Regjeringa sitt årlege eigarpolitikkdokument står det følgjande: 

«… det forventes at arbeidet med miljøspørsmål i det enkelte selskap må skje
                     systematisk og dekke hele verdikjeden i virksomheten.» 

Det kan godt hende at den oljesandinvesteringa som StatoilHydro no er inne på, er
                  eit symptom på at vår eigarskap må bli tydelegare, også når det gjeld kva type
                  aktivitetar vi ynskjer. Då er rette kanalen for å ta det opp til diskusjon ved
                  revisjon av den samla utøvinga av statleg eigarskap, og ikkje gjennom
                  enkeltrepresentantforslag i Stortinget. Skulle vi gå inn på ein slik praksis, er
                  vi i realiteten med på å undergrave den offentlege eigarskapen. Ein robust
                  offentleg eigarskap må vere meir føreseieleg enn som så. Det betyr ikkje at ein
                  skal la vere å styre. 

Vi i Senterpartiet er svært lite begeistra for oljesandaktiviteten til
                  StatoilHydro. Det er ein ureinande aktivitet, den er ikkje miljøfremjande og denne
                  type aktivitet møter på ingen måte dei miljøutfordringane som verda står overfor.
                  Men kva mål og kva krav vi har på f.eks. miljø når det gjeld eigarskap, vil vi
                  lyfte fram ved krossvegar i denne sal når vi drøftar vår samla offentlege og
                  statlege eigarskap. 

 (komiteens leder): Venstre har stilt seg undrende til StatoilHydros
                  oljesandengasjement i Canada. Det er et dårlig miljøprosjekt som selskapet ikke
                  burde vært inne i. Det er jo ikke å blande seg inn i kanadisk politikk og
                  ressursforvaltning. Det er et synspunkt på hvordan et oljeselskap med et sterkt
                  statlig eierinnslag bør prioritere. 

Det er ikke vanskelig å få tilslutning til det synspunktet jeg nå har framført,
                  ser det ut for. Til VG sa Marianne Marthinsen fra Arbeiderpartiet at Statoil ikke
                  burde gått inn i dette prosjektet. Og hun legger til at det er bra om en slutter
                  seg til forslaget om å trekke seg ut. Det konkluderte Marianne Marthinsen med
                  overfor VG. Det er en annen konklusjon enn den hennes partifelle Tore Nordtun
                  trakk i dag, og det skal bli spennende å se om Marianne Marthinsen følger det
                  synspunktet som hun målbar overfor VG. 

Erik Solheim, vår miljøvernminister, har også vært en av dem som har sagt at dette
                  er et dårlig miljøprosjekt. Erik Solheim har faktisk fungert som politisk hare i
                  denne saken. Det er han som har dratt opp feltet mer enn noen annen. Det er han
                  som har bestemt fart, og det er han som har bestemt retning, og så hopper han ut
                  av feltet en runde før mål. Tore Nordtun sier til VG at han undrer seg over dette
                  engasjementet, dvs. Tore Nordtun sier mer korrekt at StatoilHydros «satsing på
                  oljesand skurrer». Det tyder på at det i denne sal er et flertall som er undrende
                  og skeptiske til dette engasjementet. 

Når det gjelder synspunktet om å bruke eierskapet, har det vært mulig å få
                  tilslutning til den tenkning som ligger bak Kristelig Folkeparti og Venstres
                  forslag. 

Erik Solheim var klinkende klar på landsmøtet i SV. Her både kunne og burde staten
                  styre og gi beskjed til StatoilHydro om at dette engasjementet burde avvikles.
                  Etterpå har vi fått klarhet i at det utsagnet kun var ment for internt bruk. Det
                  hadde ingen gyldighet utover landsmøtesalen til SV. 

Det forslaget som Kristelig Folkeparti og Venstre har fremmet, har et klart
                  budskap, og det er utformet på en klok måte, som bygger på respekt for den
                  arbeidsdeling som det er mellom eier og styrende organer. 

Etter generalforsamlingen i StatoilHydro, der forslaget om å avvikle
                  oljesandengasjementet ble nedstemt, har SV fortsatt sin dobbelkommunikasjon.
                  Overskriften i Dagbladet var etterpå «SV-opprør mot oljesandvedtak». Ifølge
                  Dagbladet skal bl.a. Inga Marte Thorkildsen skrive til statsråden og kreve et
                  svar, kreve en forklaring, på hvordan det henger sammen at staten ikke stemte imot
                  oljesandprosjektet på generalforsamlingen. 

Jeg ser fram til statsrådens innlegg, og til å få innsikt i de svarene som han har
                  gitt til opprørerne i SV. 

 Jeg er glad for at flertallet i komiteen slutter seg til mitt syn i denne saken.
                  Det er helt i tråd med prinsippene om eierstyring, som er nedfelt i
                  stortingsmeldinga om eierskap fra 2006. Et bredt flertall i Stortinget stilte seg
                  bak denne meldinga, hvor det bl.a. står at den forretningsmessige ledelsen av
                  selskapet og ansvaret for den, ligger hos selskapsledelsen. Jeg er overrasket over
                  at mindretallet i komiteen ser ut til å ville fravike disse prinsippene i dette
                  tilfellet. 

Så viser mindretallet i innstillinga til at selskapet også bør ha et engasjement i
                  andre energibærere. Det er jeg enig i. Det er et satsingsområde for StatoilHydro,
                  og senest understreket på selskapets generalforsamling 19. mai i år. Her ble
                  vedtektene endret til også å omfatte virksomhet i andre energiformer. Det betyr
                  økt satsing på fornybar energi. 

Mindretallet viser også til de globale miljøutfordringene vi står overfor. Det er
                  store utfordringer som undertegnede fullt ut deler bekymringene for. Men samtidig
                  er det åpenbart at denne typen spørsmål må løses på en helt annen måte, og på en
                  langt bredere måte, enn det som foreslås i denne saken. 

Fra Regjeringens side har vi et bredt engasjement når det gjelder klimaspørsmål.
                  Det er nedfelt i klimaforliket i Stortinget, et forlik som Regjeringen jobber med
                  basis i. 

Når det gjelder StatoilHydros engasjement i Canada, er det en illustrasjon på at
                  staten må kunne håndtere flere roller samtidig. Vi må kunne klare å være en
                  langsiktig og forutsigbar eier på den ene siden, samtidig som vi jobber aktivt for
                  å løse de klimautfordringene som vi står overfor på den andre siden. 

Mindretallets forslag vil bidra til å svekke troverdigheten til det statlige
                  eierskapet. Det vil føre til en sammenblanding av disse rollene. Det er en
                  betydelig utfordring. En slik sammenblanding er ikke forenlig med aksjelovgivinga
                  eller med statens eierskapsprinsipper. 

 Det blir replikkordskifte. 

 I forbindelse med St.meld. nr. 13 for 2006–2007, Et aktivt og langsiktig eierskap,
                  var Ingebrigt S. Sørfonn fra Kristelig Folkeparti ordfører for saken. Han uttalte
                  følgende: 

«Ein styrer ikkje via politiske signal direkte til bedriftene, men ein styrer
                     via dei styrerepresentantane ein har valt inn i dei styrande organa, og som
                     myndigheitsutøvar via dei regulatoriske tiltaka og rammevilkåra som vert
                     gjevne. Det er derfor vi presiserer dette tydelig. Det står faktisk òg i
                     meldinga frå regjeringa, og eg går ut frå at representanten for
                     regjeringspartia er einig i det som står der, at regulatoriske tiltak er
                     viktigare som styringsdokument enn ei politisk styring som minner om heilt
                     andre regime.» 

Er representanten Sørfonns uttalelse knyttet til statens eierskapsutøvelse ei god
                  formulering? 

 Jeg tror jeg kan svare veldig kort og presist på det. Svaret på det er ja, det er
                  en presis beskrivelse av også det jeg utdypet i mitt innlegg nettopp. 

 Det ble referert gjennom media og også fra en tidligere taler at representanten
                  Inga Marte Thorkildsen har skrevet brev til statsråden. Hva var statsrådens svar
                  på det? 

 Undertegnede og representanten Thorkildsen har hatt samtaler, konstruktive
                  samtaler, om disse spørsmålene. Utover det har ikke jeg noe behov for å kommentere
                  innholdet i dem fra denne talerstolen. 

 Jeg synes statsråden har vært rimelig klar, og det er bra. 

Men jeg vil henvise litt til representanten Thorkildsens innlegg, der en fikk
                  inntrykk av at grunnen til at i hvert fall SV og gjerne regjeringspartiene stemte
                  i mot, var at forslaget kom så sent, bare to dager før generalforsamling, og
                  derfor måtte det oppfattes som et markeringsforslag og ikke som et reelt forslag.
                  Det vil jo da indikere at hvis forslaget hadde blitt fremmet tidligere, ville en
                  behandlet det med et annet resultat. Ville statsråden under noen omstendighet sagt
                  at om dette forslaget hadde blitt fremmet én måned tidligere, to måneder
                  tidligere, ville det gjort en forskjell? Jeg antar jo at statsråden vil si at
                  politikken til Regjeringen hadde ligget fast uansett, og at det ikke har noe å si
                  det tidspunktet som forslaget ble fremmet på. Hva mener statsråden om det? Har
                  tidspunktet noe å si? 

 Jeg tror jeg kan uttrykke meg på følgende måte: Det faktum at forslaget ble
                  fremmet i Stortinget, viser at forslaget ikke kan vedtas. Med det mener jeg at de
                  rollene som jeg er opptatt av, også i mitt innlegg, og det behovet vi har for
                  ryddighet i forhold til styring, er sånn at det ikke er mulig å drive et stort
                  selskap basert på styring via forslag i Stortinget. Det vil over tid føre til en
                  utvikling som ingen er tjent med, og aller minst de av oss som er opptatt av et
                  statlig eierskap. 

 Replikkordskiftet er omme. 

Dei talarane som heretter får ordet, har ei taletid på inntil 3 minutt. 

 Som jeg sa i mitt tidligere innlegg, er det normalt at man skal bruke
                  generalforsamlingen i slike saker som vi i dag drøfter. La meg få sitere fra
                  eierskapsmeldingen: 

«Innenfor de generelle og spesielle rammer som Stortinget fastsetter for
                     virksomheten, fremmer staten som eier sine interesser gjennom
                     generalforsamling/foretaksmøte.» 

Og videre: 

«Bestemmelsen i aksjeloven/allmennaksjeloven § 5-1 innebærer at statsråden
                     gjennom generalforsamlingen står i et overordningsforhold til styret i
                     statsaksjeselskaper, og kan gi instrukser som styret har plikt til å følge.»
                  

Og la meg sitere fra innstillingen: 

«Komiteen strekar under at staten som eigar må setja resultatmål for selskapa om
                  langsiktig marknadsmessig avkastning i dei selskapa der staten primært har
                  forretningsmessige mål. Dette er ikkje til hinder for at staten som eigar samtidig
                  klårgjer forventningar om at selskapa har eit sterkt fokus på korleis omsyna til
                  m.a. miljø, omstilling, mangfald, etikk, samt forsking og utvikling kan fylgjast
                  opp i selskapa si utforming og oppfølging av forretningsmessige strategiar.» 

Dette sa komiteen. Dette gav Stortinget sin tilslutning til. Det var på denne
                  bakgrunn at vi bad om at Regjeringen brukte muligheten på generalforsamlingen til
                  å følge opp Stortingets vilje. 

Hvis vi tar denne konkrete saken, har representanten fra Høyre sagt at oljesvinn
                  er noe svineri, representanten fra SV har sagt at dette er en viktig valgkampsak.
                  SV vil jobbe for at StatoilHydro trekker seg ut av denne aktiviteten.
                  Senterpartiet har sagt det samme. Arbeiderpartirepresentantene har sagt at de ikke
                  har tatt stilling til saken. Da er det egentlig bare Fremskrittspartiet den
                  rød-grønne regjeringen har støtte fra i denne konkrete saken. Ja, ja – kanskje vi
                  ser en ny regjeringsforbindelse mellom noen partier, som noen av oss håper ikke
                  skal regjere sammen i forhold til denne saken. 

 Det var representanten Thorkildsen som fikk meg til å ta ordet. Jeg håper
                  Thorkildsen vil prøve å avklare litt om sin politikk og få en helhet i den
                  politikken som nå har blitt ført. 

I Thorkildsens innlegg kom det altså klart fram at SV stemmer imot Kristelig
                  Folkepartis forslag. Vi vet fra to dager siden at SV stemmer for videre kulldrift
                  i Norge. Men det er altså Fremskrittspartiet som får kjeften for det som
                  StatoilHydro nå gjør, og det er vi som skal bære alle klimabyrder som StatoilHydro
                  påfører verden. SV tar altså ikke noe ansvar for de vedtak de selv er med på, og
                  for den regjeringen de sitter i. Denne kritikken mot Fremskrittspartiet kommer
                  altså fra SV, som i dag stemmer for å bygge ut Goliat, og som i innstillingen til
                  budsjettet for inneværende år, snakket varmt om viktigheten av å utvikle norsk
                  olje- og gassindustri, og ikke minst å ivareta og opprettholde letevirksomheten.
                  Jeg klarer ikke å få dette til å rime når representanten Thorkildsen med relativt
                  kraftig røst, sannsynligvis i frustrasjon over sin egen politikk, kjefter på
                  Fremskrittspartiet. 

Jeg har også merket meg at statsråden sier at det ikke er gjennom forslag fra
                  Stortinget man skal dirigere selskapene, mens SV hovedargument for ikke å støtte
                  forslaget, var at det var fremmet for sent. Dette viser jo bare at uansett hva SV
                  sier, ville forslaget ikke fått støtte fra den regjeringen SV støtter. 

I tillegg kunne jo representanten Thorkildsen og SV, hvis de faktisk mente det de
                  hevder de mener, men som de ikke kan støtte fordi forslaget ble fremmet så sent,
                  selv ha fremmet det forslaget hvis de mente det var viktig – hvis de faktisk som
                  parti mente noe med å gjennomføre det. 

Så vil jeg også bare minne representanten Thorkildsen om når det gjelder klima og
                     CO

2

-utslipp, at Canada har Kyoto-forpliktelser. Økning av
                     CO

2

-utslipp som følge av energiprosjekt de selv iverksetter, er
                  Canadas anliggende. De har rammer for hva de kan slippe ut, og de
                  industriprosjektene de setter i gang, vil måtte komme inn under de rammene. Ergo:
                  Hvis SV selv tror på den Kyoto-avtalen som de forsvarer, vil det i seg selv være
                  begrensende for at de globale CO

2

-utslipp ikke øker som følge av dette. 

Til slutt ber jeg også representanten Thorkildsen begynne å peke på alle disse
                  fornybarenergiprosjektene som en snakker om en skal komme med i stedet. En vet at
                  i løpet av fire år har en ikke fått noen økning i småkraftutbyggingen,
                  sannsynligvis på grunn av SVs politikk i Soria Moria-erklæringen. En har ikke en
                  eneste vindmølle å vise til som har blitt realisert i Norge som følge av rød-grønn
                  politikk. Det som skjedde hos Enova i går, der en avlyser tildeling av støtte
                  samme dag som en innsetter nytt styre, uten noe forvarsel, viser bare hvorfor en
                  ikke får resultater. 

Jeg regner ikke med at representanten Thorkildsen tar ordet for å forklare, men
                  jeg synes det er verdt å bemerke det likevel. 

 Fleire har ikkje bedt om ordet i sak nr. 19. 

(Votering, sjå side 4019) 





                    

 Under debatten har Line Henriette Holten Hjemdal satt fram et forslag på vegne av
                  Kristelig Folkeparti og Venstre. 

Forslaget lyder: 

«Stortinget ber Regjeringen gjennom sin innflytelse i StatoilHydros styrende
                     organer sørge for at selskapet trekker seg ut av oljesandaktiviteter i Canada.»
                  

Det voteres alternativt mellom dette forslaget og komiteens innstilling. 

Komiteen hadde innstilt: 

Dokument nr. 8:109 (2008–2009) – representantforslag fra stortingsrepresentantene
                  Dagfinn Høybråten og Line Henriette Holten Hjemdal om at staten sørger for at
                  StatoilHydro trekker seg ut av oljesandaktiviteter i Canada – avvises. 

Votering:

Ved alternativ votering mellom komiteens innstilling og forslaget fra
                  Kristelig Folkeparti og Venstre ble innstillingen bifalt med 87 mot 12
                  stemmer.

(Voteringsutskrift kl. 03.02.44)


                    
                    

 

Ingen har bedt om ordet. 

(Votering, sjå side 4020) 





                    

 Det voteres over forslag fra stortingsrepresentant Torbjørn Andersen på vegne
                     av Fremskrittspartiet, Høyre, Kristelig Folkeparti og Venstre oversendt fra
                     Odelstingets møte 9. juni 2009: 

«Stortinget ber Regjeringen oppnevne et faglig utvalg som skal gå gjennom
                        ulike teknologiske løsninger som kan gi en sikker og mer skånsom
                        kraftoverføring i sårbare naturområder i fremtiden. Regjeringen bes
                        presentere utvalgets anbefalinger for Stortinget på en egnet måte senest i
                        løpet av 2011.» 

Votering: 

Forslaget fra Fremskrittspartiet, Høyre, Kristelig Folkeparti og Venstre ble
                     med 51 mot 47 stemmer ikke bifalt. 

(Voteringsutskrift kl. 03.03.08) 


                    
                    

 

Ingen har bedt om ordet. 

(Votering, sjå side 4020) 





                    

 Det voteres over forslag fra stortingsrepresentant Ivar Kristiansen på vegne av
                     Høyre, Kristelig Folkeparti og Venstre oversendt fra Odelstingets møte 9. juni
                     2009: 

«Stortinget ber Regjeringen utarbeide retningslinjer for fremføring av
                        kabler i sentralnettet som åpner for økt bruk av jord- eller sjøkabel i
                        konfliktområder og hvor alternativ kabling kan redusere konfliktnivået og
                        belastningen på miljøet.» 

Votering:

Forslaget fra Høyre, Kristelig Folkeparti og Venstre ble med 67 mot 30
                     stemmer ikke bifalt.

(Voteringsutskrift kl. 03.03.32)


                    
                    

 

Ingen har bedt om ordet. 

(Votering, sjå side 4020) 





                    

 Det voteres over forslag fra stortingsrepresentant Torbjørn Andersen på vegne
                     av Fremskrittspartiet oversendt fra Odelstingets møte 9. juni 2009: 

«Stortinget ber Regjeringen foreslå klare retningslinjer for
                        kostnadsfordelingen mellom netteier og kraftprodusent når det gjelder
                        utbygging av nytt nett som er utløst av tilknytningsplikten.» 

Høyre vil støtte dette forslaget. 

Votering:

Forslaget fra Fremskrittspartiet ble med 64 mot 35 stemmer ikke
                     bifalt.

(Voteringsutskrift kl. 03.03.57)


                    
                    

 

Ingen har bedt om ordet. 

(Votering, sjå side 4020) 





                    

 Det voteres over forslag fra stortingsrepresentant Torbjørn Andersen på vegne
                     av Fremskrittspartiet oversendt fra Odelstingets møte 9. juni 2009: 

«Stortinget ber Regjeringen utarbeide forslag til regelverk som skal
                        klargjøre om en investering i ny kraftproduksjon er samfunnsmessig lønnsom.»
                     

Votering:

Forslaget fra Fremskrittspartiet ble med 77 mot 22 stemmer ikke
                     bifalt.

(Voteringsutskrift kl. 03.04.25)


                    
                    

 

Ingen har bedt om ordet. 

(Votering, sjå side 4020) 





                    

 Det voteres over forslag fra stortingsrepresentant Torbjørn Andersen på vegne
                     av Fremskrittspartiet oversendt fra Odelstingets møte 9. juni 2009: 

«Stortinget ber Regjeringen utarbeide forslag til en nettpolitikk som ikke
                        belaster enkeltregioner.» 

Votering:

Forslaget fra Fremskrittspartiet ble med 78 mot 21 stemmer ikke
                     bifalt.

(Voteringsutskrift kl. 03.04.45)


                    
                    

 

Ingen har bedt om ordet. 

(Votering, sjå side 4020) 





                    

 Det voteres over forslag fra stortingsrepresentant Torbjørn Andersen på vegne
                     av Fremskrittspartiet oversendt fra Odelstingets møte 9. juni 2009: 

«Stortinget ber Regjeringen om å legge til rette for konkurranseutsetting av
                        drift og vedlikehold av strømnettet.» 

Høyre vil støtte dette forslaget. 

Votering:

Forslaget fra Fremskrittspartiet ble med 62 mot 36 stemmer ikke
                     bifalt.

(Voteringsutskrift kl. 03.05.08)


                    
                    

 Etter ønske frå energi- og miljøkomiteen vil presidenten foreslå at debatten blir
                  avgrensa til 1 time og 25 minutt, og at taletida blir fordelt slik på gruppene: 

Arbeidarpartiet 30 minutt, Framstegspartiet 20 minutt, Høgre 10 minutt,
                  Sosialistisk Venstreparti 10 minutt, Kristeleg Folkeparti 5 minutt, Senterpartiet
                  5 minutt og Venstre 5 minutt. 

Vidare vil presidenten foreslå at det blir gitt anledning til replikkordskifte på
                  inntil fem replikkar med svar etter innlegg frå medlemer av Regjeringa innanfor
                  den fordelte taletida. 

Vidare blir det foreslått at dei som måtte teikne seg på talarlista utover den
                  fordelte taletida, får ei taletid på inntil 3 minutt. 

– Det blir sett på som vedteke. 

 (ordfører for saken): Utgangspunktet for denne forvaltningsplanen er behovet for å
                  legge til rette for en bærekraftig utvikling av viktige næringer som fiskeri,
                  petroleum, skipsfart, reiseliv og energivirksomheter samtidig som begrensninger og
                  restriksjoner skal trygge naturverdiene i havområdet. 

Det er på mange måter de lange linjene for forvaltningen som trekkes opp i planen.
                  Planen skal være dynamisk og oppdateres jevnlig, senest i 2014, og fullstendig
                  revisjon skal foretas i 2025. 

Utgangspunktet er veldig bra. Miljøtilstanden i Norskehavet er god. Ja, det er
                  slik at Norskehavet er et av de reneste havområder i verden og relativt sett
                  uberørt av direkte påvirkning. 

Det har vært og er en bred tilslutning til forvaltningsplanen. Ytterpunktene går
                  mellom petroleumsinteressene på den ene siden og miljøinteressene på den andre.
                  Når disse ytterpunktene i synet på planen går litt i hver sin retning, er det
                  kanskje et godt grunnlag for å slå fast at planen er balansert. 

Når det gjelder komiteens behandling av forvaltningsplanen, er jeg gledelig
                  overrasket over den brede tilslutning som planen faktisk får. Med bakgrunn i de to
                  siste sakene Stortinget nå har debattert, skulle en nesten ikke tro det var mulig,
                  men så er tilfellet i denne saken. Likeledes har en samlet komité sluttet seg til
                  prinsippet om en helhetlig kunnskaps- og økosystembasert forvaltning. Det er grunn
                  til å si at vi på dette området nok en gang stadfester at vi har flyttet
                  politikken et steg i riktig retning. Det er kunnskapsbasen og fornuftige
                  forvaltningsprinsipper som er det styrende, og ikke ideologi. På denne bakgrunn er
                  det grunn til å gi Regjeringen ros for det arbeidet som er nedfelt i de
                  konklusjoner og føringer som stortingsmeldingen gir. 

Det som derimot kan gi grunnlag for bekymring, er de forhold vi selv ikke har
                  direkte kontroll med. Norskehavet er, som alle andre havområder, påvirket av
                  langtransporterte forurensninger. Ett eksempel er havforsuring, som det kan
                  forventes mulige skadevirkninger av allerede i 2025. Jeg mener mye oppmerksomhet
                  må rettes inn mot denne problemstillingen i årene som kommer. 

Norskehavet er opphavet til og grunnlaget for en betydelig andel av den samlede
                  norske verdiskaping. En samlet komité er svært opptatt av at denne planen skal,
                  innenfor miljømessige sikre rammer, legge til rette for økt verdiskaping og økt
                  produksjon i årene framover. 

Skal jeg personlig tillate meg å karakterisere planen på ett område som ikke er
                  nevnt, er det min mening at planen undervurderer noe den verdi- og
                  sysselsettingsfaktor som ligger i de muligheter som Norskehavet har å by på. 

I Norskehavet finner vi de største fiskebestandene i Nordøst-Atlanteren, bestander
                  vi deler med andre land. I dette området finner vi gyte- og oppvekstområder for
                  flere av de viktigste artene. Norge har derfor et spesielt ansvar med hensyn til å
                  sikre områdene mot påvirkninger som kan skade disse ressursene for ettertiden. 

Forvaltningen av de levende marine ressursene er basert på bærekraftig høsting.
                  Dette forvaltningsprinsippet er understreket i havressursloven som trådte i kraft
                  1. januar i år. 

Et eksempel på god forvaltning er gjenoppbyggingen av norsk vårgytende sild. De
                  viktigste gyteområdene finnes utenfor Møre. Forvaltningsplanen tar hensyn til
                  dette forholdet, og i innstillingen understrekes dette. 

Fiskerne har mer enn tusen års tradisjon for å høste av havet rett utenfor
                  stuedøren. I dag er 14 500 årsverk direkte sysselsatt i fiskeri- og
                  havbruksnæringen i de fire fylkene som grenser inn til forvaltningsplanområdet. Nå
                  er det vi som bærer ansvaret for å ha en forvaltning som gjør at denne tradisjonen
                  kan bæres videre i nye tusen år. 

Petroleumsvirksomheten er den største næringen planen håndterer. I Norskehavet har
                  det vært petroleumsaktivitet siden 1993, da Draugen hadde sin oppstart. I 40 år
                  har Norge vært en olje- og energinasjon med betydelig utvikling, mye takket være
                  denne industrien. Utviklingen i en rekke næringer kan relateres til denne
                  næringsaktiviteten. Svært mye av teknologi- og kunnskapsutviklingen i Norge kommer
                  jo som en konsekvens av dette. Det er blitt et norsk fortrinn at det har vært og
                  blir stilt strenge krav til petroleumsaktiviteten. Restriksjoner og begrensninger
                  er krevende, men det har gitt oss en industri i verdensklasse med tanke på
                  kunnskap, teknologiløsninger og miljøstandard. Et godt eksempel på kunnskap og
                  teknologiutvikling kan knyttes til Kristin-feltet. Går vi noen få år tilbake, var
                  det helt utenkelig at Kristin-feltet kunne bygges ut og settes i drift. Dybde,
                  trykk, temperatur og formasjoner skulle tilsagt at feltet ikke ble utviklet.
                  Utfordringene ble løst, og i dag er det slik at de henter opp gass og kondensat
                  hver eneste dag fra nesten 5 000 meters dyp. Trykk og temperatur i reservoaret er
                  på henholdsvis 900 bar og 170

o

C. Ja, det er høyere enn i
                  noe felt som hittil er bygd ut på norsk sokkel. 

Dette er et godt eksempel på at framtidens utfordringer eller dagens problemer kan
                  løses. Det er derfor viktig at petroleumsvirksomheten gis muligheter for utvikling
                  ved at nye interessante leteområder gjøres tilgjengelig når kunnskaps- og
                  teknologiomfang tilsier dette. Dette er det to grunner til: kunnskaps- og
                  teknologidrivingen i bransjen og den samlede verdiskapingen som olje- og
                  gassnæringen representerer. Skal vi framheve og videreutvikle det norske
                  velferdssamfunnet, posisjonere oss for en karbonnøytral framtid og i tillegg være
                  en hjelpende hånd for de menneskene som virkelig trenger bistand rundt om i
                  verden, vil det være en forutsetning at vi legger til rette for en slik utvikling. 

Det har vært relativt få konflikter mellom fiskeriene og petroleumsaktiviteten i
                  de 40 årene som petroleumsvirksomheten har vært i norske havområder. I de senere
                  årene har utvidede seismiske undersøkelser krevd mer og mer plass på bekostning av
                  fiskernes behov. Selv om de seismiske undersøkelsene er tidsbegrenset, har det
                  vært tilløp til konflikter. Det er derfor grunn til å være tilfreds med at
                  Regjeringen har fulgt opp denne interessemotsetningen, og at det kommer nye regler
                  nå fra 1. juli i år. Men jeg understreker at det må arbeides kontinuerlig for å
                  dempe interessemotsetningene. Konfliktpotensialet må ned. 

Norskehavet har som sagt unike naturverdier. Noen områder er særlig viktige for å
                  bevare helheten i framtiden. Kystsonen har stor betydning for en rekke aktiviteter
                  og mye liv. Mørebankene, Haltenbanken og Sklinnabanken er viktige gyteområder.
                  Sularevet og Iverryggen har sine korallrev. Eggakanten er viktig med sin
                  mangesidige betydning. Den arktiske front og Jan Mayen har betydelige miljøverdier
                  i form av store sjøfuglkolonier, store forekomster av plankton, fisk og
                  sjøpattedyr. Skal disse områdene omtales med tilbørlig respekt, burde det vært
                  holdt et lengre foredrag. Det skal ikke jeg, men bare understreke områdenes store
                  betydning. 

Vi vet at det er omdiskutert å åpne for aktivitet i tilknytning til f.eks. Jan
                  Mayen. Men samtidig er det troen på og tilliten til at vi kan gå videre med
                  aktiviteter av ulike slag og allikevel opprettholde de naturgitte kvalitetene, som
                  fører oss videre. 

Det viktige nå er det faktiske forhold at forvaltningsplanen bygger på en
                  balansert helhet, hvor de ulike næringer og hensynet til miljøet vektes mot
                  hverandre – at vi tar stegene i riktig tempo, at stegene baseres på helhetlig
                  kunnskap om konsekvenser, og at selve fundamentet, føre var-prinsippet,
                  opprettholdes. Jeg må gi honnør til Regjeringen for at forvaltningsplanen ivaretar
                  disse hensynene på en særdeles god måte. 

Til slutt vil jeg peke på tre særdeles viktige områder for framtiden: 

Kunnskapen fra MAREANO og SEAPOP må få stor betydning i det videre arbeidet med
                  forvaltningsplanen og beslutninger knyttet til oppdateringer og revisjoner. 

Oljevernberedskapen er det andre området. Oljevernberedskapen og overvåkningen må
                  kontinuerlig forbedres, slik at sannsynligheten for fare som følge av økt
                  skipstrafikk og petroleumsaktivitet reduseres. I innstillingen forutsetter vi at
                  dette skjer i forvaltningsplanperioden. 

Det er også viktig at Regjeringen følger opp det som innstillingen peker på, og
                  tar et initiativ til at selskaper og teknisk-faglige miljøer sammen med staten kan
                  sette i gang teknologiutviklingsprogrammer for å bedre oljevernberedskapen. 

Utslipp er også mye diskutert. Det er viktig at det for nye og gamle felt foretas
                  gode vurderinger som inkluderer helhetlige miljøvurderinger av tiltak for å hindre
                  uønskede utslipp, likeledes at det blir foretatt nytte- og kostnadsvurderinger av
                  å sette nullutslippskrav for nye felt i framtiden. 

Helt til slutt: Regjeringen har nok en gang lagt fram en god forvaltningsplan over
                  et stort havområde i denne stortingsmeldingen. Komiteens behandling er i det alt
                  vesentlige samlende og understreker betydningen av en helhetlig og kunnskapsbasert
                  forvaltning. Slik sett er det en god forvaltningsplan som blir vedtatt i løpet av
                  natten. 

Og for å legge bort saksordførerhatten i et avsluttende øyeblikk, er det grunn til
                  å slå fast følgende: Det er Regjeringen og regjeringspartiene som er selve limet
                  eller midtpunktet for en helhetlig og økosystembasert havforvaltning, og som
                  samtidig løfter fram næringens mulighet for utvikling. For det er et faktum at
                  selv med den brede tilslutningen som ligger i saken, er det slik at opposisjonen
                  nok en gang deler seg i viktige spørsmål som forvaltningsplanen reiser. 

 Jeg har innledningsvis lyst til å si at det var interessant at saksordføreren
                  pekte på at det er uenighet i opposisjonen. Jeg er spent på, når jeg hører SVs
                  innlegg i saken, om den tilsynelatende enigheten som ligger i innstillingen,
                  faktisk også vil være å finne i salen. 

Men la meg si at det jeg opplever som det største problemet med denne saken, ikke
                  er det som står i meldingen, nødvendigvis, og heller ikke det som står i
                  komitéinnstillingen. Det største problemet, slik jeg ser det, er at dette er en så
                  stor og viktig sak at den hadde fortjent atskillig bedre tid til behandling enn
                  det vi har fått. Men sånn er livet. 

Så er det slik at jeg for så vidt opplever at forvaltningsplanen for Norskehavet
                  ikke nødvendigvis kan kalles en vernemelding. Det er en melding som i veldig stor
                  grad handler om ja eller nei til petroleum. Selv om saksordføreren var inne på det
                  i sitt innlegg, synes jeg det er en del ting som burde vært omtalt mer grundig enn
                  det som er gjort her, bl.a. i tilknytning til vekstmulighetene for fiskeri- og
                  havbruksnæringen i dette området. Dette er et havområde som bl.a. inneholder de
                  tre kommunene i mitt fylke, Hitra, Frøya og Snillfjord, som eksporterer laks for 3
                  milliarder kr i året. Fiskerinæringen kunne gjerne vært mer i fokus. 

Noe av det jeg reagerte på da jeg leste meldingen, var nedvurderingen av
                  sysselsettingseffekten fra petroleumsnæringen. I den anledning har jeg imidlertid
                  lyst til å berømme saksordføreren for den jobben som er gjort i komiteen, der man
                  la stor vekt på nettopp å understreke sysselsettingseffekten. Så er det riktignok
                  slik at Fremskrittspartiet og Høyre går enda lenger. Men jeg synes at
                  saksordføreren har bidratt til å rydde opp i det forholdet, og at vi nå har en
                  enstemmig komité som slår fast at petroleumsnæringen har hatt stor
                  sysselsettingseffekt også i Trøndelagsfylkene, Møre og Romsdal og Nordland.
                  Eksemplene er mange. Jeg kan trekke fram de to kommunene som kanskje startet med
                  de største næringspolitiske utfordringene, regionen Helgeland og regionen
                  Nordmøre. Der var fiskerienes rolle kraftig svekket. Sysselsettingseffekten for
                  fiskeriene hadde gått kraftig ned. Silda er nå tilbake. I Kristiansund hadde man
                  store næringspolitiske utfordringer. Kristiansund har hatt en fantastisk vekst.
                  Det er nå 3 000 direkte ansatte i petroleumsnæringen i Kristiansund kommune alene
                  – en fantastisk utvikling som oljenæringen har bidratt til. 

Jeg startet mitt innlegg med å si at dette er en vernemelding, men det er en
                  rimelig balansert vernemelding. Varig vern er ikke engang nevnt. Det er jeg veldig
                  glad for. Man har også god balanse mellom områder der man sier at her skal vi ha
                  den type næringsaktivitet, andre steder skal vi ha annen type aktivitet. Jeg mener
                  at i hovedsak har dette blitt en balansert vernemelding. Jeg er særlig veldig glad
                  for at man snakker om fireårs memorandum og ikke varig vern. Det gjør jo at
                  Stortinget ikke låser seg til standpunkter som ikke åpner for ny debatt. Det vi
                  vedtar i dag, er at vi, basert på ny vitenskap, med åpne øyne skal ta en debatt om
                  dette også om fire år, uten at noen har låst seg til posisjoner i forhold til
                  disse spørsmålene. 

Så håper jeg at man i de områdene som nå får det strengeste regimet, ikke ser at
                  man får begrensninger på oppdrettsnæringen utover det man kan hjemle i
                  naturmangfoldloven. 

Så er det slik at Fremskrittspartiet mener at et vern av Møreblokkene, de
                  kystnære, prospektive områdene nær Møre og Romsdal, i dag ikke er fornuftig. Vi
                  vet at Jan Mayen åpnes. Det skal jeg komme tilbake til. Der kommer utbyggingen til
                  å kunne skje 15–30 år fram i tid. Møreblokkene kan bygges ut i en helt annen
                  tidshorisont. Med finanskrise og fallende oljeproduksjon i Norge mener
                  Fremskrittspartiet at det ikke er fornuftig å verne Møreblokkene i dag. Vi mener
                  tvert imot at naturmangfoldloven, som vi diskuterte da energi- og miljøkomiteen
                  sist debatterte en innstilling i salen, sammen med petroleumsloven ivaretar de
                  nødvendige miljøhensynene også for Møreblokkene, og at det hadde vært naturlig å
                  åpne for petroleumsvirksomhet i løpet av de neste fire årene i det området. Men
                  når det ikke skjer, er jeg veldig glad for at Regjeringen har valgt å legge seg på
                  et fireårs memorandum, og at det ikke er noe prat om varig vern, i motsetning til
                  hva det var i forbindelse med forvaltningsplanen for Barentshavet – og det er jeg
                  glad for. 

Så er det mye snakk om korallrev. Det er viktig. Det snakket vi også om i
                  forbindelse med naturmangfoldloven. Det er fortsatt like viktig som for en uke
                  siden å ivareta et representativt utvalg av norske kaldtvannskoraller. Men at man
                  ikke skal ha noen oljeboring fordi det er korallrev i nærheten, er ikke jeg enig
                  i. Som Fremskrittspartiet – og vel også Høyre, tror jeg – skriver i innstillingen,
                  har man bl.a. ved Shells boring på President-lisensen dokumentert at det er fullt
                  mulig å bore med strenge miljøbestemmelser i nærheten av korallrev, uten at det
                  medfører skade på korallrevet. Når vi diskuterer vern av korallrev, synes jeg at
                  vi må ha med oss i debatten at dersom man eventuelt skal verne disse korallrevene,
                  må man verne dem mot aktivitet som faktisk skader dem, ikke mot aktivitet som ikke
                  har påviselig negativ effekt. 

Jeg nevnte kort til å begynne med at jeg savner en del i meldingen. Det ene jeg
                  savner, er sjøpattedyr og tilnærmingen til dem. Statsråden hevdet i korrespondanse
                  med komiteen at det kommer en egen sjøpattedyrmelding. Jeg har hørt i fire år at
                  det skal komme en sjøpattedyrmelding. I likhet med nødverge for hunder i
                  motorferdselloven er det ingen som har sett noe til sjøpattedyrmeldingen heller.
                  Det er vel heller ikke noe som tyder på at vi rekker å behandle den i denne
                  stortingsperioden i hvert fall. Jeg mener det hadde vært rimelig at vi også hadde
                  diskutert de problemstillingene. Fremskrittspartiet har ikke sett det som naturlig
                  på egen kappe å ta opp det som et eget tema. Men jeg vil herved si at jeg hadde
                  ønsket at vi kunne ha fått en debatt om det. 

Det er ingen tvil om at selbestanden i deler av Norskehavet er en belastning for
                  fiskeriene, ikke bare på grunn av konkurranse om fisken, men også med tanke på
                  sykdomsspredning i deler av Norskehavet. Jeg hadde ønsket at man kunne ha
                  adressert det i meldingen når det likevel ikke kommer noen sjøpattedyrmelding. 

Så til oljevernberedskap, som saksordføreren også var inne på. Jeg er veldig glad
                  for at saksordføreren sa at teknologiutvikling er noe som også staten må bidra
                  til. Det var veldig vanskelig i forrige debatt å få olje- og energiministeren til
                  å gi aksept for det. Men jeg er glad for at talsmannen for regjeringspartiene i
                  denne saken sier at det er naturlig at staten bidrar – veldig bra! 

Men så er det sånn at i hele dette havområdet som denne meldingen omhandler,
                  finnes det pr. i dag ingen havgående beredskap. Statens havgående
                  oljevernberedskap starter på Røst utenfor Lofoten og ender opp på Varangerhalvøya.
                  Det vil altså si at flertallet i denne salen mener at det er greit at man
                  nedvurderer kystens betydning fra Salten i nord og for så vidt helt til
                  svenskegrensen i sør. 

Jeg er glad for at en samlet opposisjon i dag stiller seg bak at man ønsker en
                  oppfølging av stortingsmeldingen På den sikre siden, og at man også får etablert
                  en havgående beredskap i Norskehavet. For det har man altså ikke i dag, og det
                  mener jeg er – om jeg kan få lov til å bruke det ordet – nærmest en skandale. Som
                  saksordføreren var inne på: Mellom 14 000 og 15 000 mennesker i dette området
                  henter sin inntekt fra havet. Å si til disse menneskene at nei, deres
                  arbeidsplasser og deres lokalmiljø er mindre viktig enn kystområdene i Nord-Norge,
                  er forkastelig. 

Men jeg er veldig glad for at resten av opposisjonen stiller seg sammen med oss
                  når det gjelder å etterlyse en etablering av en havgående beredskap også i
                  Norskehavet. Det må være et paradoks for både statsråden og andre representanter
                  for regjeringspartiene at den eneste havgående beredskapen som faktisk er i
                  Norskehavet, er det Shell og andre petroleumsaktører som har stilt til rådighet, i
                  medhold av petroleumslovens bestemmelser, mens staten altså ikke har noe ansvar. 

Skal man unngå oljesøl, er selvfølgelig det lureste å unngå at oljen havner på
                  havet. Oljelenser og beredskap på land er vel og bra, men da er man allerede oppe
                  i et problem som ikke nødvendigvis kan ryddes opp i. Havgående slepebåtberedskap
                  er det eneste som kan redusere muligheten for at man får olje på land. 

I tillegg til at vi går imot vern av Møreblokkene, fremmer vi et forslag. Det er
                  egentlig litt synd, for jeg hadde håpet at vi skulle få med en hel komité på en
                  merknad om at vi ikke synes det er naturlig å fortrenge lønnsomme fiskerier med
                  bruk av skattebetalernes penger – for det er det man gjør hvis man aksepterer
                  etablering av havvindmøller på fiskebankene. Det er nemlig engang sånn at i lang,
                  lang tid framover må havvindmøller, som hele regjeringen vil ha, stå på grunt
                  vann. Der jeg kommer fra, kaller vi slike grunne havområder for fiskebanker. Det
                  flertallet gjør i dag, er å si at vi aksepterer at havvindmøller etableres på
                  områder hvor de fortrenger lønnsomme fiskerier. Det mener jeg er uheldig. 

 Da har representanten Tord Lien teke opp det forslaget han refererte til. 

 Det er en tilnærmet enstemmig innstilling som presenteres her i dag, og jeg vet
                  ikke om det er spesielt etterspurt i løpet av resten av kvelden og natten at jeg
                  gjentar de foregående gode innlegg. Jeg tviler litt på det, men bare noen få
                  merknader: 

I tillegg til det som er sagt her, er vi i den situasjon i dag at olje- og
                  gassaktiviteten i Norskehavet allerede er betydelig. 25 pst. av den nasjonale
                  produksjonen foregår fra dette gigantiske havområdet, og det er ingen tvil om at
                  aktiviteten i Norskehavet, særlig på letesiden, vil komme til å øke i et betydelig
                  omfang i tiden vi går i møte. Der ligger det selvfølgelig sporer til mange
                  konflikter, og det vil være en pågående økende aktivitet både hva angår seismikk
                  på leteområdet og økt skipsfart, og vi vil komme til å se, som representanten Lien
                  var inne på, at produksjon av ny fornybar energi – havvindmøller osv. – vil stille
                  noen krav, gi noen utfordringer, som vi i hvert fall må rydde av veien før man har
                  en klar, definert politikk på dette området. 

Forvaltningsplanen burde jo, som NOU-en egentlig la opp til, kunne gjelde på alle
                  havområdene. Det er litt skuffende at man ikke har tatt høyde for dette. For øvrig
                  er Høyre positivt til ønsket om å utarbeide en helhetlig forvaltningsplan for
                  Norskehavet med sikte på verdiskaping, sameksistens og bærekraftig bruk av
                  ressurser. Jeg vil bare understreke at i dette sensitive havområdet, hvor vi har
                  unike korallrev, hvor vi har sjøfugl, fisk, planter, planktonproduksjon osv. –
                  Bondevik II-regjeringen vernet f.eks. verdens største kaldtvannskorallrev,
                  Røstrevet, i forrige regjeringsperiode – har det vært en betydelig aktivitet i
                  gang. 

I likhet med saksordføreren har jeg lyst til også å understreke at planen ikke
                  synliggjør i tilstrekkelig grad verdiskapings- og sysselsettingsperspektivet
                  knyttet til i hovedsak petroleumsvirksomhet og maritime tjenester.
                  Petroleumsvirksomhet har – det må vi ikke glemme – vært den viktigste vekstimpuls
                  for disse kystnære områdene og for landbasert industri og i servicenæringene i
                  området de siste årene. Det er nok å peke på utviklingen innenfor Ormen
                  Lange-regionen, Tjeldbergodden og utbyggingen av Skarv. Tallmaterialet som er
                  presentert, synliggjør nok ikke, i rettferdighetens navn, den veksten som har
                  skjedd her, og det er litt synd. Norskehavet er en vesentlig bidragsyter til våre
                  samlede petroleumsinntekter, som gir oss et handlingsrom for å begrense
                  skadevirkningene av finanskrise og resesjon, og også gjør oss økonomisk i stand
                  til å ha og bygge ut en miljøberedskap av en kvalitet og standard som andre
                  kystnasjoner vil ha problemer med å kunne ta etter. 

Siden Skarv er nevnt – det var en annen representant her i salen som drog inn
                  Høyres holdning til Skarv-feltet i en tidligere debatt – la meg bare si at vi
                  støttet Regjeringens forslag. Vi var glade for at man den gangen klarte å få til
                  en fremskutt driftsorganisasjon, lokalisert til Sandnessjøen. Jeg registrerte ikke
                  at Fremskrittspartiets representant Lien slåss for Helgeland og Sandnessjøens
                  interesser den gang, men det får vi sikkert rikelig anledning til å komme tilbake
                  til i en annen debatt, når den tid kommer. 

La meg bare helt til slutt takke saksordføreren for hans gjennomgang og arbeidet
                  med saken, som var grundig, kanskje et bitte lite unntak for hans avslutning i
                  form av politisk kosmetikk. Han kalte dagens regjering for dynamoen i utviklingen
                  av teknologi og miljøstandarder og basis for aktivitet. Gjennomgående er det vel
                  slik, når vi hører representanten for SV i de debatter som vi har hatt, og
                  fortsatt har her i kveld, at bruk av lim ikke er helt dekkende for hva som holder
                  i hop her. For her tror jeg at det må være en situasjon hvor man argumenterer mot,
                  og stemmer for, fra deler av regjeringspartiene. Så dette må være lim av ymse
                  kvalitet. 

 La meg starte med å takke saksordføreren, Terje Aasland, og Regjeringa også, for
                  godt utført arbeid med denne forvaltningsplanen for Norskehavet. Med denne
                  forvaltningsplanen har vi satt spor etter oss. Vi har etablert en ny
                  havmiljøpolitikk gjennom praksisen med forvaltningsplaner for havområdene. Vi
                  startet med en helhetlig forvaltningsplan for Barentshavet og Lofoten i 2006, og
                  nå i 2009 med Norskehavet, og så skal vi gå videre med Nordsjøen. Det vil i så
                  fall bety at 90 pst. av de norske havområdene er dekket. Forvaltningsplanen for
                  Barentshavet og Lofoten var den første forvaltningsplanen for et norsk havområde,
                  og således et gjennombrudd. Arbeidet med forvaltningsplaner har også vakt
                  internasjonal oppmerksomhet, og er noe vi bør være stolte av. 

Som vi veit, har Norskehavet en rik natur, med bl.a. store og internasjonalt
                  viktige bestander av fisk og sjøfugl, og kaldtvannskorallrev som er unike i global
                  sammenheng. De særlige miljøverdiene i Norskehavet krever et høyt beskyttelsesnivå
                  og høye miljøstandarder for aktivitet i området. 

Utfordringene i Norskehavet er mange. Særlig dreier det seg om effekter av
                  klimaendringer, forsuring, overbeskatning av enkelte fiskebestander, risiko for
                  akutt forurensing, nedgang i sjøfuglbestander og behovet for bevaring av
                  korallrev. Det er altså et mangfold av utfordringer som vi er nødt til å forholde
                  oss til. Derfor skal vi også videreføre og styrke gjennomføringa av en helhetlig
                  og økosystembasert forvaltning. Økosystembasert forvaltning innebærer at
                  forvaltning av menneskelige aktiviteter tar utgangspunkt i de rammene som
                  økosystemet setter for opprettholdelse av struktur, virkemåte, produksjon og
                  naturmangfold – intet mindre! Dette forplikter. 

All aktivitet i havområdet skal nå forvaltes innenfor rammer som sikrer at den
                  samlede miljøpåvirkninga ikke blir større enn at økosystemene bevares. Det
                  utfordrer oss, fordi vi mangler mye kunnskap om området. Derfor må vi også opptre
                  føre var. 

SV er spesielt fornøyd med de skrankene som settes for aktivitet i kystnære og
                  særlig naturrike områder i Norskehavet. Mørekysten er særlig viktig for oss. Vi er
                  også veldig fornøyde med at Sularevet og Iverryggen er foreslått som område til
                  marin verneplan og er beskyttet mot bunntråling, og at det er lagt begrensninger
                  for de deler av Iverryggen som er åpnet for petroleumsvirksomhet, ved at det ikke
                  blir utlyst konsesjoner fram til oppdatering av forvaltningsplanen. Det samme
                  gjelder for Froan og Sularevet. SV er fornøyd med at vi skal holde trykk på
                  kunnskapsinnhenting, bl.a. via MAREANO og SEAPOP. Jeg nevnte marine verneplaner.
                  Dette er pionerarbeid i Norge, som vi har store forventinger til. Vi er glade for
                  at havforsuring har fått ekstra oppmerksomhet i meldinga, et tema som aldri
                  tidligere har vært berørt i politiske dokumenter som dette. 

Klimaendringene kommer til å utfordre oss kraftig framover. Som en kystnasjon er
                  vi i stor grad avhengige av og ansvarlige for livet i våre havområder. Forvalter
                  vi ikke ressursene på en bærekraftig måte, sager vi av den greina vi sitter på.
                  Samtidig er vi også en oljenasjon. Dette gjør at vi ofte møter oss sjøl i døra, og
                  nettopp det kommer til å bli et hetere tema framover ettersom vi får økt kunnskap
                  om hva klimaendringene betyr for fiskeriene, fuglelivet og for havet sjøl.
                  Forventede effekter av klimaendringene omfatter bl.a. endringer i havtemperatur,
                  havstrømmer og havnivå. Økt CO

2

-nivå i atmosfæren fører også til økt
                     CO

2

-nivå og forsuring av havvannet. Vi vet ikke hvor raskt og på
                  hvilken måte klimaendringene vil påvirke havmiljøet i Norskehavet. En oppvarming
                  av Norskehavet forventes imidlertid å føre til at frontene mellom atlantisk og
                  arktisk vann skyves nordover og vestover. Norskehavets særpreg gjør at effekten av
                  havforsuring forventes å komme særlig raskt til syne her, med skadevirkninger på
                  økosystemene allerede innen 2025. Det er derfor vi nå satser på oppbygging av
                  kunnskap og overvåking. 

Siden starten av den industrielle revolusjonen har vann nær havoverflaten i
                  verdenshavene allerede fått redusert pH med ca. 0,1 pH-enheter. I løpet av de
                  neste 100 årene forventes en reduksjon på 0,3 pH-enheter, avhengig av
                  utslippsscenarioer. Dette er en utvikling som er 100 ganger raskere enn for de
                  tidligere 100 000 årene. Ved økt opptak av CO

2

 i sjøvannet skjer en
                  forsuring som kommer til uttrykk ved redusert pH. Det fører til at de organismene
                  som bygger skjell av kalk, får redusert evne til å danne kalkskjell. 

I tillegg har vi et skrekkscenario, og det er at havet på grunn av for stort
                  opptak av CO

2

 begynner å gi fra seg CO

2 

igjen. Da får vi
                  såkalte tilbakekoblinger, som virkelig kan sette fart på klimaendringene. Dette må
                  vi forholde oss til, og etter SVs syn bør all kunnskapen vi nå har, tilsi at vi
                  får en styrt dreining fra olje til nye fornybare energikilder. 

 Norskehavet er et område langt større enn det norske fastlandet. Det er derfor en
                  viktig milepæl når vi endelig får en helhetlig forvaltningsplan for dette området.
                  Norskehavet har en rik natur, med bl.a. store og internasjonalt viktige bestander
                  av fisk og sjøfugl samt kaldtvannskorallrev som er unike i global sammenheng. 

I havmiljømeldingen la Bondevik II-regjeringen grunnlaget for en helt ny tenkning
                  om forvaltningen av våre havområder. Disse skal nå etter tur få sine egne
                  forvaltningsplaner, hvor det for første gang blir en helhetlig og økosystembasert
                  forvaltning av de norske hav- og kystområdene. Det betyr at vi ikke lenger skal
                  kunne fatte beslutninger som utsetter et havområde for miljøpåvirkning, eller
                  risiko for miljøpåvirkning, uten at dette settes inn i en helhet, og at
                  miljøbelastningen eller risikoen vurderes samlet. Derfor representerer dette
                  grepet en milepæl i miljøpolitikken. 

Økosystembasert forvaltning innebærer at forvaltning av menneskelige aktiviteter
                  tar utgangspunkt i de rammene som økosystemet setter for opprettholdelsen av dets
                  struktur, virkemåte, produksjon og naturmangfold. 

Kristelig Folkeparti mener at forvaltningsplanen hadde stått sterkere om
                  naturmangfoldloven ikke hadde fått de begrensninger den fikk i forhold til
                  havområder. Kristelig Folkeparti slutter seg likevel til hovedlinjene i meldingen.
                  Det er viktig at vi også i Norskehavet nå har definert de særlig verdifulle
                  områdene, og at dette får betydning for de avgjørelser vi treffer for disse
                  områdene. 

Her har ikke Regjeringen etter Kristelig Folkepartis oppfatning klart å vise en
                  helhetlig og klar linje. Det er vanskelig ut fra meldingen å lese seg til klare
                  miljøfaglige kriterier som begrunner Regjeringens politikk for de enkelte
                  områdene. Når en leser meldingen, kan en få inntrykk av at petroleumsvirksomhet i
                  TFO-områdene gir en annen form for miljøpåvirkning, eller gir mindre risiko, enn
                  annen petroleumsvirksomhet. Det viser etter vår oppfatning at det er behov for å
                  vurdere nærmere grunnlaget for og virkningene av ordningen med Tildeling i
                  forhåndsdefinerte områder. 

Videre varsler Regjeringen at den vil starte en åpningsprosess for
                  petroleumsvirksomhet i havområdene på norsk side av Jan Mayen med sikte på
                  tildeling av konsesjoner. Vi leter stadig etter denne regjeringens linje i disse
                  spørsmålene. I meldingen viser Regjeringen åpenhet for oljeboring inntil 30 km fra
                  Jan Mayen. I forvaltningsplanen for Barentshavet etablerer man en grense på 50 km
                  fra land, etter flere år med utredninger og miljøvurderinger. Jan Mayen er bl.a.
                  hekkeområde for flere viktige sjøfuglarter. Det er vanskelig å se hvilke
                  vurderinger som ligger bak dette, og meldingen gir på dette punktet et signal om
                  at miljøhensyn er på vikende front, og at i denne regjeringen vinner andre hensyn
                  altfor ofte fram på miljøets bekostning. 

Vi er glad for at vi er kommet dit at vi endelig har en forvaltningsplan for et
                  stort og ressursrikt område. En helhetlig og økosystembasert forvaltning stiller
                  store krav til den praktiske oppfølgingen, hvor de grunnleggende prinsippene ikke
                  må overstyres av kortsiktig vinning. 

 Lat meg starte med å gje ros til saksordføraren for eit grundig og godt arbeid, og
                  også for ein god presentasjon av saka her i Stortinget. 

Som kystnasjon har vi til alle tider henta rikdom ut av havområda våre – fisk og
                  sjøpattedyr i meir enn tusen år, og dei siste tiåra også petroleumressursar.
                  Havområda våre er i tillegg område med stor transportaktivitet, og dei kan i
                  framtida bli brukte til stor produksjon av fornybar energi. 

Havområda våre skjuler viktige naturområde som kaldtvasskorallrev og område som er
                  særskilt viktige føde- og oppvekstområde for ulike fiskeslag. Ei god og
                  berekraftig forvaltning av havområda våre er derfor av stor betyding både med
                  omsyn til natur, næring og miljø – no, og i all framtid. 

Vi er frå Senterpartiet si side svært nøgde med at vi no har fått på plass viktige
                  forvaltningsplanar for to av dei store havområda våre, og er opptekne av at vi så
                  snart som mogleg også får ei tilsvarande oppfølging når det gjeld forvaltning av
                  Nordsjøen. 

Sameksistens mellom dei ulike næringane som opererer i havområda våre, og dessutan
                  omsynet til natur og miljø, er tidvis ganske krevjande. Vi treng gode planar for å
                  regulere denne sameksistensen. 

Uttak av petroleum er ikkje problemfritt verken med tanke på natur eller miljø.
                  Sjølv om aktørane på norsk sokkel er mellom dei fremste i verda på miljø og
                  teknologi, kjem vi ikkje utanom at aktiviteten både gjennom seismikk,
                  boreaktivitet og transport til og frå har konsekvensar for miljø og natur.
                  Forvaltningsplanen skal bidra til rammer for denne aktiviteten, slik at han skjer
                  på ein mest mogleg skånsam måte, og dessutan slå fast kva område som skal og ikkje
                  skal opnast for slik aktivitet. 

Mens forvaltningsplanen for Barentshavet inneheld krav om nullutslepp for nye
                  installasjonar, opnar planen vi handsamar i dag, for å vurdere det same kravet i
                  dei ulike tilfella, det vere seg nye eller eksisterande installasjonar. 

Frå Senterpartiet si side vil vi gje eit klart signal om at vi meiner terskelen
                  for å stille lågare miljøkrav til nye installasjonar i Norskehavet enn det som er
                  vedteke for områda lenger nord, bør liggje svært høgt. Krav om nullutslepp bør
                  brukast aktivt på nye installasjonar, og bør vurderast frå tilfelle til tilfelle
                  når det gjeld eksisterande infrastruktur. 

Gjennom alle tider har menn, og etter kvart også nokre kvinner, frå kystsamfunna
                  lagt ut på havet i små og etter kvart også større fiskefartøy for å hauste mat og
                  verdiar ut av det enorme matfatet havområda våre utgjer. Denne verdiskapinga har
                  ikkje vore utan risiko. 2008 var eit historisk år i så måte. 2008 var det fyrste
                  året gjennom alle tider då alle fiskarfamiliane langs kysten fekk oppleve å få
                  alle sine heim i live. 2009 er dessverre meir dystert. 

Men det som er ein endå større trussel enn naturkreftene på havet, er vi som
                  forvaltar det, dersom den forvaltninga ikkje er berekraftig. Føre var-prinsippet
                  må liggje til grunn for forvaltninga idet vi tek inn over oss at vi framleis har
                  store kunnskapshòl når det gjeld økosystema i havområda. 

Senterpartiet har teke klart standpunkt på sitt landsmøte om ikkje å opne
                  havområda Nordland VI og VII og Troms II for petroleumsutvinning. Vi har òg gjeve
                  dei viktige Mørebankane den same statusen. Dette er svært viktige gyte- og
                  oppvekstområde for viktige fiskeslag. Vi har ikkje den heile og fulle oversikta
                  over konsekvensane av petroleumsaktivitet, og vi veit òg at det kan vere anna
                  aktivitet i desse områda som medfører risiko for økosystemet. Då er dette eit
                  standpunkt for føre var-prinsippet for å unngå å gamble med dei store
                  fiskeressursane våre. 

Det er eit nesten utømmeleg potensial for offshore vindkraft i dei norske
                  havområda dersom denne typen energiproduksjon blir lønsam. Det er svært positivt
                  at Regjeringa er i forkant og arbeider med eit lovverk for vindmøller til havs. 

Avstanden skipstrafikken har frå land, kan reknast om i minutt og timar dersom ein
                  får havari og/eller utslepp av olje. Verdifull reaksjonstid for å avgrense skadane
                  av slike hendingar er viktig. Avstanden til land er også i seg sjølv riskodempande
                  for skipstrafikken. Derfor er det gledeleg at Regjeringa vil halde fram arbeidet
                  med å leggje leia lenger ut frå kysten òg i havområda sønnafor Røst. 

Kunnskap må liggje til grunn for forvaltninga, og frå Senterpartiet si side er det
                  derfor svært viktig at programma MAREANO og SEAPOP blir tillagde stor betydning,
                  og det er viktig at komiteen understrekar at desse òg skal vidareutviklast til å
                  omfatte nye område som t.d. området Jan Mayen. 

 (komiteens leder): Det er positivt at Regjeringen har utarbeidet en
                  forvaltningsplan for Norskehavet. Planen inneholder viktige avklaringer og forslag
                  som vil få stor betydning for forvaltningen av havområdene som er omfattet. 

Forvaltningsplanen bygger på havmiljømeldingen «Rent og rikt hav» fra Bondevik
                  II-regjeringen. Der ble det lagt opp til en kunnskaps- og økosystembasert
                  forvaltning av våre havområder. Det er positivt at Regjeringen viderefører dette
                  arbeidet. Det er helt avgjørende for å løse miljøutfordringene på en god måte. 

Som det går fram av meldingen, vil Regjeringen satse på kunnskapsinnhenting og
                  kartlegging av miljøverdier i forbindelse med rulleringen av forvaltningsplanen.
                  Økt kunnskap er viktig. Venstre er imidlertid ikke beroliget av disse løftene.
                  Regjeringen ligger kraftig på etterskudd med kartleggingen av miljøverdier i
                  forbindelse med forvaltningsplanen for Lofoten og Barentshavet. Regjeringen har
                  derimot hatt fullt trykk på oljeleting gjennom seismiske undersøkelser i og
                  utenfor Lofoten og Vesterålen. 

Disse undersøkelsene har også bidratt til et betydelig konfliktnivå både sommeren
                  2007 og sommeren 2008. I innstillingen skriver regjeringspartiene at Regjeringen
                  har vært handlekraftig i forhold til å ta tak i disse utfordringene. Venstre kan
                  ikke se at Regjeringen har vist handlekraft i forhold til å redusere disse
                  konfliktene, men tvert imot vært en vesentlig bidragsyter til at konfliktnivået
                  har blitt så høyt. 

En forlengelse av tidsvinduet for seismikkskytingen, manglende innfrielse av
                  løftet om følgeforskning samt treg og byråkratisk utbetaling av erstatning til
                  berørte fiskere for tap som følge av seismikkskytingen bidrog til et unødvendig
                  høyt konfliktnivå. 

Når det gjelder rammene for aktivitet i Norskehavet, er Venstre kritisk til at
                  Regjeringen i forvaltningsplanen legger til rette for petroleumsaktivitet i
                  sårbare havområder, som f.eks. ved Jan Mayen. Det legges også opp til en
                  åpningsprosess i den arktiske front. 

Venstre er imot aktivitet i disse sårbare områdene, og Venstre har i innstillingen
                  bedt Regjeringen om å stanse åpningsprosessen for petroleumsaktivitet utenfor Jan
                  Mayen. 

Venstre vil også peke på at Regjeringen legger opp til at det ikke skal drives
                  petroleumsaktivitet innenfor et belte på 30 km fra land rundt Jan Mayen. Det er
                  grunn til å stille seg undrende til dette, ettersom Regjeringen foreslo et
                  tilsvarende belte på 50 km fra land langs den sårbare Finnmarkskysten i
                  forbindelse med forvaltningsplanen for Lofoten og Barentshavet. Det er uforståelig
                  at Regjeringen behandler kysten utenfor Finnmark og kysten utenfor Jan Mayen så
                  forskjellig. Disse kystområdene bør behandles likt med hensyn til
                  petroleumsaktivitet nær land. En av de største risikofaktorene ved
                  petroleumsaktivitet i kystnære områder er driv av oljeutslipp inn mot land. Da er
                  responstid gjennom avstand fra land avgjørende. 

Derfor mener Venstre at dersom regjeringspartiene skal gå videre med
                  åpningsprosessen rundt Jan Mayen, må det som et minimum settes som en grense at
                  det skal være 50 km avstand til der det igangsettes aktivitet. 

Marin energiproduksjon er også et tema i denne innstillingen, og jeg har lyst til
                  å understreke betydningen av at det arbeides systematisk med det området. Derfor
                  er det litt forunderlig at Stortinget ikke har fått seg forelagt en nasjonal
                  strategi for marin energiproduksjon, slik vi var lovet, og slik det er bestilt i
                  klimaforliket. Det er et par år siden Venstre foreslo i Stortinget at det skulle
                  lages en strategi for marin energiproduksjon. Da ble det stemt ned av
                  regjeringspartiene. Så fikk vi det inn i klimaforliket, og Regjeringen har bebudet
                  at det skulle komme til Stortinget før sommeren. Det har ikke skjedd, men det er i
                  alle fall grunn til å etterlyse fullt trykk på den saken, for det er et område med
                  et enormt stort potensial, men hvor det også er nødvendig å foreta avveininger på
                  ulike konfliktområder og legge opp prosedyrer for det videre arbeid på dette
                  området. 

 La meg også takke saksordføreren for både et godt innlegg og en god jobb, og la
                  meg slutte meg til de mange som har sagt at dette er en historisk dag. Det vekker
                  stor internasjonal oppsikt at Norge først lager en forvaltningsplan for
                  Barentshavet, deretter for Norskehavet, og vil fullføre arbeidet med en
                  tilsvarende forvaltningsplan for Nordsjøen. Ved all kontakt med nordiske kolleger
                  og andre internasjonalt er dette noe som verdsettes, som det legges merke til, og
                  som andre land er interessert i å studere erfaringene fra. 

Siden enkelte medlemmer av opposisjonen har brukt tiden til småhakking, så la meg
                  også legge til at det er en betydelig forskjell på det Bondevik-regjeringen
                  gjorde, nemlig å erklære at det var en god idé å lage slike forvaltningsplaner, og
                  det meget møysommelige, vanskelige arbeidet å avbalansere alle interessene som
                  gjør seg gjeldende i Barentshavet og i Norskehavet, og få til en forvaltningsplan
                  som er – som Tord Lien helt riktig sa – en verneplan, men en balansert verneplan. 

Det er en forvaltningsplan som tar hensyn til at de særlige miljøverdiene i
                  Norskehavet krever et høyt beskyttelsesnivå og høye miljøstandarder. La meg nevne
                  noen av de aller viktigste nye grepene som her gjøres, og som har stor, langsiktig
                  miljøbetydning. 

For det første blir det ikke utlyst nye konsesjoner for petroleumsvirksomhet på
                  Mørebankene. Det er et meget klart signal om at siden disse er så viktige som
                  gyteområder, vil man ikke ta sjansen på å sette i gang petroleumsvirksomhet der. 

For det andre styrker man beskyttelsen av korallrev. Det er et nytt grep, som
                  kanskje burde vært tatt tidligere i norsk politikk, men som iallfall tas nå, og
                  som er helt avgjørende for å beskytte korallrevene. 

For det tredje igangsetter vi formelt marine verneplaner. En rekke områder vil bli
                  vurdert for dette. Det er en parallell til det vernearbeidet som lenge har vært
                  drevet til lands. Nå utvider vi det ved også å sette i gang verneplaner til havs. 

Og kanskje aller viktigst: Vi styrker kunnskapsnivået om effekter av havforsuring.
                  Jeg kan nevne at det internasjonalt mer og mer avtegner seg som en av de virkelig
                  store konsekvensene av klimaendring at havene blir forsuret. 

Vi er i dag langt fra å ha full kunnskap om hva dette vil bety, men det er all
                  mulig grunn til å se alvorlig på situasjonen. Havforsuring vil føre til at en
                  rekke mindre dyr, spesielt skjell- og kalkbaserte dyr, vil få store problemer, og
                  det kan føre til store problemer for hele næringskjeden. Mange forskere snakker om
                  dette som en av de virkelig alvorlige virkningene av klimaendring. Det er også en
                  av de relativt få virkningene av klimaendring som etter all sannsynlighet slår
                  hardere inn i Norge enn internasjonalt. På de aller fleste områder er det sånn at
                  virkningene av klimaendring er mye tøffere i tropiske strøk og i mer sårbare
                  områder som Kina og India enn hva de er her oppe i det robuste nord, men
                  havforsuring ser ut til å bli et større problem i kalde farvann enn i varme
                  farvann. Derfor vil det være et særlig problem for norske kystområder. Så det er
                  all mulig grunn til å ta det alvorlig, og vi starter arbeidet med det gjennom
                  denne forvaltningsplanen. 

Forvaltningsplanen inneholder en rekke andre godt tiltak. Erling Sande og flere
                  har vært inne på det å legge skipsleia lenger ut fra land. Det er et viktig tiltak
                  som øker beskyttelsesnivået. Det gjøres tiltak mot uregulert og ukontrollert
                  fiske. Det er selvsagt viktig og i tråd med hva som har vært norsk politikk i
                  mange år. Og det treffes nye tiltak for å beskytte sjøfugl. 

Alt i alt er det en balansert plan, men det er en miljøplan og en verneplan som
                  internasjonalt setter oss i førersetet når det gjelder å ta vare på havområder.
                  Men langt viktigere enn å kunne skryte av det internasjonalt er det at dette er
                  utrolig viktige grep for å sikre helt avgjørende naturkvaliteter for kommende
                  generasjoner i dette landet. Planen er økosystembasert og kunnskapsbasert og må
                  selvsagt roteres i årene framover i takt med all den nye kunnskapen vi kommer til
                  å få gjennom de ulike forskningsprogrammene, som også er en del av det hele. 

 Det blir replikkordskifte. 

 La oss først og fremst konstatere at det i hvert fall er bred enighet om at dette
                  er en historisk dag, og jeg vil da trekke fram både åpning for Goliat-feltet og
                  åpning for oljeboring ved Jan Mayen-ryggen. 

Jeg var i mitt innlegg inne på det faktum at man i området fra Røst til
                  russergrensen finner det så viktig å ha en statlig havgående slepebåtberedskap på
                  plass at Regjeringen tar regningen for det. I forbindelse med stortingsmeldingen
                  «På den sikre siden» la man fram en skisse til en løsning for den havgående
                  beredskapen også i området mellom Røst og svenskegrensen. Hva er det som gjør at
                  hav- og kystområdene i Norskehavet er mindre viktig å ivareta når det gjelder
                  akutt forurensning, enn hav- og kystområdene i Nord-Norge mellom Røst og
                  russergrensen? 

 Det er selvsagt ikke viktigere i nordlige havområder enn i havområdene rundt
                  Midt-Norge. Vår vurdering er at i dette området er det en god, tilfredsstillende
                  privat kapasitet for å gjøre dette. Den kan mobiliseres i enhver krisesituasjon. 

Jeg er litt forundret over at Fremskrittspartiet og andre partier bekymrer seg
                  over at kriseberedskapen også er på private hender. 

 Ja, en historisk dag eller ikke: Jeg oppfatter det sånn at det er en
                  forvaltningsplan vi behandler i dag – herunder hvordan vi skal forvalte bl.a.
                  områdene rundt fiskevernsonen ved Jan Mayen. Jeg har i flere år advart mot
                  aktivitet i dette området. Imidlertid har Island besluttet å iverksette
                  petroleumsaktivitet i sin del av dette havområdet. Norge har en intensjonsavtale
                  om å delta i en felles utvikling av dette området sammen med Island. Vil
                  statsråden sørge for å ta del i dette samarbeidet med Island og for at det blir
                  satt en norsk standard for teknologi- og miljøutviklingen i dette området? 

 Jeg besøkte Island for to–tre uker siden, og det er riktig, som spørreren sier, at
                  det er en betydelig islandsk interesse for oljeboring ved Jan Mayen. Jeg møtte
                  flere islandske politikere som så dette som et nytt eventyr. Det er også riktig at
                  Norge har langt større og lengre erfaring på dette området enn hva Island har, og
                  kanskje også erfaring med at det ikke går fullt så raskt som enkelte islendinger
                  tror. 

Det er helt klart at enhver norsk ekspertise på disse områdene alltid vil være til
                  rådighet for våre islandske naboer. Det er også tilfellet i EU-forhandlinger og på
                  en rekke områder – vi hjelper våre naboer hvis de skulle trenge det. Men det er
                  ikke slik at vi står foran noen umiddelbar utnytting av oljeressursene ved Jan
                  Mayen. Dette er et langsiktig perspektiv. Den islandske beslutningen er en del av
                  beslutningsgrunnlaget, men dette er et område hvor vi må ile langsomt. Vi må
                  skaffe oss full kunnskap om både ressursgrunnlag og miljøkonsekvenser før endelige
                  beslutninger blir tatt. 

 Vi skal ha en økosystembasert forvaltning, som innebærer at forvaltningen av våre
                  menneskelige aktiviteter skal ta utgangspunkt i de rammer som økosystemet setter
                  for opprettholdelse av dets struktur, virkemåte og produksjon av naturmangfoldet.
                  I komiteinnstillingen står det: 

«Jan Mayen har betydelige miljøverdier i form av en særegen geologi, store
                     sjøfuglkolonier og intakte oseaniske økosystemer som følge av øyas isolerte
                     beliggenhet. Langs den arktiske front finnes plankton, fisk og sjøpattedyr.
                     Komiteen vil understreke Jan Mayens omfattende nasjonale og internasjonale
                     verneverdier.» 

Likevel åpner Regjeringen for boring inntil 30 km fra Jan Mayen-kysten. Det er
                  vanskelig å se de faglige økosystembaserte begrunnelsene for denne åpningen. Jeg
                  ber statsråden redegjøre for dette for Stortinget. 

 Jeg svarte på mye av dette spørsmålet allerede i forrige svar. Det Regjeringen
                  åpner for, er å skaffe seg langt mer kunnskap om hvilke oljeressurser som ligger
                  utenfor Jan Mayen, men også langt mer kunnskap om hvordan en eventuell oljeboring
                  i disse områdene vil påvirke de mange miljøkvalitetene som spørreren trekker fram. 

Det er ingen tvil om at dette er områder med helt særlige miljøkvaliteter. Hvis
                  det på noe tidspunkt tas beslutning om boreaktivitet der, må vi vurdere alle disse
                  miljøkvalitetene på en grundig måte. 

 I det programmet som SV la fram før forrige valg, og som de bad om velgernes
                  tillit til å gjennomføre, sier de nei til all oljeaktivitet i nord. I dag opplever
                  altså miljøvernministeren fra SV å få ros fra Fremskrittspartiet for å ha åpnet
                  Jan Mayen-ryggen for oljeaktivitet og for å si ja til Goliat. 

Sannelig har det gått fort, og da i motsatt retning av den SV sa de skulle gå i. 

Jeg synes ikke det kom noen god begrunnelse på spørsmålet fra Line Henriette
                  Holten Hjemdal. Hva er logikken bak at det er 50 km-grense fra land langs
                  Finnmarkskysten og bare 30 km-grense fra Jan Mayen? 

Tidligere i dag har vi hørt Inga Marte Thorkildsen si at når det åpnes områder for
                  klarlegging av ressursgrunnlaget, er det de facto åpning for aktivitet. Det var
                  begrunnelsen for at SV gikk inn for Goliat. 

 Jeg tillater meg å snu dette helt opp ned. Sannelig har SV oppnådd mye. SV fikk
                  ved forrige valg 8,8 pst. av stemmene, og vi har oppnådd fenomenale resultater i
                  en regjering sammen med våre partnere i Senterpartiet og Arbeiderpartiet. Jeg har
                  lagt fram disse resultatene i en rekke debatter i Stortinget i den senere tid.
                  Hver gang får jeg beskjed om at jeg skryter for mye, selv om samtlige punkter er
                  riktige. Samtlige punkter er også litt såre for spesielt for Kristelig Folkeparti
                  og Venstre, fordi de demonstrer til fulle hvor mye mer vi har oppnådd i samarbeid
                  med Senterpartiet og Arbeiderpartiet enn hva Kristelig Folkeparti og Venstre har
                  oppnådd i samarbeid med Høyre. 

La meg peke på det spørsmålet som nå trekkes fram, om oljeboring i Lofoten og
                  Vesterålen. Her er det altså to partier, Senterpartiet og SV, som går til valg på
                  at vi sier nei til dette. Det tredje partiet er Arbeiderpartiet, som åpent vil
                  vurdere resultatet når man får mer kunnskap om det, mens Venstres foretrukne
                  samarbeidspartner på sitt landsmøte sa at man måtte komme i gang med oljeboring i
                  Lofoten og Vesterålen så fort som overhodet mulig, for det hastet. 

 Jeg tror gjerne at statsråden i sin entusiasme for både det ene og det andre har
                  glemt å lese innstillingen før han kom hit i dag. Der står det nemlig at dersom en
                  slepebåtberedskap i Norskehavet hadde vært etablert etter den britiske modellen –
                  som jeg går ut fra at statsråden kjenner til – med en kombinasjon av flere
                  statlige etater og private fartøy som uansett har sitt virke i de enkelte
                  regioner, hadde ikke kostnaden blitt uforholdsmessig stor. 

Det er hva opposisjonen mener om saken. Det betyr at det er naturlig å legge denne
                  slepebåtberedskapen f.eks. til Halten, basert på privat kapasitet. Det betyr at
                  det mellom Halten og Røst er behov for fartøy av statlig kaliber. Kostnadene ved
                  en slik ordning er helt klart overkommelige, og ville ha sendt et signal til dem
                  som eksporterer fisk for milliarder av kroner fra disse fire fylkene, om at man
                  også tar dem på alvor. 

 Jeg må bare innrømme at jeg ikke er så kunnskapsrik når det gjelder britiske
                  systemer for oljeberedskap som Tord Lien. Jeg vil gjerne lære mer om det. Hvis det
                  er ting vi kan lære fra Storbritannia, skal vi selvfølgelig være vid åpne for det.
                  Vi må til enhver tid forbedre norsk oljevernberedskap. Den bør være i
                  verdenstoppen. Den bør være den best tilgjengelige. 

Jeg bare undret meg over at Fremskrittspartiet uttrykte en spesiell bekymring for
                  at deler av denne var på private hender. I Tord Liens innlegg kom det fram at det
                  var bekymringsfullt at Shell hadde bygd opp noe av dette. Jeg ser det stikk
                  motsatt. Det er jo helt fortjenestfullt og riktig at Shell har gjort det. Det at
                  norske myndigheter har lagt press på private selskaper for å bygge opp deler av
                  denne kapasiteten, er bare en fornuftig deling hvor også private bidrar inn til
                  fellesskapet. Selvsagt må alt dette skje innenfor en offentlig ramme, men det at
                  deler av det utføres av private, er ikke problematisk for SV. Jeg er litt
                  forundret over at det er problematisk for Fremskrittspartiet. 

 Replikkordskiftet er omme. 

 Forvaltningsplanen for Lofoten og Barentshavet var den første forvaltningsplanen
                  for et norsk havområde. Den vakte oppsikt internasjonalt, og vi rød-grønne er
                  stolte av dette pionerarbeidet. 

Men ikke nok med det. I dag får vi vedtatt nok en forvaltningsplan, tre år etter
                  den første, og begge i samme stortingsperiode. Det er forvaltningsplan for
                  Norskehavet, og den skal danne grunnlaget for en god balanse mellom hensynet til
                  verdiskaping og hensynet til miljøet i framtiden. 

Sameksistens er stikkordet. Vi vet at det er ulike syn på ulike næringer, og da
                  tenker jeg på fiskeri og petroleumsvirksomhet. 

I forvaltningsplanen for Norskehavet legges det vekt på en bærekraftig høsting av
                  ressursene. Da er det veldig lett bare å tenke på fisk, men mange steder i
                  Norskehavet ligger det store olje- og gassressurser. Noen av disse ressursene er
                  tatt i bruk, men enda er det mye igjen. Disse ressursene vil i framtiden bli
                  etterspurt, og da er det viktig at vi har en forvaltningsplan som gir beskyttelse
                  til de viktigste miljøverdiene i dette havområdet. Det vil allikevel være store
                  arealer tilgjengelig for både petroleumsvirksomhet og vindmølleanlegg, og snart er
                  et lovverk på plass for vindmølleanlegg til havs. 

Forskerne sier at Norskehavet er i god forfatning miljømessig, men klimaendringer
                  og forsuring truer framtiden. Vi har for lite kunnskaper om dette, vi har for lite
                  kunnskap om bunnforholdene i havet og om forholdene for sjøfuglene. Derfor er det
                  viktig at vi viderefører sjøfuglprogrammet, SEAPOP, og bunnkartlegging med
                  MAREANO-programmet også i Norskehavet. 

Jeg er glad for at korallrevene nå får en styrket beskyttelse. Petroleumsnæringen
                  har gjort noen kartlegginger av korallrev, og jeg forventer at det ikke bores i,
                  eller i nærheten av, et korallrev. Men jeg vil nok tro at det er like viktig å få
                  styrt fiskernes bunntråling unna disse korallrevene. 

En annen ting som det i framtiden må legges enda mer vekt på, er
                  oljevernberedskap, spesielt gjelder dette når vi beveger oss mot kystnære områder.
                  Dette har fått en god omtale i St.meld. nr. 37 og i innstillingen til denne. 

For Nordland har Norskehavet vært av svært stor betydning for bosetting og
                  arbeidsplasser, og det vil det også være i framtiden. Signalene fra Nordland i
                  forbindelse med forvaltningsplanen for Norskehavet er både gode – og mindre gode.
                  Det gode er at vi nå får en forvaltningsplan slik at vi kan være mer føre var, og
                  det dårlige er omtalt i kapittel 4.2 side 49, om befolkning, sysselsetting og
                  verdiskaping. Der står det: 

«Det er i dag ikke stor petroleumsrelatert virksomhet i Nordland, men det
                     utføres noen forsynings-/helikoptertjenester til Norskehavet fra
                     Sandnessjøen/Brønnøysund.» 

Dette er litt for beskjedent. Sandnessjøen og Helgeland har hatt en meget god
                  utvikling de siste årene – og mer blir det. Det er bare å se på utdelingen av
                  blokker i 20. konsesjonsrunde. 

Forvaltningsplanen for Norskehavet skal oppdateres i 2014 og gå fram til 2025, og
                  da vil landskapet se helt annerledes ut. 

Nordland har relativt store forventninger til både mindre og større gassfunn vest
                  for Helgeland, og størst spenning er det til Gro-feltet. Kanskje ser vi konturene
                  av en gassprovins? Jeg mener at framtidens petroleumsvirksomhet utenfor Nordland
                  vil gi store ringvirkninger i form av arbeidsplasser og næringsutvikling. Noen
                  mener at meldingen nesten bare skal dreie seg om å opprettholde økosystemenes
                  struktur og funksjon, og det er meget viktig, men det står i meldingen at
                  Regjeringens formål med forvaltningsplanen for Norskehavet er å legge til rette
                  for verdiskaping og sameksistens mellom de enkelte næringer gjennom bærekraftig
                  bruk. 

Dette er mitt siste innlegg i Stortinget – så tusen takk. 

 Takk for det. 

 Forvaltningsplanen for Norskehavet har et todelt formål: verdiskaping og
                  ivaretakelse av økosystemene. Regjeringa har lagt fram en god og balansert
                  forvaltningsplan for Norskehavet. Den er en videreføring av det jeg vil definere
                  som en ansvarlig forvaltning. Jeg er glad for at flertallet i komiteen slutter seg
                  til de tiltakene som er presentert i denne planen. 

Vi sier klart fra om at store, åpnede områder i Norskehavet fremdeles skal være
                  tilgjengelig for petroleumsvirksomhet på klare og forutsigbare vilkår. Vi viser
                  også vilje til å vurdere nye områder for å sikre muligheten for næringselementet i
                  forhold til forvaltningsplanen. 

Petroleumsvirksomheten i Norskehavet har vært viktig over lengre tid. Vi har skapt
                  arbeidsplasser og verdier i 30 år knyttet til petroleumsvirksomheten i
                  Norskehavet. 20 pst. av forventede petroleumsressurser i området er så langt
                  produsert. Vi antar at så mye som 40 pst. fortsatt ikke er funnet i dette området. 

Det er bred politisk enighet om at vi fortsatt skal ha petroleumsvirksomhet på
                  norsk sokkel. Norskehavet vil være en bærebjelke i så måte. Fortsatt
                  petroleumsvirksomhet forutsetter forutsigbarhet og tilgang til areal for å kunne
                  gjøre nye funn, motvirke fallende oljeproduksjon og skape sysselsetting og
                  verdier. Derfor skal vi nå også utrede om norske havområder ved Jan Mayen bør
                  åpnes for petroleumsvirksomhet, og i tilfellet på hvilke vilkår. Vi trenger mer
                  kunnskap om potensialet ved Jan Mayen. Med dagens datadekning anser
                  Oljedirektoratet ressursgrunnlaget i Jan Mayen-området som uvisst. Det er
                  imidlertid identifisert flere interessante strukturer som bør undersøkes nærmere.
                  Islands konsesjonsrunde og behovet for ivareta norske interesser kommer inn som et
                  viktig tilleggselement. 

Åpningsprosessen på norsk side skal kartlegge ressursgrunnlaget for petroleum og
                  miljøverdiene i området, og det skal gjennomføres en konsekvensutredning for å
                  vurdere konsekvensene av petroleumsvirksomheten i dette området. Vi er foreløpig
                  på det som på godt norsk kan kalles «fact-finding mission». En åpningsprosess, og
                  spesielt konsekvensutredningen, skal belyse problemstillinger knyttet til
                  virksomheten. Regjeringas anbefaling i åpningsspørsmålet skal framlegges for
                  Stortinget. Stortinget fatter en eventuell beslutning om åpning i dette området. 

Forvaltningsplanen balanserer mellom ytterpunktene ensidig vernetenkning og det å
                  åpne for at det bare er fritt fram – mellom dette har vi nettopp den gode
                  forvaltertanken som er grunnlaget for en forvaltningsplan. Hvis vi drar det inn
                  mot land og ser på Møre, vil vi fram til oppdateringen av planen ikke utlyse nye
                  konsesjoner. Her foreligger det ulike faglige innspill og vurderinger om
                  konsekvensene av akutte oljeutslipp for fiskebestandene, og det er behov for å
                  styrke kunnskapen på dette området. 

Korallrev er viet stor plass i forvaltningsplanen. I de delene av Iverryggen og
                  Sularevet som i dag er åpnet for petroleumsvirksomhet, vil det fram til
                  oppdateringa av forvaltningsplanen ikke utlyses nye konsesjoner.
                  Petroleumsvirksomheten er allerede pålagt å kartlegge og ikke skade korallrev og
                  andre verdifulle bunnsamfunn. Vi sier likevel foreløpig stopp til nye konsesjoner
                  ved Iverryggen og Sularevet. Vi ønsker mer kunnskap om petroleumsvirksomhet i
                  disse områdene, og hvorvidt det er gjennomførtbart å gå videre. Ved oppdatering av
                  forvaltningsplanen vil Regjeringa vurdere spørsmålet om virksomhet i disse
                  områdene. 

Vi har til diskusjon i dag en god og balansert forvaltningsplan for Norskehavet.
                  Forvaltningsplanen legger et grunnlag for fortsatt god utvikling, også av
                  petroleumsvirksomheten i disse havområdene. Vi har fastsatt restriksjoner og
                  vilkår som ivaretar hensynet til miljøet og samtidig tar vare på de næringsmessige
                  og økonomiske verdiene i området. 

 Det blir replikkordskifte. 

 Det har vært en interessant kveld på Stortinget. Vi har opplevd at mange
                  representanter har uttalt standpunkter som går imot det deres egen regjering går
                  inn for. Jeg synes statsråden holdt et rimelig bra innlegg, for det reflekterte
                  vilje til og ønske om å kombinere ressursutnyttelse med å ivareta miljøverdiene. 

Statsråden omtalte denne planen som en forvaltningsplan. Men hvor komfortabel er
                  statsråden alt i alt når den utøvende statsråden bak planen for bare ti minutter
                  siden sa at dette er en verneplan? Han uttrykte at dette handler om vern. Synes
                  statsråden at han egentlig har det spillerommet som trengs for å finne gode
                  kompromiss for en forsvarlig ressursutnyttelse, når hovedintensjonen for det
                  departementet og den statsråden som utarbeider denne planen, er at dette er en
                  verneplan? 

 Jeg håper at jeg i mitt innlegg uttrykte entusiasme i forhold til denne
                  forvaltningsplanen, for jeg tror oppriktig på den løsningen som her er valgt. Jeg
                  mener det ville være helt galt å legge til rette for at det kun er
                  olje/petroleumsinteresser – som blir ivaretatt ved en slik plan. På samme måte
                  mener jeg at kun å tenke vern og ikke å se på områdene for framtiden, vil være
                  galt. I det spillerommet som ligger der, mener jeg at vi gjennom arbeidet i
                  Regjeringa med denne planen har klart å balansere disse hensynene. Jeg prøvde å
                  gjøre rede for det i mitt innlegg. Jeg oppfatter at det også er godt i tråd med
                  det miljøvernministeren redegjorde for i sitt innlegg. Så dette er en
                  forvaltningsplan som jeg er veldig glad for å ha vært med på å jobbe med, og som
                  jeg ser fram til å få et vedtak i Stortinget om. 

 Forvaltningsplanen legger opp til at vi skal definere noen områder som særlig
                  verdifulle, og at dette skal få betydning for de avgjørelser vi treffer for disse
                  områdene. 

Når man leser meldingen, kan man få inntrykk av at petroleumsvirksomhet i slike
                  TFO-områder gir en annen form for miljøpåvirkning eller gir mindre risiko enn
                  annen petroleumsvirksomhet. Vi vet at det bare er en annen tildelingsform, men at
                  aktiviteten vil være like miljøskadelig for sårbare områder. Ser statsråden at
                  meldingen har en svakhet på dette punktet i forhold til TFO kontra hvordan
                  petroleumsvirksomheten generelt er omtalt? 

 Jeg er ikke enig i den problemstillinga. Vi har selvsagt også klare rammer i
                  forhold til TFO-virksomheten og det som utlyses gjennom de rundene. Det som
                  skiller TFO-virksomheten fra de andre utlysningene og de andre oljevirksomhetene,
                  er at den går inn i områdene der vi tidligere har hatt aktivitet, og at man på den
                  måten også har en annen historie knyttet til virksomheten. Det vi nå sier noe om,
                  er en varsomhet med tanke på hvor vi ønsker å utvikle ny aktivitet, eventuelt å
                  utvide områdene som vi tidligere ikke har vært i. 

 Miljøvernministeren var så oppspilt og begeistret da han drog sin innøvde
                  skryteliste at han kom i skade for ikke å svare på det spørsmålet jeg stilte ham.
                  Jeg spurte om hva som var logikken når Regjeringen sier at man kan drive
                  oljeaktivitet inntil 30 kilometer fra Jan Mayen, mens man har satt en grense på 50
                  kilometer fra Finnmarkskysten. Mitt spørsmål er: Hva er logikken i det?
                  Skrytelister og hva man ellers har gjort i miljøpolitikken, får vi komme tilbake
                  til. 

 Først vil jeg si at jeg skjønner veldig godt at miljøvernministeren har lyst til å
                  skryte, for han har virkelig mye å skryte av. Jeg tviler på, når historien blir
                  skrevet, om det er mange miljøvernministre som da har hatt mer å skryte av enn det
                  Erik Solheim har hatt. 

Så til spørsmålet fra representanten. Realiteten er jo den at når det gjelder Jan
                  Mayen, går vi ikke inn i dag og definerer områder for oljeaktivitet. Vi definerer
                  områder for kartlegging. Stortinget vil bli forelagt rammer for eventuell
                  oljevirksomhet i området, hvis det skulle være aktuelt. Så slik sett har vi kommet
                  mye kortere i diskusjonen om Jan Mayen enn hva vi har gjort når det gjelder andre
                  deler av Norskehavet, i og for seg også Barentshavet, og ikke minst Nordsjøen. Så
                  de spørsmålene vil vi komme tilbake til med en nærmere vurdering når eventuell
                  oljeaktivitet er aktuell i området. 

 Flere har ikke bedt om ordet til replikk. 

 Jeg synes det har vært bra å følge debatten så langt. Jeg er glad for den store
                  enigheten det synes å være om den økosystembaserte tilnærmingen som denne planen
                  bygger på. 

Den tilnærmingen la også grunnlaget for forvaltningsplanen for Barentshavet,
                  Lofoten og Vesterålen. Vi har nettopp vedtatt en naturmangfoldlov med grunnlag i
                  de samme prinsippene. Disse grepene til sammen gjør at vi har gjennomført et
                  betydelig løft og en viktig modernisering av forvaltningen av norsk natur og
                  norske havområder i løpet av de siste årene. 

De geografiske avveiningene når det gjelder hvilke områder som skal være
                  tilgjengelige for petroleumsvirksomhet, er naturlig nok det som har vakt mest
                  interesse. Aller mest diskusjon har det vært om beslutningen om å starte
                  åpningsprosess i området rundt Jan Mayen med sikte på å dele ut konsesjoner. Det
                  er et område som antas å være sårbart, og som har unike miljøverdier som vi pr. i
                  dag har begrenset kunnskap om. Jeg vil derfor påpeke at en samlet komité er
                  tydelig på at en helhetlig kartlegging av området er nødvendig for at
                  åpningsprosessen skal være forsvarlig. Man henviser spesielt til programmene for
                  kartlegging av sjøfugl og havbunn, SEAPOP og MAREANO, og den betydningen disse
                  programmene kan ha for kunnskapsinnhentingen i området. 

Det er ingen tvil om at det er store verneverdier knyttet til området, og det er
                  en prosess i gang for å verne Jan Mayen som naturreservat. Det er viktig at en
                  eventuell petroleumsvirksomhet har en slik avstand til naturreservatet at
                  verneverdiene ikke forringes. Det er en samlet komité som også står bak den
                  presiseringen. 

Så er det i proposisjonen slått fast at det ikke skal være petroleumsvirksomhet
                  innenfor et belte på 30 kilometer rundt Jan Mayen. Det er området utenfor som skal
                  utredes. Det betyr at det etter konsekvensutredningen avgjøres hvor nær land det
                  eventuelt skal kunne være aktivitet. Det må baseres på faglige vurderinger og den
                  kunnskapen man får gjennom den helhetlige kartleggingen som skal foretas. Men det
                  er uansett ikke aktuelt med petroleumsvirksomhet innenfor disse 30 kilometerne. 

Så synes jeg også det er viktig å si at det er Islands varslede aktivitet som er
                  den utløsende årsak til at spørsmålet om Jan Mayen nå er blitt aktuelt. Norge og
                  Island har et felles forvaltningsområde, og hensynet til norsk verdiskaping har
                  vært avgjørende for at man nå velger å starte en åpningsprosess. Det er en
                  vurdering som gjelder spesifikt for Jan Mayen og det felles forvaltningsområdet vi
                  har der. Det skal ikke være slik at Jan Mayen automatisk blir en åpningsport inn i
                  arktiske strøk for petroleumsvirksomheten. Alle slike eventuelle framtidige
                  vurderinger må skje på bakgrunn av solid og helhetlig kunnskap, og føre
                  var-prinsippet skal selvfølgelig alltid legges til grunn. 

Jeg vil også knytte noen korte kommentarer til det som dreier seg om utslipp til
                  sjø. Statens forurensningstilsyn har sammen med Statens strålevern og
                  Oljedirektoratet ikke anbefalt å innføre et generelt nullutslippskrav, slik man
                  har gjort når det gjelder forvaltningsområdet for Barentshavet, Lofoten og
                  Vesterålen. Rapporten er ute på høring, og innspill i høringsrunden skal tillegges
                  vekt. Jeg vil her særlig nevne Havforskningsinstituttet, som har stor faglig
                  tyngde i dette spørsmålet. 

Så er det også verdt å merke seg at komiteen legger særlig vekt på hvilke
                  utslippskrav som skal gjelde i områder med sårbar bunnfauna, som f.eks. korallrev
                  og sentrale gyteområder for fisk som gyter på bunnen. I slike områder skal det
                  stilles krav om at det benyttes teknologi for å håndtere kaks og borevæske, for å
                  hindre nedslamming. Det er det viktig å få sagt. 

Helt til slutt vil jeg trekke fram en sak som det har vært lite diskusjon rundt,
                  men som fortjener oppmerksomhet. Det er at vi med denne planen varsler oppstart
                  for en prosess for marin verneplan i løpet av 2009. Norge har forpliktet seg
                  internasjonalt til å være med på å etablere et nettverk av marint beskyttede
                  områder. Ved å verne noen av våre mest unike områder følger vi opp disse
                  forpliktelsene. Det er i det store og hele snakk om mindre områder liggende
                  innenfor 12 nautiske mil, men som har helt spesielle økologiske og naturmessige
                  kvaliteter. Det er først og fremst den type områder det er aktuelt å verne, og jeg
                  er glad for at vi nå får i gang et systematisk arbeid for å ta vare på disse
                  områdene. 

 Noen statsråder har noen ganger noen utfordringer når det gjelder å svare på
                  spørsmål. Derfor har jeg behov for å klargjøre litt rundt dette med oljevern og
                  det at Fremskrittspartiet skulle være skeptisk til private aktører. Det var jo
                  ikke det jeg forsøkte å gi uttrykk for. Jeg forsøkte tvert imot å gi uttrykk for
                  at det er veldig bra at vi har noen private aktører i området – hvis ikke hadde vi
                  ikke hatt noen aktører. 

Det hadde vi i Agder-fylkene for noen år siden, da en større kjemikalietanker kom
                  i brann. Storsamfunnet trodde da at Agder-fylkene hadde veldig god og stor
                  slepebåtkapasitet, men denne tankeren stod i brann i 12 timer før det første
                  slepefartøyet kom i posisjon til å kunne hjelpe den. Det er en situasjon som også
                  kan oppstå i store deler av Norskehavet, der det er noen få store fartøyer. En
                  avtale med disse fartøyene om at de hadde plikt til å være til stede, og med gitt
                  responstid – slik det er beskrevet i en britisk sikkerhetsmodell – kunne trolig ha
                  korrigert en del av dette. 

Jeg synes debatten har vist at fiskeri- og havbruksnæringen ikke har noen stor
                  plass i Norskehavet, til tross for at den helt åpenbart har det i den virkelige
                  verden. At to statsråder – men ikke fiskeri- og kystministeren – er til stede når
                  vi diskuterer en havmelding, illustrerer også dette. 

Men så til mine venner i opposisjonen – Kristelig Folkeparti og Venstre. Når man
                  diskuterer Jan Mayen-spørsmålet, synes jeg man overforenkler veldig mye. For det
                  første inngikk Norge og Island allerede i 1981 en avtale om oljeaktivitet på Jan
                  Mayen-ryggen. Den avtalen gjelder fortsatt. Som Marthinsen var inne på, er det
                  denne avtalen som gjør det helt nødvendig for Norge å si at også vi kjører det
                  løpet, at vi deltar med norsk kompetanse i utviklingen av oljeområdene i Jan
                  Mayen-ryggen. 

Jeg synes Marthinsen også poengterte veldig godt hvor nær land oljeboringen skal
                  kunne skje. Det er noe vi får komme tilbake til når man eventuelt åpner områdene. 

Men så blir jeg litt skremt når jeg hører at enkelte av representantene for
                  regjeringspartiene sier at i nærheten av korallrevene i Norskehavet skal det ikke
                  drives oljeaktivitet. Da ekskluderer man store deler av Norskehavet fra enhver
                  petroleumsaktivitet. Med tanke på at det er oljenæringen som har funnet de fleste
                  korallrevene i Norge, synes jeg det blir en litt spesiell tilnærming. Som jeg har
                  vært inne på tidligere, har vi eksempler på vellykkede oljeboringer, som altså har
                  vært gjennomført uten å skade korallrevene, som til dels har ligget veldig nær,
                  f.eks. der Shell boret. 

 Det er et hovedmål i norsk fiskeripolitikk at vi skal bidra til en langsiktig
                  bærekraftig verdiskaping og en ressursutnyttelse som er til beste for hele
                  samfunnet. Både bosetting og næringsutvikling i Kyst-Norge har vært og er avhengig
                  av fiskeriene. Derfor må vi forvalte miljøet i havet på en slik måte at vi
                  fortsatt kan høste av havets ressurser den dagen oljealderen er over. 

I Norskehavet finnes det gyte- og oppvekstområder for flere av våre viktigste
                  fiskebestander. 90 pst. av de bestandene som vi høster av, deler vi med andre
                  land. Derfor er det så viktig at vi ser vår egen forvaltning av området i et
                  internasjonalt perspektiv, og det understreker vårt spesielle ansvar for å
                  beskytte disse områdene mot skadelig påvirkning. 

Forvaltningen av de levende marine ressursene er basert på bærekraftig høsting.
                  Dette forvaltningsprinsippet er videreført og understreket i havressursloven, som
                  trådte i kraft 1. januar i år. Loven krever utvidet forsknings- og
                  overvåkingsinnsats nettopp fordi økt kunnskap stadig bidrar til en bedre
                  ressursforvaltning. 

Forskningens betydning for utviklingen langs kysten illustreres også gjennom det
                  som kalles bioprospektering, og særlig forskningen på kulderesistente organismer.
                  Her kan det faktisk være slik at vi kan finne løsningen på kreftgåten, eller vi
                  kan finne virkestoffer som gjør det mulig å bekjempe hiv og aids. Jeg tror at
                  marin bioteknologi etter hvert vil komme til å åpne helt nye næringsmuligheter,
                  noe vi selvfølgelig også må ta høyde for i våre forvaltningsplaner. 

En økosystembasert forvaltning innebærer at menneskelig aktivitet i havet ikke går
                  ut over naturens tåleevne. Forvaltningsplanen skal altså være et verktøy for
                  verdiskaping og for å opprettholde miljøverdiene i havområdene. Det er uten videre
                  klart at fiskeriene påvirker økosystemene. Vi har overfisket enkelte av våre
                  fiskebestander, dels av uforstand, dels ut fra ønsket om økonomisk vinning. Det er
                  ikke alltid like enkelt å bygge opp igjen bestander når skaden først er skjedd,
                  men det er mulig dersom vi har vilje til å gjøre det. Et eksempel på dette, som
                  også saksordføreren viste til, er bestanden av norsk vårgytende sild, som lå nede
                  i mange år. Vi stoppet faktisk fisket etter slik sild. I år har havforskerne
                  anbefalt at vi kan ta ut hele 1,6 millioner tonn av norsk vårgytende sild. 

Silda gyter på bunnen, og de befruktede eggene er festet til bunnen. Når eggene
                  klekkes ut, stiger larvene opp til overflatevannet, der de passivt driver nordover
                  med havstrømmene. Poenget er at områdene for slik gyting er temmelig begrenset, og
                  det er derfor vi har skjermet viktige gyteområder utenfor Mørekysten. Jeg er
                  villig til å si at jeg tror det er en styrke for hele planen at vi har skjermet
                  disse områdene. 

Jeg tror vi skal erkjenne at vår økonomiske aktivitet i havområdene av og til
                  skaper konflikter, og det gjelder særlig mellom olje og fisk, men etter hvert også
                  med hensyn til en økende skipstrafikk og etableringen av vindmøller til havs.
                  Selvfølgelig må vi gjøre vårt for at disse interessekonfliktene kan bilegges mest
                  mulig, og sameksistens mellom ulike næringer er jo også et veldig viktig mål i
                  forvaltningsplanen. 

Hittil har vi hatt få konflikter mellom olje og fisk, men etter hvert som
                  oljevirksomheten har beveget seg nordover, har seismiske undersøkelser i sårbare
                  områder påkalt fiskernes vrede. Særlig gjelder dette seismikkskytingen utenfor
                  Lofoten og Vesterålen i fjor, og jeg må si at Oljedirektoratet nok kunne ha utvist
                  et bedre skjønn ved gjennomføringen av fjorårets program. Dette har ført til at
                  fiskeri- og oljemyndighetene på nytt har gjennomgått regelverket for denne typen
                  aktivitet og foreslått en rekke endringer. Så får vi se om dette bidrar til å
                  dempe konfliktene. 

Eirin Faldet hadde her overtatt presidentplassen. 

 De talere som heretter får ordet, har en taletid på inntil 3 minutter. 

 Norge er det eneste petroleumsproduserende land i verden som har en helhetlig og
                  økosystembasert forvaltning av havområdene der olje og gass hentes opp fra
                  havbunnen. Jeg har opplevd at dette har vakt stor internasjonal oppmerksomhet og
                  anerkjennelse. Det kan vi være stolte av, og storting og regjering kan være
                  tilfredse med at det er bred politisk oppslutning både om at vi skal ha slike
                  planer, og om store deler av innholdet, slik dagens debatt har vist. I de to
                  forvaltningsplanene vi nå har, har vi lagt til grunn en sameksistens mellom
                  næringene, spesielt olje og fisk, en bærekraftig bruk av ressursene og hensynet
                  til miljø og miljøverdiene. 

Selv om Norge trolig er det land i verden som hittil best har maktet å kombinere
                  disse fundamentale interessene, øker kunnskapen om at naturen har tålegrenser vi
                  ikke må overstige uten at det gjør ubotelig skade. Derfor er det viktig at vi nå
                  tar neste steg for å utvikle og vedta slike forvaltningsplaner. 

En kunnskapsbasert forvaltning skal avbalansere alle hensyn. Det innebærer at vi
                  får langsiktighet i planleggingen av hvordan vi skal utnytte våre
                  petroleumsressurser. Vi ser helheten, og veldig viktig: Vi har innført åpenhet.
                  Slik har det ikke alltid vært. 

Det er nå omfattende åpne høringsrunder ved utlysing av nye leteområder. Alle kan
                  komme med sine synspunkter – fra petroleumsnæringen og fiskerne og til ulike
                  interessegrupper og miljøbevegelsen i sin helhet. 

Olje- og gassproduksjonen er særdeles viktig for verdiskaping, arbeidsplasser,
                  kompetansevekst og teknologiutvikling. Dette merker vi veldig godt i Møre og
                  Romsdal – jeg bruker det som eksempel. Selv om forvaltningsplanen legger
                  restriksjoner på noen havområder, gir den samtidig store muligheter for
                  oljenæringen i framtiden. 

Jeg har hele tiden vært sterkt imot utlysing av letekonsesjoner på Møreblokkene,
                  bl.a. ut fra det resonnement som Steinar Gullvåg nå hadde, og jeg har sagt tydelig
                  fra om dette lenge. Jeg er derfor svært glad for at det nå i de nærmeste årene
                  ikke skal foregå petroleumsaktivitet på Mørebankene, som i en periode er fødested
                  og oppvekstområde for enorme sildemengder. Et uhell fra oljeproduksjonen der kunne
                  fått fatale konsekvenser for vår store sildestamme – verdens største. Den sjansen
                  er det ikke lov å ta. 

Klokken har passert tolv, så jeg sier god natt. 

 Vi kan være litt utålmodige etter å komme videre til neste sak, men jeg skal prøve
                  ikke å forlenge debatten – bare noen få kommentarer helt til slutt. 

Det ene er debatten om dette er en vernemelding, som Tord Lien antydet. Han
                  understreket dog at det var en balansert vernemelding det var snakk om. Hvis han
                  med det mener at det ikke er fritt fram for petroleumsnæringen, er det for så vidt
                  riktig. Men da mener jeg at han bruker formuleringen «vernemelding» bevisst feil.
                  Det er en forvaltningsplan vi behandler, og det er en forvaltningsplan som på en
                  måte trekker opp mulighetene og begrensningene i tiden framover. Det er kunnskapen
                  og hensynet til helheten i havområdet som – skal vi si – danner grunnlaget for hva
                  som kommer til å skje i tiden framover. 

Så har det vært en debatt om korallrev. Det vi er opptatt av, er å beskytte
                  korallrevene. Jeg føler ikke at det er noen motsetning i det. Det er bare det at
                  borekjernen ikke skal stå midt i korallrevet. Vi sier egentlig ikke noe annet fra
                  flertallet heller. Vi sier: 

«Flertallet vil understreke at boring må foregå på en slik avstand til
                     korallrev at boreslam ikke skader omkringliggende forekomster.» 

Jeg konstaterer at Høyre og Fremskrittspartiet ikke er med på den merknaden, men
                  jeg går ut ifra at både Høyre og Fremskrittspartiet er for det allikevel. 

Så blir det vist til forslaget fra Fremskrittspartiet om vindkraft og
                  begrensninger der. Det er en forutsetning i planen, for det er en helhetlig plan.
                  Vindkraften skal ikke ødelegge for andre næringer som er etablert i området, så
                  det er egentlig et unødvendig forslag. En samlet komité viser til at det nå jobbes
                  med et lovverk for dette, og sier: 

«I selve forvaltningen av havområdene vil allikevel vindmølleparker bety
                     forvaltningsmessige utfordringer ut ifra det vi i dag kan anta kan bli
                     framtidige løsninger.» 

Det skriver en samlet komité. 

«Komiteen vil derfor følge denne utviklingen nøye.» 

Derfor er det etter min oppfatning ikke behov for å stemme over det forslaget fra
                  Fremskrittspartiet. Jeg er ikke uenig i det, men det er en del av
                  forvaltningsplanen. 

Så har oljevernberedskapen vært et tema. Jeg har lyst til å understreke at jeg er
                  enig i mye av den bekymringen Tord Lien framsetter. Derfor har også en samlet
                  komité pekt på nettopp de utfordringene som ligger i å styrke oljevernberedskapen
                  og ha en god oljevernberedskap, ha trygghet for at vi gjør det vi kan i forhold
                  til føre var-prinsippet og for å hindre eventuelle skadevirkninger av utslipp,
                  enten det er fra skipstrafikk eller petroleumsvirksomheten. 

Jeg vil bare avslutte med det som vi faktisk sier, hvor vi ber Regjeringen ta et
                  initiativ til at selskaper og tekniske, faglige miljøer sammen med staten kan
                  sette i gang teknologiutviklingsprogrammer for å bedre oljevernberedskapen. 

 Flere har ikke bedt om ordet til sak nr. 26. 

(Votering, se side 4020) 





                    

 Under debatten har Tord Lien satt fram et forslag på vegne av Fremskrittspartiet.
                  Forslaget lyder: 

«Stortinget ber Regjeringen i planleggingen av etablering av vindmølleparker i
                  Norskehavet legge til grunn at slike vindmølleparker ikke skal fortrenge annen
                  lønnsom næringsaktivitet, som for eksempel kommersielt fiske.» 

Det voteres alternativt mellom dette forslaget og komiteens innstilling. 

Komiteen hadde innstilt: 

St.meld. nr. 37 (2008–2009) – helhetlig forvaltning av det marine miljø i
                  Norskehavet (forvaltningsplan) – vedlegges protokollen. 

Votering:

Ved alternativ votering mellom komiteens innstilling og forslaget fra
                  Fremskrittspartiet ble innstillingen bifalt med 78 mot 21 stemmer.

(Voteringsutskrift kl. 03.05.56)


                    
                    

 Etter ønske fra energi- og miljøkomiteen vil presidenten foreslå at taletiden blir
                  begrenset til 5 minutter til hver gruppe og 5 minutter til statsråden. 

Videre vil presidenten foreslå at det blir gitt anledning til tre replikker med
                  svar etter innlegg fra medlemmer av Regjeringen innenfor den fordelte taletid. 

Videre foreslår presidenten at de som måtte tegne seg på talerlisten utover den
                  fordelte taletid, får en taletid på inntil 3 minutter. 

– Det anses vedtatt. 

 (ordfører for saken): Denne saken har fått en ulykkelig saksgang. Det er
                  kritikkverdig at forslaget blir overlevert i Stortinget 28. april og blir først
                  besvart av departementet mandag i denne uken. Det gjorde at komiteen i realiteten
                  bare fikk et par timer å behandle saken på, og selvfølgelig uten mulighet verken
                  for gruppebehandling eller gruppestyrebehandling. Jeg håper absolutt ikke det
                  danner et mønster for noen, hvordan denne saken har blitt behandlet. 

Man har likevel fra Høyre, Kristelig Folkeparti og Venstre klart å enes om det
                  forslaget som Kristelig Folkeparti tar opp. Ikke minst slår man fast, her og i
                  Stortinget generelt, at den norske bilparken har en alder som er for høy, som
                  medfører store utslipp, og som ikke minst er sikkerhetmessig svært lite gunstig.
                  Så har det kommet avgiftsomleggelser som har vært positive, og som har vært med på
                  å belønne de mer miljøvennlige bilene, men som samtidig ikke går langt nok. 

Dette forslaget er et midlertidig forslag som også må ses på som nettopp det. Men
                  det man har behov for på lang sikt, er et forutsigbart avgiftssystem for
                  engangsavgift på bil, som faktisk legger én eneste komponent til grunn, nemlig
                  miljøutslipp. Det vil gjøre at reelle nullutslippskjøretøy får null avgift. Dersom
                  man er rett i overkant av det, er det ikke som i dag et stort hopp, men man får
                  nyte godt av at man er et tilnærmet nullutslippskjøretøy. Det gjør for Høyres del
                  at siden dette var et midlertidig forslag, var det mulighet for å støtte det. Men
                  intensjonen med endringer i avgiftssystemet ligger fast, og det er åpenbart noe en
                  ny regjering må gripe tak i. 

Da tar jeg opp det forslaget som Høyre, Kristelig Folkeparti og Venstre står
                  sammen om. 

 Representanten Peter Skovholt Gitmark har tatt opp det forslaget han refererte
                  til. 

 Kristelig Folkeparti er enig i saksordførerens bemerkninger om den kritikkverdig
                  lange behandlingstiden som dette forslaget har hatt i departementet. 

Men til saken: Transportsektoren er vår største utslippskilde. Med tanke på
                  klimautfordringene vet vi at vi må redusere våre utslipp, ikke øke dem. Vi har
                  satt oss nasjonale mål om at i 2020 skal vi ha kuttet mellom 15 og 17 millioner
                     CO

2

-ekvivalenter, og to tredjedeler av dette skal gjøres hjemme. Vi
                  vet at i 2012 er det Kyoto-forpliktelser som gjelder. I 2008 var det nedgang i
                  utslipp fra transportsektoren. Men dette skyldtes først og fremst finanskrisen. At
                  vi tok mindre taxi, og at industrien kjørte mindre, slo heldigvis godt ut. Men vi
                  må bruke finanskrisen til en grønn omlegging og ikke hvile på disse laurbærene. 

Transportsektoren er vår største utslippskilde, men transportsektoren har også
                  store utfordringer i forhold til alle de enkeltutslippene vi står overfor. Men
                  transportsektoren er også en sektor der det skjer mye spennende. Volvo lanserte
                  for en tid tilbake at V70 får et utslipp på 104 g/km CO

2

 – en drastisk
                  reduksjon i CO

2

-utslipp. Vi har mer miljøvennlig drivstoff
                  tilgjengelig, og mer vil komme. Vi får modeller som plug-in hybridbiler, vi har
                  flere elbiler. Vi hadde også en debatt i forrige uke om å øke vrakpanten på de
                  eldste og mest miljøfiendtlige bilene. 

Kristelig Folkeparti ønsker å legge til rette for miljøvennlige valg. Utfordringen
                  er ikke at vi kjører, men utfordringen er hvor mye utslipp vi har på våre
                  kjøreturer. Miljøbilpremien, eller «kontantstøtte» som SV og også statsråden
                  omtaler miljøbilpremien som i sitt svarbrev til Stortinget, er en ordning som har
                  fungert godt i Sverige. Miljøbilpremien er for Kristelig Folkeparti bare ett
                  element i Kristelig Folkepartis omlegging av bilparken i en mer miljøvennlig
                  retning. Det var suksess i Sverige, trass i at de ikke har noen engangsavgift. Men
                  det er ingen motsetning i dette. Bilbransjen er positiv til dette, miljøbevegelsen
                  er positiv til dette, så dette burde være et forslag som vi kunne bli enige om. 

Flertallet skriver i sin innstilling at biler som har et utslipp på 60 gram
                     CO

2

 pr. kjørte km, vil få en redusert støtte på 30 000 kr. Når jeg
                  ringer Opplysningskontoret for vegtrafikk, sier de at ordningen er slik, men at
                  det ikke finnes noen biler av denne type på veiene i dag. Det er reduksjon av
                  klimagassutslipp vi trenger, og da må vi ikke lage ordninger som bare fungerer på
                  papiret, men som ikke fungerer i praksis. Det hjelper veldig lite i
                  miljøregnskapet. 

Kristelig Folkepartis forslag har fått støtte fra Venstre og Høyre, og det ville
                  være et viktig signal vi sendte hvis vi nå klarte å få til en
                  miljøbilpremieordning. Det er også viktig å presisere at hvis en slik ordning blir
                  innført, vil utslippsgrensen for å få utbetalt denne støtten kunne justeres i takt
                  med den teknologiske utviklingen. Svenskene begynte på 120 g/km CO

2

,
                  men svenskene må også trappe nedover for å ta med de nyeste og mest miljøvennlige
                  bilene til enhver tid. Det er viktig for Kristelig Folkeparti å presisere i denne
                  debatten. 

 Beklager, det er få ting som ligger meg mindre på hjertet enn å forlenge debatten
                  – men siden jeg ble invitert til det: 

Vi behandlet jo et nokså lignende forslag for bare et par uker siden, var det vel.
                  Jeg vil for ordens skyld få oppsummere hva som var årsaken til at Regjeringen da
                  avviste nokså parallelle forslag. 

Vi mener at dette er gode forslag for land som har en omfattende bilindustri, og
                  som ønsker å få fart på bilsalget. Sverige har en omfattende bilindustri, men også
                  land som Tyskland og andre har det. Hvis målet er å øke bilsalget, er ikke dette
                  et dårlig forslag. Det er naturlig at mange land har fremmet det i en
                  finanskrisetid. Derimot er det et meget dårlig forslag ut fra et miljøståsted. Det
                  er av to grunner. Dette er veldig dyre forslag. Det koster masse penger, som
                  alternativt kan brukes på mye bedre miljøtiltak. Og enda viktigere: Disse
                  forslagene kommer på et galt tidspunkt. Hvorfor i all verden skal vi låse folk i
                  en gammel teknologi ett år eller to før vi får elektriske biler og plug-in biler
                  for et massemarked? Da kan det være aktuelt å ha denne type premie for å få en
                  rask overgang. Men hvis vi ber folk kjøpe de mest miljøvennlige bilene pr. dato,
                  låser vi folk i for lang tid til biler som ikke er så miljøvennlige likevel. Ingen
                  som kjøper en bil i 2010, vil jo skrape den bilen i 2012, forhåpentlig. Den bilen
                  man kjøper i 2010, vil man ha til 2020 eller kanskje til 2025, og man vil være
                  låst i en gammeldags teknologi lenge etter at man burde vært det. 

 Flere har ikke bedt om ordet til sak nr. 27. 

(Votering, se side 4021) 





                    

 Under debatten har Peter Skovholt Gitmark satt fram et forslag på vegne av Høyre,
                  Kristelig Folkeparti og Venstre. Forslaget lyder: 

«Stortinget ber Regjeringen innføre en tidsbegrenset ordning med miljøbilpremie
                  for privatpersoner som kjøper ny miljøbil i Norge. Ordningen bør gjelde i perioden
                  1. januar 2010 til 31. desember 2011.» 

Det voteres alternativt mellom dette forslaget og komiteens innstilling. 

Komiteen hadde innstilt: 

Dokument 8:88 (2008–2009) – representantforslag fra stortingsrepresentantene Line
                  Henriette Holten Hjemdal, Dagfinn Høybråten, Jan Sahl og Dagrun Eriksen om
                  innføring av miljøbilpremie for bilkjøpere som kjøper miljøvennlig bil i Norge –
                  vedlegges protokollen. 

Votering:

Ved alternativ votering mellom komiteens innstilling og forslaget fra Høyre,
                  Kristelig Folkeparti og Venstre ble innstillingen bifalt med 72 mot 27
                  stemmer.

(Voteringsutskrift kl. 03.06.51)


                    
                    

 Ingen har bedt om ordet. 

(Votering, se side 4021) 





                    

 Det voteres over forslag fra stortingsrepresentant Tord Lien på vegne av
                     Fremskrittspartiet, Høyre, Kristelig Folkeparti og Venstre oversendt fra
                     Odelstingets møte 9. juni 2009: 

«Stortinget ber Regjeringen utarbeide en handlingsplan for
                        kunnskapsoppbygging om naturmangfoldsarbeidet i kommunesektoren.» 

Votering:

Forslaget fra Fremskrittspartiet, Høyre, Kristelig Folkeparti og Venstre
                     ble med 50 mot 48 stemmer ikke bifalt.

(Voteringsutskrift kl. 03.07.16)


                    
                    

 Ingen har bedt om ordet. 

(Votering, se side 4021) 





                    

 Det voteres over forslag fra stortingsrepresentant Tord Lien på vegne av
                     Fremskrittspartiet, Høyre, Kristelig Folkeparti og Venstre oversendt fra
                     Odelstingets møte 9. juni 2009: 

«Stortinget ber Regjeringen utrede en ordning for import av planter som
                        bedre ivaretar risikoen for introduksjon av fremmede arter, og eventuelt
                        komme tilbake til Stortinget med nødvendige lovendringer.» 

Votering:

Forslaget fra Fremskrittspartiet, Høyre, Kristelig Folkeparti og Venstre
                     ble med 51 mot 48 stemmer ikke bifalt.

(Voteringsutskrift kl. 03.07.46)


                    
                    

 Ingen har bedt om ordet. 

(Votering, se side 4021)





                    

 Det voteres over forslag fra stortingsrepresentant Peter Skovholt Gitmark på
                     vegne av Høyre oversendt fra Odelstingets møte 9. juni 2009: 

«Stortinget ber Regjeringen fremme sak for Stortinget med sikte på å styrke
                        grunneiers rett til erstatning i saker om vern og ekspropriasjon, og det bes
                        om at det i saken særlig utredes å utvide retten til erstatning ved
                        gjenkjøpsverdi, at det ikke diskrimineres mellom ulike former for vern og at
                        det økonomiske tapet utmåles etter markedsverdien.» 

Fremskrittspartiet har varslet at de vil støtte forslaget. 

Votering:

Forslaget fra Høyre ble med 64 mot 35 stemmer ikke bifalt.

(Voteringsutskrift kl. 03.08.10)


                    
                    

 Ingen har bedt om ordet. 

(Votering, se side 4022) 





                    

 Det voteres over forslag fra stortingsrepresentant Peter Skovholt Gitmark på
                     vegne av Høyre oversendt fra Odelstingets møte 9. juni 2009: 

«Stortinget ber Regjeringen fremme sak for Stortinget med sikte på å styrke
                        grunneiers retter i saksbehandlingen av saker om vern og ekspropriasjon, og
                        det bes om at det i saken særlig utredes rett til forsøk på makebytte, å
                        pålegge staten en tilbudsplikt og en tidsbegrensning av det midlertidige
                        vernet.» 

Votering:

Forslaget fra Høyre ble med 83 mot 16 stemmer ikke bifalt.

(Voteringsutskrift kl. 03.08.31)


                    
                    

 Ingen har bedt om ordet. 

(Votering, se side 4022) 





                    

 Det voteres over forslag fra stortingsrepresentant Peter Skovholt Gitmark på
                     vegne av Høyre oversendt fra Odelstingets møte 9. juni 2009: 

«Stortinget ber Regjeringen legge frem en sak om praktiseringen av
                        båndlegging og innløsing av eiendom knyttet til planlagte veiprosjekter.
                        Saken skal spesielt avklare rettigheter for eiendomsbesittere, og hvilke
                        tidsfrister og prosedyrer som må innføres for å unngå at enkeltmennesker må
                        bære urimelige byrder på statens vegne når prosjekter trekker ut i tid.»
                     

Votering:

Forslaget fra Høyre ble med 84 mot 15 stemmer ikke bifalt.

(Voteringsutskrift kl. 03.08.50)


                    
                    

 Ingen har bedt om ordet. 

(Votering, se side 4022) 





                    

 Det voteres over forslag fra stortingsrepresentant Peter Skovholt Gitmark på
                     vegne av Høyre oversendt fra Odelstingets møte 9. juni 2009: 

«Stortinget ber Regjeringen fremme sak om å tilpasse lov om motorferdsel i
                        utmark slik at kommunene får økt myndighet - innenfor nasjonale
                        retningslinjer - og der erfaringene fra forsøksprosjektet med økt lokalt
                        selvstyre legges til grunn.» 

Fremskrittspartiet har varslet at de vil støtte forslaget. 

Votering:

Forslaget fra Høyre ble med 64 mot 35 stemmer ikke bifalt.

(Voteringsutskrift kl. 03.09.14)


                    
                    

 Ingen har bedt om ordet. 

(Votering, se side 4023) 





                    

 Det voteres over forslag fra stortingsrepresentant Henning Skumsvoll på vegne
                     av Fremskrittspartiet oversendt fra Odelstingets møte 8. juni 2009: 

«Det innføres en unntaksbestemmelse knyttet til foreldelsesfristen i
                        forbindelse med opprettelse av ny rettighet for soldater som har avtjent
                        utenlandsoperasjoner, slik at dette blir gjeldende fra 1978, og at
                        rettighetene for de som har tjenestegjort fra 1978 likestilles med de
                        rettigheter som gjelder fra 2010.» 

Høyre, Kristelig Folkeparti og Venstre har varslet at de vil støtte forslaget.
                  

Votering:

Forslaget fra Fremskrittspartiet ble med 51 mot 48 stemmer ikke
                     bifalt.

(Voteringsutskrift kl. 03.10.33)


                    
                    

 Ingen har bedt om ordet. 

(Votering, se side 4023) 





                    

 Det voteres over forslag fra stortingsrepresentant Henning Skumsvoll på vegne
                     av Fremskrittspartiet oversendt fra Odelstingets møte 8. juni 2009: 

«Det etableres en ordning med en maksimal erstatning på 65 G ved 100 pst.
                        varig ervervsmessig uførhet. Erstatningen foreslås redusert forholdsmessig
                        med restervervsevnen.» 

Høyre, Kristelig Folkeparti og Venstre har varslet at de vil støtte forslaget.
                  

Votering:

Forslaget fra Fremskrittspartiet ble med 50 mot 48 stemmer ikke
                     bifalt.

(Voteringsutskrift kl. 03.10.58)


                    
                    

  Ingen har bedt om ordet. 

(Votering, se side 4023) 





                    

 Det voteres over forslag fra stortingsrepresentant Olemic Thommessen på vegne
                     av Høyre oversendt fra Odelstingets møte 8. juni 2009: 

«Lovfestet objektivt erstatningsansvar for skadde veteraner i henhold til ny
                        § 12 b i lov om forsvarspersonell skal gjelde alle Forsvarets veteraner,
                        også de som har tjenestegjort før lovens ikrafttredelse.» 

Fremskrittspartiet, Kristelig Folkeparti og Venstre har varslet at de vil
                     støtte forslaget. 

Votering:

Forslaget fra Høyre ble med 51 mot 47 stemmer ikke bifalt.

(Voteringsutskrift kl. 03.11.25)


                    
                    

 Etter ønske fra næringskomiteen vil presidenten foreslå at taletiden blir
                  begrenset til 5 minutter til hver gruppe og 5 minutter til statsråden. 

Videre vil presidenten foreslå at det blir gitt anledning til tre replikker med
                  svar etter innlegg fra medlemmer av Regjeringen innenfor den fordelte taletid. 

Videre vil presidenten foreslå at de som måtte tegne seg på talerlisten utover den
                  fordelte taletid, får en taletid på inntil 3 minutter. 

– Det anses vedtatt. 

 (ordfører for saken): Det begynner å bli en viss praksis for at næringskomiteen
                  får de siste sakene på kartet den nest siste dagen av sesjonen, men vi skal
                  selvfølgelig ikke la det legge noen demper på denne debatten. Stortinget skal nå
                  behandle innstillingen fra næringskomiteen om forslag fra Venstre om å gjennomføre
                  en faglig utredning av torskeoppdrettsfrie områder. 

Næringskomiteen viser i saken til at det ifølge forslagsstillerne er gitt over 500
                  løyver til torskeoppdrett, med en samlet produksjonskapasitet i næringen på rundt
                  300 000 tonn. Torskeoppdrettsnæringen har hatt en kraftig vekst på 20–25 pst.
                  hvert år siden 2003. 

Torskeoppdrett er en svært positiv og interessant videreutvikling av
                  havbruksnæringen som til nå har vært dominert av laks og ørret. Det er liten tvil
                  om at dette er en produksjon som har stort potensial for å skape nye inntekter og
                  ny aktivitet langs kysten. Men dette er fortsatt en bransje som er i
                  oppstartsfasen, og lønnsomheten er presset. Disse utfordringene er så forsterket
                  av finanskrisen og den effekten som denne har for markedet for torsk. 

Høyre er genuint positiv til torskeoppdrettsnæringen, og det er viktig at næringen
                  har gode rammebetingelser og en offentlig forvaltning som ser muligheter framfor
                  begrensninger. Likevel er det opplagt biologiske utfordringer knyttet til
                  torskeoppdrett som for annen havbruksaktivitet. 

I innstillingen vises det til at Fiskeridirektoratet allerede våren 2006 tok til
                  orde for strengere forvaltningspraksis som ville få konsekvenser for oppdrett av
                  torsk. Fiskeri- og kystdepartementet mente imidlertid den gangen at det ikke
                  forelå tilstrekkelig dokumentasjon til å innføre strengere praksis i
                  tildelingsforskriften for andre arter, men bad heller Havforskningsinstituttet om
                  å svare på en del spørsmål knyttet til torskeoppdrett og konsekvensene av den. 

Forslagsstillerne fra Venstre tar så til orde for innføring av torskefjorder som
                  et midlertidig arealvern for å hindre potensielle negative konsekvenser av
                  oppdrett av torsk og for å avvente dypere kunnskap om temaet, og fremmer forslag
                  om en faglig utredning om et slikt torskefjordsystem. 

Fiskeriministeren viser i brev til næringskomiteen datert 26. mars at hun deler
                  oppfatningen om at det er viktig å gjennomføre en utredning av nasjonale
                  torskefjorder, men at hun kunngjorde en slik utredning i Bergen allerede den 12.
                  februar. Komiteen mener på grunnlag av dette at det er hensiktsmessig å avvente de
                  faglige utredningene som allerede er varslet, og foreslår at forslaget vedlegges
                  protokollen. 

Så har det vært mye debatt tidligere i denne sal knyttet til arealvern som tiltak
                  mot såkalt genetisk innblanding av oppdrettslaks i villaksstammene våre. Det er
                  grunn til å peke på at arealverntiltak må være basert på faktakunnskap, ikke på
                  symbolpolitikk. Det er ikke utenkelig at det finnes mer effektive tiltak enn
                  passivt arealvern for å sikre en bærekraftig torskeoppdrettsnæring. 

Jeg vil på den bakgrunn ta opp forslaget fra Høyre og Fremskrittspartiet i
                  innstillingen, samt anbefale komiteens enstemmige tilråding om å vedlegge
                  forslaget protokollen. 

 Representanten Torbjørn Hansen har tatt opp det forslaget han refererte til. 

 Spørsmålet rundt nasjonale torskefjorder har lenge vært diskutert som et
                  virkemiddel for å begrense skadene torskeoppdrett kan ha på miljøet og ikke minst
                  på de lokale torskestammene. Ny kunnskap viser at kysttorsken ikke er en homogen
                  gruppe, men at man langs hele vår langstrakte kyst har unike genetiske stammer av
                  kysttorsk begrenset til et geografisk område. Flere av disse unike genetiske
                  stammene er i ferd med å forsvinne, og vi er i ferd med å tape enorme viktige
                  ressurser som er spesielt viktige for kystflåten. Oppdrett av torsk er av en
                  relativt ny næring i Norge, men den har de siste årene vokst med rekordfart. Siden
                  2003 har produksjonen økt med 20–25 pst. hvert år, og produksjonen ventes å nå 30
                  000 tonn i 2010. 

Miljøkonsekvensene rundt torskeoppdrett har fremdeles flere spørsmål enn svar. Det
                  vi vet, er at 80 pst. av all oppdrettstorsk som slaktes, har gytt minst én gang.
                  Ved Havforskningsinstituttets forskningsstasjon i Austevoll har de fått bekreftet
                  at oppdrettsyngelen klarer å overleve og utvikle seg, men om oppdrettsyngelen
                  virker positivt eller negativt inn på de ville torskebestandene, er fremdeles et
                  ubesvart spørsmål. Oppdrettstorsken er også vært rømningsvillig, noe
                  rømningsstatistikken fra Fiskeridirektoratet viser. I 2007 rømte 69 000
                  oppdrettstorsk. I 2008 økte antallet til 183 000. 

Venstre er glad for at Regjeringen skal utrede hvorvidt torskefjorder bør
                  innføres, og at man skal gjennomføre andre utredninger med det formål å øke
                  kunnskapen om mulige miljømessige risikofaktorer knyttet til torskeoppdrett. Jeg
                  har merket meg at Regjeringen på noen områder har startet utredningsarbeidet om å
                  innføre nasjonale torskefjorder som et forvaltningsverktøy, og at Fiskeri- og
                  kystdepartementet vil bestille nye utredninger. Venstre er klar over at dette
                  utredningsarbeidet vil ta tid og mener at man fram til man får den kunnskapen man
                  søker, må føre en restriktiv utdeling av nye torskeoppdrettskonsesjoner. I «Nye
                  byggesteiner i nord. Neste trinn i Regjeringens nordområdestrategi» legges det til
                  rette for en nasjonal satsing på oppdrett av torsk i nordområdene. Venstre deler
                  Regjeringens framtidsoptimisme for oppdrett av torsk, men stiller spørsmål ved
                  tempoet næringen vokser i. For Venstre er det svært viktig at man får på plass en
                  bærekraftig og lønnsom utvikling av næringen. I dag hører de som tjener penger på
                  oppdrettstorsk med til unntakene, da realitetene for de fleste er at
                  produksjonskostnadene er langt høyere enn prisen i markedet. Derfor er det etter
                  Venstres syn veldig viktig at man intensiverer arbeidet for å bringe mer kunnskap
                  til og om næringen. Jeg er også av den oppfatning at man ved å føre en restriktiv
                  tildelings- og vekstpolitikk for torskeoppdrett inntil man vet mer om
                  miljøkonsekvensene, legger til rette for at næringsutviklingen kan skje innenfor
                  lønnsomme og bærekraftige rammer. Venstre mener at på bakgrunn av den kunnskapen
                  man har tilegnet seg om oppdrett av torsk, og de anbefalinger
                  Havforskningsinstituttet, Fiskeridirektoratet og Regelverksutvalget gir, bør vi
                  innføre nasjonale torskefjorder som et forvaltningsverktøy. Venstre mener at denne
                  løsningen ikke trenger å være permanent, da ny teknologi og kunnskap kan føre til
                  at torskeoppdrett ikke påfører miljøet uopprettelig skade ved at unike genetiske
                  kysttorskstammer forsvinner. 

Regjeringen har i sin nordområdestrategi lagt til rette for en nasjonal satsing på
                  oppdrett av torsk i nordområdene. Samtidig som Regjeringen vil satse på
                  torskeoppdrett, strammer Regjeringen inn ved å gi adgangsbegrensninger, jf.
                  Ot.prp. nr. 77 for 2008–2009, Om lov om endring i akvakulturlova, og har nå åpnet
                  for å innføre torskeoppdrettsfrie områder. For meg taler Regjeringen med to tunger
                  her. Venstre stiller spørsmål ved hvordan Regjeringen har tenkt å gjennomføre en
                  nasjonal satsing på torskeoppdrett, samtidig som de nå gir adgangsbegrensninger og
                  går inn for å verne områder for torskeoppdrett. Venstre på sin side er fornøyd med
                  at Regjeringen åpner for å verne områder med hensyn til kysttorsken og mener dette
                  vil sikre næringen langsiktige og bærekraftige rammer, men de som skal satse på
                  næringen, trenger forutsigbare rammer. Jeg kan ikke forstå at denne formen for
                  dobbeltkommunikasjon er bra for den videre utviklingen i næringen. Jeg ber
                  statsråden si noe om hvordan Regjeringen vil legge opp sin storstilte satsing på
                  torskeoppdrett. 

Jeg fremmer ikke et eget forslag, men som en ser av saken, vil vi støtte det
                  forslaget som Kristelig Folkeparti og Høyre har i innstillingen. 

Sigvald Oppebøen Hansen hadde her teke over
                  presidentplassen. 

 Presidenten vil rette det – det er eit forslag frå Framstegspartiet og Høgre. 

 Unnskyld! 

 Regjeringen har tro på at torskeoppdrett skal bli en viktig del av verdiskapingen
                  langs kysten. Hvitfisknæringen har hatt en tung vinter, men på sikt vil torsk i
                  oppdrett kunne bli et viktig supplement til villtorsken og gjøre det mulig å tilby
                  europeiske konsumenter fersk torsk av høy kvalitet gjennom hele året. Miljømessig
                  bærekraftig drift er avgjørende for langsiktig vekst og lønnsomhet i næringen.
                  Fiskerimyndighetenes forvaltningsstrategi for torskeoppdrett er kunnskapsbasert,
                  og i de siste årene har vi investert mye i forskning på området. Videre utvikling
                  krever imidlertid mer kunnskap om hvordan oppdrett av torsk påvirker miljøet og
                  villfisken. Regjeringen vil legge opp til kontrollert vekst, parallelt med at det
                  utvikles teknologi og kunnskap som sikrer en bærekraftig og framtidsrettet næring. 

I representantforslaget fremmes det forslag om at Regjeringen skal gjennomføre en
                  faglig utredning om torskeoppdrettsfrie soner for å gi kunnskap om det er behov
                  for å innføre nasjonale torskefjorder som et hensiktsmessig forvaltningsverktøy.
                  Dette synes vi er et godt forslag, og derfor bestemte Regjeringen allerede i
                  februar i år at en slik utredning skal foretas. Dette ble første gang lansert av
                  fiskeri- og kystministeren i Bergen 12. februar i år og er i etterkant integrert i
                  Regjeringens strategi for en miljømessig bærekraftig havbruksnæring. 

Innføring av nasjonale torskefjorder, eller torskevernområder, vil kunne være et
                  virkemiddel for å beskytte lokale og særegne stammer av kysttorsk. Vi har allerede
                  innført områdevern som begrenser oppdrett tidligere, til vern av villaksen,
                  gjennom innføringen av nasjonale laksefjorder og laksevassdrag. Første runde ble
                  fremmet av regjeringen Bondevik II, og andre runde ble fremmet av den sittende
                  regjering. Begge forslag ble vedtatt med bred tilslutning i Stortinget. Den
                  kommende utredningen om torskefjorder vil belyse både de positive og de negative
                  sidene ved en slik ordning og gi et grunnlag for å vurdere om det er et
                  hensiktsmessig forvaltningstiltak. 

I tillegg til spørsmålet om torskefjorder vil vi prioritere forskning med det
                  formål å øke kunnskapen om miljømessige risikofaktorer knyttet til torskeoppdrett,
                  både hva gjelder virkninger på økosystemer og på de ville torskebestandene. Det
                  innebærer bl.a. kartlegging av gytefelt og kartlegging av spesielt sårbare
                  bestander av kysttorsk. 

Det vil ta tid før vi får på plass all kunnskap vi ønsker oss. Flere av
                  utredningene er store og komplekse og vil trolig ta tre til fem år å ferdigstille,
                  men forvaltningen vil naturligvis ta i bruk kunnskapen etter hvert som den
                  genereres. På kort sikt er vi i gang med å stramme inn regelverket, slik at
                  myndighetene får mulighet til å kontrollere veksten i torskeoppdrettsnæringen,
                  bl.a. gjennom endringer i akvakulturloven som ble vedtatt i Lagtinget 16. juni i
                  år. 

Torskeoppdrett er fortsatt en liten næring. Produksjonen i 2008 var under 15 000
                  tonn. Til sammenlikning produserte vi i overkant av 820 000 tonn laks. Det vil
                  ennå ta mange år før torskeoppdrettsnæringen er en stor næring, og de grepene vi
                  tar nå, har ikke til hensikt å hindre at næringen kan vokse og utvikle seg også de
                  nærmeste årene. Det arbeidet vi legger ned på et tidlig stadium i å skaffe oss
                  bred og god kunnskap om hvordan næringen påvirker villfisken og det
                  omkringliggende miljøet, vil være avgjørende for å kunne drive kunnskapsbasert
                  forvaltning også i framtiden. 

 Ingen har bedt om ordet til replikk. 

Dei talarane som heretter får ordet, har ei taletid på inntil 3 minutt. 

 Eg skal prøva å gjera dette rimeleg kort. Slik som denne saka har utvikla seg, vil
                  eg berre gjera greie for den stemmegjevinga som me no kjem til å gå inn for. Me
                  kan ikkje sjå at det er så stor forskjell – det må vera veldig små nyansar –
                  mellom det som ein samla komité meiner, at det er føremålstenleg å avventa dei
                  faglege utgreiingane, og forslaget frå Framstegspartiet og Høgre om at Stortinget
                  ber Regjeringa leggja til rette for ei kunnskapsbasert forvaltning når det gjeld
                  torskeoppdrett. 

Me er ikkje med på dei merknadene som Framstegspartiet og Høgre har lagt til grunn
                  for forslaget sitt, men me kjem til å stemma for forslaget. 

 Fleire har ikkje bedt om ordet til sak nr. 40. 

(Votering, sjå side 4024) 

Etter ønske frå næringskomiteen vil presidenten foreslå at sakene nr. 41 og 42
                  blir behandla under eitt, og ser det som vedteke. 





                    

 Under debatten har Torbjørn Hansen satt fram et forslag på vegne av
                  Fremskrittspartiet og Høyre. Forslaget lyder: 

«Stortinget ber Regjeringen legge til rette for kunnskapsbasert forvaltning når
                     det gjelder torskeoppdrett.» 

Votering:

Forslaget fra Fremskrittspartiet og Høyre ble med 62 mot 37 stemmer ikke
                  bifalt.

(Voteringsutskrift kl. 03.12.08)

Komiteen hadde innstilt: 

Dokument nr. 8:107 (2008–2009) – representantforslag fra stortingsrepresentantene
                  Leif Helge Kongshaug, Gunnar Kvassheim og André N. Skjelstad om å gjennomføre en
                  faglig utredning om torskeoppdrettsfrie områder – vedlegges protokollen. 

Votering:

Komiteens innstilling ble enstemmig bifalt.


                    
                    

 Under debatten er det satt fram tre forslag. Det er 

forslag nr. 1, fra Hans Frode Kielland Asmyhr på vegne av
                        Fremskrittspartiet, Høyre, Kristelig Folkeparti og Venstre 

forslagene nr. 2 og 3, fra Hans Frode Kielland Asmyhr på vegne av
                        Fremskrittspartiet 

Forslag nr. 1 lyder: 

«Stortinget ber Regjeringen legg frem en egen stortingsmelding om reindrift i
                     løpet av 2010.» 

Votering:

Forslaget fra Fremskrittspartiet, Høyre, Kristelig Folkeparti og Venstre ble
                  med 51 mot 48 stemmer ikke bifalt.

(Voteringsutskrift kl. 03.13.15)

 Det voteres alternativt mellom komiteens innstilling og forslagene nr. 2 og 3,
                     fra Fremskrittspartiet. 

Forslag nr. 2 lyder: 

«Forslag til ny reindriftsavtale bifalles ikke.» 

Forslag nr. 3 lyder: 

«Stortinget ber Regjeringen i en overgangsperiode fremme forslag til
                        subsidier og andre økonomiske tiltak overfor reindriftsnæringen i
                        forbindelse med statsbudsjettet uten forutgående forhandlinger.» 

Komiteen hadde innstilt: 

I 

I statsbudsjettet for 2009 gjøres følgende endringer: 

Kap.

Post

Formål

Kroner

Utgifter

1147

Reindriftsforvaltningen

71

Omstillingstiltak i Indre Finnmark, reduseres med

750 000

fra kr 10 304 000 til kr 9 554
                              000

1151

Til gjennomføring av
                              reindriftsavtalen

51

Tilskudd til Utviklings- og
                              investeringsfondet, reduseres med 

3 250 000

fra kr 35 900 000 til kr 32 650
                              000

75

Direkte og kostnadssenkende tilskudd,
                                 økes med

4 000 000

fra kr 53 100 000 til kr 57 100
                              000

II 

Stortinget gir Landbruks- og matdepartementet fullmakt til å iverksette tiltak i
                  henhold til den inngåtte reindriftsavtalen, som er knyttet til bevilgninger i
                  2010. 

Votering:

Ved alternativ votering mellom komiteens innstilling og forslagene fra
                  Fremskrittspartiet ble innstillingen bifalt med 77 mot 21 stemmer.

(Voteringsutskrift kl. 03.13.40)


                    
                    

 Etter ønske frå næringskomiteen vil presidenten foreslå at debatten blir avgrensa
                  til 1 time og 5 minutt, og at taletida blir fordelt slik på gruppene:
                  Arbeidarpartiet 20 minutt, Framstegspartiet 15 minutt, Høgre 10 minutt,
                  Sosialistisk Venstreparti 5 minutt, Kristeleg Folkeparti 5 minutt, Senterpartiet 5
                  minutt og Venstre 5 minutt. I tillegg blir det foreslått inntil 5 minutt til
                  statsråden. 

Vidare vil presidenten foreslå at det blir gjeve høve til replikkordskifte på
                  inntil fem replikkar med svar etter innlegg frå medlemer av Regjeringa innanfor
                  den fordelte taletida. 

Vidare blir det foreslått at dei som måtte teikne seg på talarlista utover den
                  fordelte taletida, får ei taletid på inntil 3 minutt. 

– Det er vedteke. 

 (ordførar for sak nr. 42): Vi behandlar i natt det siste jordbruksoppgjeret i
                  denne fireårsperioden, ein periode med store forhåpningar for næringsutøvarane.
                  Dette er kanskje òg det aller siste oppgjeret som blir behandla her om
                  opposisjonen flytter inn i regjeringslokala til hausten. 

Eg tek utgangspunkt i at kvart parti fortel om sine innretningar i denne
                  innstillinga. Den raud-grøne regjeringa har levert og brukt desse fire åra til ein
                  snuoperasjon som gir grunnlag for optimisme og framtidstru for bønder over heile
                  landet. Men det har òg vore store utfordringar og ikkje minst ein enormt stor
                  prisvekst på dei viktigaste innsatsfaktorane, slik som gjødsel og kraftfôr er,
                  noko som sjølvsagt har hatt den konsekvensen at det ikkje har blitt den auken i
                  inntektene år for år som vi hadde lagt til rette for. Vi kan likevel no konstatere
                  at vi har innfridd lovnadene i Soria Moria-erklæringa, der det heiter at ein skal
                  «sikre utøvere i landbruket inntektsutvikling og sosiale vilkår på linje med andre
                  grupper». 

Regjeringa har levert den største auken i inntektsmoglegheiter på mange tiår. Ei
                  påplussing på næringsstøtta på mellom 70 000 og 80 000 kr pr. årsverk er mykje. I
                  tillegg fekk vi ein rentereduksjon i går – no vart det i forgårs – som utgjer om
                  lag 100 mill. kr berre til bønder, om bankane følgjer opp. Denne regjeringa har
                  vridd innsatsfaktoren i ei meir miljøvennleg retning, hatt eit større fokus på
                  dyrevelferd og gitt bøndene eit langt betre grunnlag for å ta ut ferie og fritid,
                  samt moglegheit til å vere sjuk viss ein er det, nemleg gjennom auka tilskott til
                  avløysarordninga. 

I årets jordbruksavtale er dei største endringane innanfor mjølkesektoren og dei
                  grovfôrbaserte kjøttslaga. Vi ynskjer å ta Noreg i bruk, utnytte beiteressursane,
                  hindre gjengroing og sørgje for at dei som har mjølkeproduksjon, får betalt for
                  den jobben dei gjer med å gå i fjøset 365 dagar i året. 

I årets avtale ligg det 560 mill. statlege kroner, og under høringa gav faglaga
                  uttrykk for at dei stort sett var fornøgde. Resten er det moglegheit til å ta ut
                  gjennom inntektsfrådrag og òg noko på pris. Men den mørke skya er utviklinga
                  særleg på gjødselprisane. Når ei avtale byggjer på prognosar, og det blir store
                  avvik, kan det vere grunn til å justere når fasiten ligg føre. Regjeringspartia
                  vil verne om forhandlingsinstituttet, og ser det som viktig at organisasjonane i
                  landbruket kan forhandle med staten om prisane på jordbruksvarer og andre
                  avgjerder som er viktige for næringa. 

I årets avtale er storfe lagt inn i den såkalla volummodellen. Det er òg lagt
                  føringar for at ein på eit seinare tidspunkt skal leggje andre produksjonar inn
                  der, når den såkalla gule boksen i WTO-avtala har nådd taket. Men det ville vore
                  ein fordel for alle om Doha-runden kunne avsluttast, og at vi fekk ei ny
                  WTO-avtale på plass. 

I svært mange miljø er landbrukets betyding sterkt undervurdert. Bygde-Noreg ville
                  sett heilt annleis ut om landbruket låg brakk. Men pessimismen har snudd til
                  optimisme. Produksjonsvolumet er svakt stigande, sjølv om vi òg som forbrukarar
                  bruker meir. Derfor har vi eigentleg ei todelt oppgåve: leggje til rette for at
                  den trenden som har snudd, held fram – at det framleis blir vekst – og at fleire
                  kjem inn i næringa. 

Nytt i årets avtale er å synleggjere økonomiske tiltak for ungdom som vil overta,
                  og å få unge til å ynskje seg inn i næringa, dette òg i lys av den globale
                  matvarekrisa. Vi bør produsere det vi har naturgitte føresetnader for, fyrst og
                  fremst storfe, sau og mjølk. Det vil gi oss kortreist mat, produsert av eit
                  landbruk som i verdsmålestokk langt på veg er økologisk og tufta på god dyreetikk,
                  slik at vi forbrukarar kan ete trygg mat. 

Andre ting som ligg inne i årets avtale, er grøfting. Det har vore eit forsømt
                  område i mange år. 

For meg er det òg viktig å nemne nydyrking. Vi ser ei avskaling av dyrka mark,
                  sjølv om vi har som målsetjing å verne om ho. Med nydyrking kan vi framleis nær
                  sagt fylle på med nytt areal dersom omdisponering av dyrka mark viser seg å vere
                  nødvendig for at ein skal få til ei samfunnsutvikling på mange andre område òg. Eg
                  meiner òg at komiteen sin merknad om at ein bør stimulere til andre
                  gjødselmetodar, er av stor betyding for eit meir miljøvennleg landbruk. 

Så litt om skogen si betyding, både som CO

2

-fangar, som brensel, og som
                  vår framtidige drivstoffleverandør. Andregenerasjons biodrivstoff, laga av ein
                  fornybar ressurs vi har god tilgang på, er framtidsretta. Vi kan nå miljømåla våre
                  utan å måtte kjøpe oss avlat med å forsyne oss av u-landa sine matfat. Det er
                  derfor svært viktig at det vart sett av 50 mill. kr til tiltak innan skog i
                  tiltakspakka. Dette er ein del av dei ekstraordinære midlane som no blir framlagde
                  i revidert nasjonalbudsjett, som elles omfattar ei investeringspakke på 150 mill.
                  kr. Det er stor pågang etter investeringsverkemiddel i landbruket, og løyvingane
                  vil komme både landbruket og bygg- og anleggsnæringa til nytte. Det er eit estimat
                  at summen vil kunne utløyse investeringar på om lag 1 milliard kr, så dette vil ha
                  ein viktig sysselsetjingseffekt. Det er verdt å merke seg at dette kjem i tillegg
                  til bygdeutviklingsmidlane Innovasjon Norge alt har i dag, og som det er stor rift
                  om. 

Lat meg avslutningsvis seie litt om at vi framleis må ha i fokus å ta i bruk alle
                  dei ressursane ein gard har, og leggje til rette for t.d. nisjeprodukt og
                  gardsturisme. «Inn på tunet» med tilrettelagde tenester på forskjellige område er
                  populært. Det blir det satsa stort på i nokre område av landet, noko som bidreg
                  til auka verdiskaping og næringsutvikling lokalt. 

Årets avtale er ei god avtale, med ei innretning som er meir i tråd med den tida
                  vi lever i, og dei utfordringane og moglegheitene som landbruket har. 

 Først må jeg takke saksordføreren for at hun tydeligvis har troen på at denne
                  salen skal skifte flertall etter valget. Det er jo flere av oss som har det, og
                  det er ingen tvil om at hvis det skulle bli et annet flertall i denne salen, er
                  det noe landbruket vil tjene på. For er det én sektor i dette landet som har fått
                  nok av sosialistisk overstyring og detaljstyring, så er det landbruket, og som
                  denne innstillingen viser, har opposisjonspartiene ganske mange strukturelle
                  forslag som vil innebære betydelige endringer i landbrukspolitikken. Det er på
                  tide. 

Vi har hatt utallige debatter om landbrukspolitikk her i Stortinget i denne
                  fireårsperioden. Vi har hatt de årlige jordbruksavtalene, vi har nylig hatt en
                  debatt om konsesjonslov, jordlov og odelslov, men vi har også hatt veldig mange
                  konstruktive og gode forslag fra opposisjonen. Det disse debattene har vist, er at
                  det sittende flertallet ikke tenker nytt i landbrukspolitikken, og ikke har vært
                  åpne for nye innspill fra opposisjonen, konstruktive forslag som ville ha styrket
                  eiendomsretten, og som ville ha gitt aktive, produktive bønder mer råderett over
                  den virksomheten som de tross alt skal leve av. Vi har fortsatt en utvikling med
                  betydelig tilbakegang i antall bønder, vi har fortsatt en situasjon hvor bøndene
                  ligger etter såkalte «andre grupper» inntektsmessig, og dette viser som i mange
                  andre saker at det har vært en svært lang vei til Soria Moria, og man er faktisk
                  fortsatt svært langt unna å komme fram dit. Det er derfor ikke riktig det
                  representanten Eng her sa fra Stortingets talerstol. 

Det denne innstillingen viser, er at regjeringspartiene nå benytter den siste
                  anledningen som er i denne stortingsperioden til å stemme imot ganske mange gode
                  og konstruktive forslag som det er ganske uforståelig at man ikke vil stemme for.
                  Man stemmer altså imot forslag om å kunne gå gjennom skatte- og avgiftssiden i
                  landbruket. Når vi nå har hatt fire jordbruksoppgjør hvor bondeorganisasjonene har
                  lagt frem sine krav og kommet sånn cirka halvveis i mål i hver eneste forhandling,
                  er skatte- og avgiftssiden noe vi bør kunne se nærmere på, som kunne ha bidratt
                  til høyere inntekter i landbruket. Det signaliserer jo flertallets ønske om at man
                  ikke ønsker å gi vanlige arbeidende folk i dette landet, som har en slitsom
                  hverdag, og som driver sin egen virksomhet, skatte- og avgiftslettelser. Det er
                  ærlig nok at dette flertallet som vi har nå, inntil videre, har den oppfatningen,
                  men det er svakt at man ikke kan bidra til en slik synliggjøring. 

Det har i hele denne stortingsperioden – i debatter vi har hatt – vært enighet om
                  at det vil skje store endringer i norsk landbrukspolitikk i årene som kommer, og
                  en ny WTO-avtale vil bidra til en slik betydelig endring. For ett år siden, i fjor
                  sommer, var den sittende landbruksminister helt overbevist om at det ville bli en
                  avtale da. Så får vi se hva fremtiden bringer nå. 

Det er imidlertid ganske spesielt, når hele Stortinget er enige om at det her
                  kommer til å bli store endringer, at man ikke vil være med på forslag om å fremme
                  en stortingsmelding som kan gå gjennom hele landbrukspolitikken. Da kunne man ha
                  invitert hele Stortinget, man kunne ha invitert organisasjonene og andre som er
                  opptatt av landbrukspolitikk, til å bidra med å utforme fremtidens
                  landbrukspolitikk. 

Tidligere landbruksminister Gjønnes skal ha mye skryt for at den første
                  Bondevik-regjeringen gjorde et så godt stykke arbeid gjennom St.meld. nr. 19 for
                  1999–2000. Den stortingsmeldingen som da ble fremlagt, er et godt stykke arbeid,
                  men den er nå ti år gammel, og det har skjedd enorme endringer i landbruket siden
                  den gangen. Derfor er det svært svakt at Regjeringen og flertallet i Stortinget
                  ikke kan benytte den anledningen. Jeg tror det kommer av at landbruksministeren og
                  Regjeringen ikke vet hvor de vil i landbrukspolitikken. Vi har sett at man har
                  benyttet tiden veldig dårlig i disse fire årene når det gjelder å komme med
                  forslag. Man har brukt enhver anledning til å bremse og være negativ. Jeg har
                  stilt godt over 150 skriftlige spørsmål til landbruksministeren i løpet av fire
                  år, og bare fått negative svar. Det viser ikke noen særlig vilje til å møte
                  opposisjonen, bl.a. gjennom å svare på konkrete spørsmål fra enkeltpersoner og
                  næringsdrivende om ting de opplever i sin hverdag. 

Vi har hatt en betydelig debatt om landbruksbyråkratiet. Det kan være så mange som
                  7 500 landbruksbyråkrater i den norske landbruksforvaltningen, og det er jo
                  spesielt når vi har knapt 47 000 bønder. Dette vitner om – og det har vi sagt
                  flere ganger i løpet av denne perioden – at Regjeringen ikke har benyttet
                  anledningen til å utforme en landbrukspolitikk for fremtiden. Det er dette
                  jordbruksoppgjøret også et eksempel på. Å stå her på Stortingets talerstol og si
                  at Regjeringen har gjort organisasjonene tilfredse og nådd målene i Soria
                  Moria-erklæringen, tror jeg må være ganske uforståelig for alle. For når
                  organisasjonene har krevd dobbelt så mye som det de har fått innvilget i løpet av
                  denne perioden, befinner vi oss ganske mange milliarder unna det målet. Det gjør
                  vi. Hvis organisasjonene i landbruket er fornøyd med det resultatet som er
                  oppnådd, har organisasjonene drevet et narrespill som ikke er vårt samfunn verdig. 

Vi har nå fått en investeringspakke i jordbruksoppgjøret som også er fremmet
                  gjennom revidert nasjonalbudsjett. Fremskrittspartiet kommer i morgen til å stemme
                  for de 200 millionene i den investeringspakken. Det gjør vi fordi vi ser at det nå
                  er nødvendig med ekstra stimulanser i økonomien. Vi tror at det kan bidra til økt
                  sysselsetting utover på bygdene. Vi vil også stille krav til at disse midlene blir
                  brukt til å bygge ut driftsbygninger i forbindelse med nye krav til
                  husdyrforskrifter, og at det bidrar til en strukturutvikling som fremtidens
                  landbruk krever. 

Da skal ikke jeg bidra til å holde denne debatten i gang, men ta opp de forslag
                  som Fremskrittspartiet enten står alene eller sammen med andre partier om. 

 Representanten Hans Frode Kielland Asmyhr har teke opp dei forslaga han refererte
                  til. 

 Jordbruket er en viktig næring både for det norske folk og Stortinget. Høyre står
                  bak sentrale målsettinger for jordbrukspolitikken. Vi ønsker et aktivt jordbruk
                  over hele landet. Vi ønsker å opprettholde norsk matvareproduksjon, og vi vil ta
                  vare på kulturlandskapet. 

Men det er også viktig for Høyre at vi fører en god næringspolitikk for bøndene –
                  en jordbrukspolitikk som sikrer at folk som satser på denne næringen, får
                  muligheten til å utvikle seg på samme måte som andre næringsdrivende i Norge. 

Høyre har i denne stortingsperioden lagt særlig vekt på moderniseringstiltak som
                  gjør næringen bedre rustet til å møte en framtid med større konkurranse, en
                  framtid med en WTO-avtale, en politikk som er mer framtidsrettet for jordbruket. 

Men før jeg kommer inn på Høyres mange endringsforslag, vil jeg få si meg litt
                  fornøyd med at et flertall, bestående av samtlige partier bortsett fra
                  Fremskrittspartiet, mener at «landbrukspolitikken må moderniseres gradvis med
                  utgangspunkt i dagens opplegg med blant annet markedsordninger, geografisk
                  differensiering i kvote- og tilskuddsordninger og bruk av handlingsrommet for
                  tollvernet slik at det blir mulig for bøndene og næringsmiddelindustrien å
                  tilpasse seg utviklingen». 

Det at også regjeringspartiene er med på en merknad om modernisering, viser at de
                  av oss som ønsker en utvikling gjennom gradvise reformer, er i ferd med å få et
                  mikroskopisk gjennomslag også hos de rød-grønne partiene. Så det får vi ta med oss
                  som en liten etappeseier. 

Høyre har stor respekt for bonden, som for andre næringsdrivende. Det er tusenvis
                  av bønder som står opp tidlig hver dag, som står på med hardt fysisk arbeid, og
                  som bidrar til å nå de viktige mål som Stortinget har satt for
                  jordbrukspolitikken. Det er viktig. 

Jeg mener at uansett hvilke reformer man ønsker å gjennomføre for jordbruket, må
                  disse basere seg på en respekt for dem som driver i næringen, og som har investert
                  mye tid og penger i gårdsbruk rundt omkring i landet. Derfor er det uaktuelt for
                  Høyre å gjøre noe annet enn å medvirke til en gradvis modernisering av jordbruket.
                  Næringsdrivende må ha forutsigbare rammebetingelser. Endringene må være
                  håndterbare. 

Jeg synes at tiden er overmoden for å slå et slag for en litt glemt del av
                  jordbruksnæringen, nemlig norske sauebønder. Høyre har i forkant av oppgjøret og i
                  innstillingen forsøkt å få litt fokus på sauenæringen i Norge. 

Liv Finstad fra Rød Valgallianse i Oslo ble ganske historisk da hun i et
                  TV-program kom med sin kommentar om at «sauer er ålreite dyr». Etter min mening
                  var dette kanskje et av de bedre utspillene fra sosialistisk side i
                  jordbrukspolitikken. Men i tillegg til å være «ålreite dyr» leverer altså sauen
                  kjøtt av utsøkt kvalitet til norske forbrukere, og sauen har stor betydning for
                  landskapspleie og bosetting. 

Nå er det dessverre slik at sauenæringen i Norge har vært politisk
                  venstrehåndsarbeid i mange år. Regjeringen og organisasjonene i jordbruket har
                  ikke hatt synlige ambisjoner om å utvikle denne delen av jordbruksnæringen.
                  Produksjon av lammekjøtt er på vikende front, og næringen er ekstremt preget av
                  småskala. 

Problemet er at sauenæringen har vært et slags alibi for det politiske målet om
                  variert bruksstruktur. Tilskuddsopplegget er utgått på dato, og det er preget av
                  en altfor sterk strukturprofil. Det betyr at tilskuddet per sau faller kraftig
                  dess flere dyr man har, en innretning som hindrer utvikling i retning av større og
                  mer moderne bruk. Så mens melkeprodusentene for lengst har organisert seg i større
                  enheter og samdrifter, har det skjedd lite av dette i sauenæringen. 

Men det finnes enkelte svært interessante unntak. For eksempel slo Vegard
                  Birkeland i Sauda seg sammen med tre andre sauebønder i Sauda og bygde i fjor et
                  nytt, svært sauefjøs på 1 600 m

2

. Det er planen at dette fjøset skal ha
                  mellom 500 og 600 vinterfôrede sau om gangen. Jeg synes landbruksministeren og
                  landbruksdepartementet burde ta seg en studietur til Sauda og se nærmere på
                  moderne sauefjøs. 

I Valle kommune i Setesdalen er antallet vinterfôrede sau halvert de siste ti
                  årene. Effekten er gjengroing og redusert produksjon. Der ønsker en del sauebønder
                  å slå seg sammen til et stort samdriftsfjøs, også omtalt som sauehotell. 

Problemet er at framsynte sauebønder både i Valle og Sauda blir motarbeidet av den
                  rød-grønne regjeringen. Tilskuddsopplegget stopper kort og godt ved 300 dyr, og en
                  av de mest tilskuddsintensive produksjoner står dermed uten tilskudd når man
                  passerer en mellomstor driftsenhet. 

Høyre stilte derfor 20. mars i år spørsmål til landbruksministeren om det ikke var
                  på tide å legge om opplegget og legge til rette for stordrift også på sau. Svaret
                  var som vanlig at Regjeringen satset på overføring av mer subsidier, men det var
                  ellers ingen tegn til nytenkning og modernisering. 

Også sauenæringen trenger fyrtårn som viser vei, og som viser at det går an å
                  investere og satse på denne delen av jordbruket i litt større skala. Høyre fremmer
                  derfor i innstillingen et forslag hvor vi ber Regjeringen legge til rette for
                  samdrift og større bruk på sau. Dessverre er det bare Fremskrittspartiet som er
                  med på dette forslaget. I Nationen i dag ser vi at representanten Ola Borten Moe
                  er som senterpartifolk flest – ikke akkurat opptatt av utvikling i denne delen av
                  jordbruket heller. 

Sauebonde Vegard Birkeland fra Sauda er derimot mer entusiastisk. Han sier: «Dette
                  er søt musikk i mine ører». Norsk Sau og Geit bekrefter i samme oppslag at de har
                  tatt opp temaet i jordbruksforhandlingene, men møtte døve ører hos departementet. 

Bøndene er også her mer framsynte enn Regjeringen i jordbrukspolitikken. 

Høyres forslag om moderne sauehold er ganske representativt for de forslag vi er
                  med på i innstillingen knyttet til melkeproduksjon. Det er også helt i samsvar med
                  tanken bak forslaget om en ny stortingsmelding om framtidsrettet
                  jordbrukspolitikk, som vi har diskutert tidligere i denne sal, og som
                  representanten fra Fremskrittspartiet også omtalte i sitt innlegg. 

Jeg har hørt mange i jordbruket uttale seg positivt til Høyres ønske om en full
                  gjennomgang og debatt om jordbrukspolitikken med tanke på framtiden. Det har også
                  vært tegn til tilslutning rundt denne ideen fra enkelte representanter fra de
                  rød-grønne partiene, men det ser ut til at evnen til nytenkning blir relativt
                  raskt slått av i møte med Bondelaget og departementet, for det er ingen som
                  støtter dette forslaget fra flertallet i innstillingen. 

Jeg synes det er trist at norske bønder blir gjort til leilendinger av dagens
                  eiendomsregulering. Det er et paradoks at eiere av jordbrukseiendom ikke skal ha
                  eiendomsrett på linje med andre boligeiere og bedriftseiere i dette landet. 

Boplikt, delingsforbud og prisregulering er et gammelt sosialistisk system som
                  hindrer utvikling av strukturen i jordbruket, og som svekker bondens verdier. 

Svekket eiendomsrett slår selvfølgelig ut i redusert investeringslyst og
                  tilsvarende mindre utvikling. Effekten av eiendomsregelverket begynner å bli svært
                  synlig i Norge. Det står 35 000 tomme gårdshus rundt omkring. Det er under 50 000
                  aktive bønder, selv om det er nesten 200 000 jordbrukseiendommer. 

Leiejordandelen har antagelig passert 40 pst., uten at dette heller utløser noen
                  tegn til reformer hos de rød-grønne partiene. Selv ikke når forskning slår fast at
                  boplikten er ubrukelig som distriktspolitisk virkemiddel også innenfor
                  jordbrukseiendom, er det noen som reagerer. 

Man skulle nesten tro at regelverket var viktigere enn både bonden og jordbruket.
                  Høyre vil ha en markant styrking av bondens eiendomsrett, og vi fremmer forslag om
                  det i innstillingen. 

Når det gjelder jordbruksoppgjøret, gjør komiteens medlemmer fra Høyre en endring
                  i forhold til tidligere oppgjør i denne perioden. Selv om vi ikke slutter oss til
                  årets oppgjør, fremmer vi ikke forslag om å erstatte hele oppgjøret med en
                  konsultasjonsordning. 

Likevel mener Høyre fortsatt at det er prinsipielt betenkelig at enkeltnæringer
                  forhandler fram egne rammebetingelser direkte med staten og inngår avtaler med
                  betydelige økonomiske konsekvenser utenfor budsjettbehandlingen. 

Det er også andre sider ved jordbruksoppgjøret og forhandlingsinstituttet som man
                  bør se nærmere på. I første rekke må tilskudd bli mer målrettet og mindre
                  byråkratisk enn i dag. Høyre mener derfor at man bør endre periodiseringen av
                  jordbruksoppgjøret slik at dette følger budsjettåret. Dermed kan forhandlingene
                  skje parallelt med budsjettprosessen og ses i sammenheng med andre prioriteringer
                  i statsbudsjettet. 

Høyre fremmer derfor forslag om at jordbruksoppgjøret må forskyves og bli en del
                  av budsjettbehandlingen for 2010. 

En samlet opposisjon fremmer i innstillingen mange forslag som viser alternative
                  politiske grep i forhold til Regjeringens opplegg i jordbrukspolitikken. 

Fremskrittspartiet, Høyre, Kristelig Folkeparti og Venstre står f.eks. bak forslag
                  om utredning av skatte- og avgiftslettelser for bøndene, om oppmyking av
                  regelverket for samdrifter og om å utvikle potensialet for nisje- og
                  spesialprodukter. 

Fremskrittspartiet, Høyre og Venstre står sammen om en rekke andre forslag som
                  viser vei i jordbrukspolitikken. 

Nå er det fortsatt betydelige forskjeller dersom vi skal ta Fremskrittspartiets
                  forslag også i budsjettene på alvor, men det er likevel mange gode innspill fra
                  mindretallet og opposisjonen i innstillingen, som regjeringspartiene dessverre
                  ikke er med på. 

Det er derfor all grunn til å slå fast at norske bønder vil få gode
                  rammebetingelser og nye interessante utviklingsmuligheter som næringsdrivende
                  dersom utviklingen blir slik som saksordføreren var inne på, at vi får et
                  ikke-sosialistisk flertall på Stortinget til høsten. 

Jeg vil ta opp forslagene i denne innstillingen og i innstillingen til
                  reindriftsavtalen, som Høyre har sammen med andre eller alene. 

 Representanten Torbjørn Hansen har teke opp dei forslaga han refererte til. 

 Jeg skal bruke mesteparten av innlegget mitt på jordbruksavtalen, men på slutten
                  skal jeg snakke litt om reindrift, som jeg forstår også blir behandlet nå. 

Aller først en takk til saksordfører Sigrun Eng for en godt utført jobb. Jeg
                  slutter meg til veldig mye av det hun sa, og skal prøve å komplettere lite grann. 

Behandlinga av jordbruksavtalen er en av de viktigste debattene i Stortinget. Man
                  kunne gjerne tenkt seg at den ble behandlet på et noe annet tidspunkt enn når man
                  skulle ligget og sovet, men man får gjøre det beste ut av det. 

Jeg har vært med og deltatt i denne debatten i åtte år nå, og det som slår meg, er
                  to vesentlige ting. Det ene er den store endringa som har skjedd fra den forrige
                  perioden til denne når det gjelder satsing på landbruket. Det andre er at de to
                  store partiene på høyresiden i norsk politikk stemmer mot jordbruksavtalen. Jeg
                  tror, når vi skal ut i valgkampen og snakke med folk, at vi skal merke oss at
                  disse partiene stemmer imot jordbruksavtalen. Hva innebærer det? Jo, det innebærer
                  at man ikke ønsker en politisk styring over denne viktige næringa, der man legger
                  til rette for hvordan man skal produsere mat i hele landet, på all matjorda – og
                  ikke bare produsere mat, men produsere trygg og velsmakende mat. Det krever
                  faktisk politisk styring hvis man skal få gjort det på en slik måte at man
                  produserer tilstrekkelig med melk og de ulike sortene man skal ha, og sørge for at
                  man til enhver tid har et tilbud som er tilpasset både det vi har av
                  naturressurser, og det som etterspørres i befolkninga. Det krever politisk
                  styring. Er det en næring vi også framover skal holde fanen veldig høgt for, og
                  som skal ha en veldig sterk politisk forankring i Stortinget, så er det nettopp
                  jordbruket. 

Jeg vil nevne et par små saker i komiteens merknader. Det første er det som går på
                  ungdom. I jordbruksoppgjøret i år har man fokusert mer på ungdom enn tidligere.
                  Det gleder SV veldig. Vi tror at man må ta det med rekruttering enda mer på alvor
                  enn det man har gjort, slik at man får ungdommen inn i næringa og stimulerer dem
                  så de finner det interessant å gå inn i næringa. Vi er veldig glad for at man har
                  kommet lenger der i dette oppgjøret enn man har gjort tidligere. 

Det andre er at man fokuserer mye på dette med beitedyr. Vi vet at Norge gror
                  igjen. Vi vet at beiting er noe av det mest økologiske man kan drive med. I en del
                  områder er sauenæringa blitt krevende på grunn av rovdyrsituasjonen. Da må man
                  vurdere om det er andre typer dyr man kan bruke til beiting. Derfor er vi glad for
                  at også et flertall i komiteen har pekt på at vi må se på dette med ammeku som et
                  godt alternativ i områder der det er krevende på grunn av rovdyr, og sjølsagt også
                  andre steder i landet, slik at man får utnyttet beiteressursen på en best mulig
                  måte. Det er bra med tanke på at landet ikke skal gro igjen. Det er bra, fordi vi
                  utnytter en ressurs som ligger der. Det er en veldig økologisk og rett produksjon. 

Så over til reindriftsnæringa. Det er også en veldig viktig næring.
                  Reindriftsnæringa er sjølve fundamentet for vår urbefolkning, samene. Derfor er
                  det nødvendig at man har politisk styring over næringa. I de åtte årene jeg har
                  fulgt med i denne salen, har overbeiting i Finnmark vært kritisert. Jeg
                  registrerer at det går i rett retning. Man skulle gjerne ønske at det gikk
                  fortere, at man hadde kommet lenger når det gjelder antall dyr i forhold til
                  beitegrunnlag. Men de siste to årene virker det som det går i rett retning. Det
                  syns jeg er veldig gledelig, og jeg tror det er viktig at man fokuserer på det
                  videre – at man ikke slakker av, men sørger for at beitegrunnlaget stemmer overens
                  med antall dyr. 

Helt til slutt: Det er også gledelig å se at man nå har fått til en avtale med
                  svenskene om det felles beiteområdet langs Kjølen. Det var uverdig at vi i så
                  mange år hadde en uavklart situasjon, ikke minst for reindriftsutøverne. Det var
                  ikke klare regler om hvor svensk rein og norsk rein hørte hjemme. Det gjorde at
                  reindriftsutøverne kom i en krevende situasjon. Nå registrerer jeg at denne
                  avtalen er på plass, og det syns jeg er veldig bra. 

 Regjeringspartia lova under valkampen i 2005 ein heilt ny kurs i
                  landbrukspolitikken. Det har ikkje skjedd. Regjeringa sin landbrukspolitikk er
                  stort sett ei vidareføring av regjeringa Bondevik II sin politikk. Det er me glade
                  for. Kristeleg Folkeparti får ikkje problem med å støtta hovudtrekka i Regjeringa
                  sin landbrukspolitikk. Me er òg tilfredse med at det lét seg gjera å koma fram til
                  eit oppgjer som landbruket sine organisasjonar har slutta seg til. 

Kristeleg Folkeparti er rimeleg tilfreds med storleiken på den samla ramma på
                  jordbruksavtala. I fjor peika me på at i komande oppgjer må ein ha ein betre
                  balanse mellom prisstøtte og budsjettmidlar enn det som var tilfellet i fjorårets
                  oppgjer. Kristeleg Folkeparti set pris på at dette til ei viss grad er følgt opp i
                  år, med 560 mill. kr av den samla ramma som budsjettmidlar. Budsjettmidlar er
                  viktige, for det første for å tilgodesjå mindre bruk med moderat produksjon som i
                  mindre grad nyt godt av prisstøtte enn bruk med stor produksjon. Dermed vert det
                  òg lettare å nå det viktige landbrukspolitiske målet å halda ved like ein variert
                  bruksstruktur. For det andre gjev bruk av budsjettmidlar mindre kostnader for
                  vanlege forbrukarar og for norsk økonomi samla sett. For det tredje er auka bruk
                  av budsjettmidlar meir i tråd med den utviklinga som me etter alt å døma må
                  gjennom for å etterleva framtidige WTO-forpliktingar. 

Kristeleg Folkeparti strekar under at kostnadsutviklinga i jordbruket framleis
                  gjer inntektssituasjonen krevjande. Me peikar på at det framleis er nødvendig med
                  ei opptrapping i overføringane til bøndene, med vekt på større budsjettløyvingar
                  og betre investerings- og velferdsordningar enn i dette oppgjeret – ikkje minst
                  med tanke på moglegheitene for nyrekruttering til landbruket. 

Kristeleg Folkeparti støttar volummodellen for marknadsregulering for storfe,
                  svin, sau/lam og egg. Samtidig peikar me på at sau utgjer 20 pst. av den totale
                  småfeproduksjonen i landet, og purke utgjer ca. 8 pst. av svinekjøtproduksjonen.
                  Det at sau og purke er tekne ut av reguleringa, kan få uheldige effektar på
                  gjennomsnittsprisane for lam og slaktegris. Kristeleg Folkeparti reknar med at
                  departementet har merksemd retta mot dette, slik at ein på bakgrunn av erfaringar
                  kan ta det opp til ny vurdering i neste forhandling. 

Kristeleg Folkeparti føreslår at Regjeringa vurderer ei oppmjuking av regelverket
                  for samdrifter, slik at fleksibiliteten vert større og moglegheitene for ein
                  variert og allsidig bruksstruktur vert betre. 

Kristeleg Folkeparti ber òg Regjeringa om å vurdera styrking og utviding av
                  tilskotsordningane for sauehald, slik at moglegheitene for fleksible og varierte
                  driftsformer vert større. 

Til slutt vil eg ta opp det forslaget som Kristeleg Folkeparti er åleine om i
                  innstillinga. 

 Representanten Ingebrigt S. Sørfonn har teke opp det forslaget han refererte til.
               

 (komiteens leder): Vi har vært vitne til ganske mye elendighetsbeskrivelser fra
                  spesielt Høyre og Fremskrittspartiet i denne debatten så langt. Jeg vil si
                  innledningsvis at i forrige periode var de samlede inntektsmulighetene – hvis man
                  legger sammen prisøkning og tilskudd – i størrelsesordenen 300–400 mill. kr, mens
                  tallet i denne perioden, inkludert det siste oppgjøret, er på 4,3 milliarder kr.
                  Det er altså et betydelig økt beløp. Det gir grunnlag for økt optimisme, og det
                  ser vi. Det er en anstendig avtale som ligger på bordet i dag. 

Jeg har lyst til å begynne med det som er gledelig, og det er den enigheten som er
                  oppnådd på markedsordningen. Dette er en grunnplanke i norsk landbrukspolitikk som
                  vi skal leve med i tiår og kanskje i generasjoner framover. Den største mangelen
                  ved denne landbruksavtalen er etter mitt skjønn at vi heller ikke nå fikk på plass
                  et felles kvotetak og et felles regelverk for samdrifter og enkeltbruk. Det fører
                  til en del strukturelle utfordringer og til en del håpløse debatter, som vi jo har
                  sett her i kveld, der noen ønsker å forskjellsbehandle enkeltbruk og samdrifter.
                  Dette er egentlig en debatt om hvilken strukturprofil man ønsker. 

Norsk landbrukspolitikk er bygd på tre elementer. Det er tollvernet, det er de
                  direkte overføringene, og det er internmarkedet og de reguleringene som ligger
                  der. 

På vårt landsmøte gikk jeg til angrep på Fremskrittspartiet fordi de går til
                  frontalangrep på alle disse tre grunnpilarene innenfor norsk landbrukspolitikk.
                  Over tid vil de bygge ned tollvernet. De halverer overføringene på et halvt år, og
                  de ønsker å avregulere de interne markedsmekanismene. Senest her i dag fremmes det
                  forslag der man prinsipielt ønsker å ta bort kvoteordningene på melk. Konsekvensen
                  er åpenbar. Det er en kollaps i markedet. Det er ruin for titusenvis av familier
                  og mange ødelagte liv. Senterpartiet kan ikke gjøre noe annet enn å gjøre folk
                  oppmerksom på konsekvensene av denne politikken, og så får valget til høsten
                  avgjøre. Men det er drøyt å påstå at Fremskrittspartiets politikk vil føre til
                  bedre kår i landbruket. 

Både Høyre og Fremskrittspartiet er opptatt av at stordrift og effektivitet er
                  framtiden – mer kapitalintensiv drift. Det store paradokset er at det er nettopp
                  disse brukene som er avhengig av at det føres en aktiv landbrukspolitikk, det er
                  de som er avhengig av tilskudd, det er de som er avhengig av markedsordninger og
                  tollvern. Det første som ryker ut, hvis vi skal gjennomføre den politikken som
                  Fremskrittspartiet og delvis Høyre tar til orde for, er nettopp det landbruket de
                  ønsker seg. 

Så må vi løfte blikket framover og se globalt på hvilke utfordringer som møter
                  oss. Det siste året har vi sett at store importland leier jord direkte i Afrika.
                  Man stoler ikke lenger på at mat er å få kjøpt, selv om man har penger. Vi har en
                  klimakrise, vi har en matkrise, og vi har en finanskrise. 

For Norges del betyr dette åpenbart at vi er nødt til å dyrke mer mat, vi er nødt
                  til å ha renere mat, og vi er nødt til å ha bedre mat. Kort sagt: økt forsvarlig
                  selvforsyning. Dette kommer til å kreve mer debatt rundt norsk landbruk og
                  matpolitikk framover – ikke mindre. Spørsmålet om en ny landbruksmelding er stilt.
                  Jeg tror at for vår del har vi et åpent forhold til behovet for en ny
                  landbruksmelding. Det er mye som tyder på at det kan være fornuftig å gå inn på
                  det. Det er i så fall noe som vi kommer tilbake til til høsten. 

Sentrale utfordringer framover: Miljø og klima kommer til å bli stadig viktigere
                  for landbruket. Mitt håp og min ambisjon er at norsk landbruk posisjonerer seg
                  slik at det blir en del av løsningen – akkurat som departementet omtaler i den
                  framlagte klimameldingen. En åpenbar utfordring framover er fortsatt lønnsomhet,
                  rekruttering og investering i næringen. Her ser vi at mye har skjedd de fire siste
                  årene, men vi er avhengig av at den utviklingen fortsetter. 

Leiejordsproblematikken og eiendomspolitikken er viktig. Det er ikke slik at det
                  ikke skjer forandringer. Stortinget har bedt om at man ser nærmere på
                  delingsforbudet, og Stortinget har også sagt at prisnivået på landbrukseiendommer
                  skal opp. 

Aller sist har jeg lyst til å si at legitimitet er noe som norsk landbruk er uhyre
                  avhengig av. Det betyr at man er nødt til å oppfylle alle målsettingene i norsk
                  landbrukspolitikk. Jeg er optimist på vegne av norsk landbruk, men det forutsetter
                  at vi får et riktig valgresultat til høsten. 

 Jeg ønsker å starte med å gi saksordfører honnør for en god jobb og en ryddig
                  prosess fram mot denne innstillingen som næringskomiteen har lagt fram for
                  Stortinget. Jeg vi også ta opp det forslaget som Venstre står alene om, slik at
                  det er gjort allerede i innledningen. 

Så vil jeg innledningsvis understreke at Venstre har tradisjon for å stemme for
                  avtaler som er framforhandlet mellom staten og ulike organisasjoner knyttet til
                  lønnsoppgjør, trygdeoppgjør og jordbruksoppgjør. Derfor vil vi også stemme for den
                  foreliggende avtalen. 

Venstre ønsker å videreføre jordbruksforhandlingene, men som en rendyrket
                  inntektsavtale mellom bøndene og staten. Alle andre tilskudd og ordninger bør
                  overføres til ordinære poster på statsbudsjettet og avgjøres og besluttes i åpne
                  diskusjoner i vårt folkevalgte demokrati, ikke i lukkede forhandlinger innenfor
                  det korporative systemet. 

Jeg er svært skeptisk til finansieringen av jordbruksoppgjøret for 2009, og mener
                  at grensen er nådd for hvor mye av inntektene som kan hentes i markedet.
                  Forventningene til prisfastsettingen i jordbruksavtalen for 2008–2009 var
                  urealistiske. Det er ganske fantastisk – jeg vil faktisk si historisk – at partene
                  ble enige om en pris på storefekjøtt på kr 1,10 i økning. Det er historisk fordi
                  statens tilbud var null, realistisk nok, vil jeg si, og kravet var kr 1 – og så
                  ender man opp med et resultat over begge deler. Ja, slik er det når Bondelaget og
                  politisk ledelse er mer opptatt av å få til en avtale med gode tall enn av
                  innholdet. Det er jo valgår i år, og da må det se bra ut på papiret. De samme
                  kommentarene har jeg når det gjelder nedgangen i gjødselpriser, og likeså de 200
                  mill. kr som ligger inne i revidert, som er tatt med som en del av
                  jordbruksavtalen – det er jo en del av tiltakspakken for næringslivet for øvrig. 

Det er viktig at bøndene blir behandlet med respekt, og at det som man kommer fram
                  til gjennom avtalene, er så reelt som mulig. Det krever redelighet og ærlighet. 

Fjorårets oppgjør skulle gi bøndene 17 000–18 000 kr i inntektsøkning pr. årsverk.
                  Resultatet ble en skarve tusenlapp. Så reiser politisk ledelse rundt med kurver
                  som viser en inntektsøkning som går rett til værs med denne regjeringen, mens
                  kurvene som legges fram for den forrige regjeringen, er feilaktige og
                  ufordelaktige. Det synes jeg er veldig beklagelig. Vi må være redelige og ærlige i
                  de tallene vi legger fram. I den forbindelse har jeg også lyst til å kommentere
                  innlegget til Ola Borten Moe. Han viser til den voldsomme økningen på brutto
                  inntekt i denne regjeringstiden. Ja, det slutter selvfølgelig i morgen – når denne
                  regjeringen slutter å sammenligne seg med den forrige regjeringen. Man må jo ta
                  hensyn til den pris- og kostnadsutviklingen som er i enhver periode. Det er jo det
                  man sitter igjen med – mellom kostnader og brutto inntekt – som har betydning, og
                  det er det man til syvende og sist skal leve av. Så det går ikke an å sammenligne
                  periode med periode på denne måten. Det blir aldeles feil. 

Så ser vi også at Nortura har store utfordringer med å imøtekomme de prisene som
                  er forventet, så det er ganske urealistisk det som ligger her. Det er veldig
                  positivt at en enstemmig komité går inn for volummodell. Jeg vil også si at det er
                  positivt med satsingen på grasbasert produksjon – og i den forbindelse også
                  økningen i beitetilskuddet. 

Så noen ord til slutt om samdrift, der vi ønsker å få et bedre og mer fleksibelt
                  regelverk enn det som foreligger i dag. 

Helt til slutt: Vi er glad for at det stimuleres til økt produksjon og slakting av
                  reinsdyr, og at dette er forsterket i den inneværende reindriftsavtalen. Det er
                  positivt. 

 Representanten Leif Helge Kongshaug har teke opp det forslaget han refererte til.
               

 Årets reindriftsavtale har en ramme på 101 mill. kr. Det er en økning på 4 mill.
                  kr i forhold til fjorårets avtale. For Landbruks- og matdepartementet har det vært
                  viktig å legge til rette for størst mulig slakteuttak og en god omsetning av
                  reinkjøtt i markedet. Samlet sett innebærer årets reindriftsavtale et sterkere
                  næringsmessig fokus og en tilrettelegging for de reindriftsutøvere som har
                  reindrift som hovednæring. 

Et sentralt grunnlag for Regjeringens landbrukspolitikk har vært å styrke
                  inntektsmulighetene for bøndene og å legge til rette for et aktivt jordbruk i hele
                  landet. Det har vi gjort. Denne avtalen viderefører kursendringen som ble startet
                  ved oppgjøret i 2006. Den balanserer viktige hensyn i en krevende økonomisk
                  situasjon. Den gir inntektsutvikling til bøndene, prioriterer husdyrholdet i
                  distriktene, industriens konkurransekraft opprettholdes, og prisvirkningene for
                  forbrukerne blir minimale. Til tross for en internasjonal mat- og finanskrise, som
                  har gitt kostnadsvekst og ustabilitet, har Regjeringen levert forbedringer i
                  inntektsmulighetene, som vi må tilbake til 1970-tallet for å finne maken til. 

I perioden er det lagt til rette for en inntektsvekst på ca. 73 000 kr pr.
                  årsverk. Dersom anslagene for produktivitets- og kostnadsvekst slår til, vil
                  jordbrukets inntekter i vår regjeringsperiode ha nærmet seg andre grupper med
                  nesten 10 prosentpoeng. Det vil alltid være usikkerhet om budsjetter og prognoser,
                  men vi har også vist at vi tar ansvar, dersom avvikene går i jordbrukets disfavør.
                  I år viste grunnlagsmaterialet at regnskapet for 2008 ble svakere enn fjorårets
                  budsjett hadde vist. Det kompenseres. Avtalen viderefører også prinsippet vi
                  etablerte i 2007, ved ikke å finansiere rammen med innsparinger for inneværende
                  år. Dette er systemforbedringer som gir trygghet for næringen på sikt. 

Og trygghet for rammebetingelsene er viktig i den turbulente økonomiske
                  situasjonen vi har vært, og er, i. Slutten på høykonjunkturen og den
                  internasjonale mat- og finanskrisen har gjort jobben krevende. Kostnadene har økt.
                  Prisvariasjonene ser ut til å bli større. Prognoser endres vesentlig raskere enn
                  vi har vært vant til. Det har bl.a. blitt stilt spørsmålstegn ved både
                  renteprognosene og gjødselprisreduksjonen på 25 pst., som ligger til grunn for
                  avtalen som er inngått mellom partene. 

I denne sammenheng er det derfor gledelig å informere om at Felleskjøpet og Norske
                  Yara i dag melder at prisene på gjødsel reduseres med mellom 30 pst. og 40 pst.
                  fra 17. juni. Dersom dette prisnivået holder seg, vil det gi klart bedre
                  betingelser for næringen enn det som faktisk lå til grunn da avtalen ble
                  framforhandlet i mai. 

Selv om norsk jordbruk er mindre berørt av finanskrise og økonomisk turbulens enn
                  en del andre næringer, og mindre enn jordbruket i andre land, er behovet for
                  stabilitet i rammebetingelsene heller økende enn avtagende. Derfor er jeg veldig
                  glad for at en samlet komité stiller seg bak at den såkalte volummodellen skal
                  velges som framtidig modell i markedsordningene for kjøtt og egg, dersom
                  utviklingen videre gjør det nødvendig. Dette grepet, som komiteen uttaler er både
                  viktig og framtidsrettet, er det beste svaret Stortinget kan gi bønder som skal
                  satse for framtiden. Stabilitet er et gode for små foretak med sårbar økonomi.
                  Bønder er selvstendig næringsdrivende med behov for langsiktig planlegging. Både
                  innretting og gjennomføring av avtalen bidrar til det. 

Jordbruksavtalen forsterker virkemidlene for et aktivt jordbruk over hele landet,
                  slik vi lovet i Soria Moria-erklæringen. Avtalen prioriterer melkeproduksjonen og
                  det grasbaserte husdyrholdet i distriktene, hvor alternativene er færre.
                  Beiteordningen styrkes og bidrar til et åpent og vakkert kulturlandskap. I denne
                  stortingsperioden er beiteordningen styrket med til sammen 400 mill. kr. Økningen
                  i budsjettmidler i årets oppgjør er større enn summen av alle budsjettendringer
                  etter 1990. Vi prioriterer altså i tråd med målsettingene. 

I tillegg foreslår vi en ekstraordinær investeringspakke for 2009. Dette vil gi
                  rask sysselsettingseffekt i byggenæringen, for prosjektene er allerede planlagt og
                  ligger til behandling hos Innovasjon Norge. I tillegg økes rammen for lån med
                  rentestøtte med 300 mill. kr. Ungdom prioriteres i flere ordninger. I tillegg
                  kommer endringen i markedsordningene, som bidrar til stabilitet og reduksjon i
                  økonomisk risiko for unge som skal satse i næringen. 

Gjennom avtalen styrkes også miljøtiltak, og jordbruket har stilt seg positiv til
                  å forsterke klimaarbeidet i etterkant av stortingsmeldingen jeg har fremmet på
                  området: Klimautfordringene – landbruket en del av løsningen. 

I denne meldingen adresseres også den enorme utfordringen vi står overfor globalt
                  – å sikre nok mat til alle. Allerede i dag sulter nesten 1 milliard mennesker.
                  Innen 40 år må den globale matproduksjonen dobles. Den eneste solidariske og
                  bærekraftige løsningen er at alle land tar i bruk de produksjonsressursene de har.
                  Årets jordbruksavtale er et viktig skritt for å sikre at vi i Norge tar vår del av
                  ansvaret. 

 Det blir replikkordskifte. 

 Siden dette er det siste replikkordskiftet i denne stortingsperioden med denne
                  statsråden, vil jeg takke statsråden for mange gode debatter i denne perioden. 

Men jeg må nok si at begge de landbruksministrene fra Senterpartiet vi har hatt
                  denne perioden, har vært svært lite imøtekommende overfor opposisjonen i
                  landbrukspolitikken. Vi har hatt et utall Dokument nr. 8-forslag, vi har hatt
                  spørsmål, interpellasjoner og rimelig mange forslag til de årlige
                  jordbruksavtalene som kunne ha bidratt til betydelige endringer og forbedringer i
                  landbruket. 

Kan statsråden være så ærlig nå at han kan innrømme at han kunne ha vært mer
                  imøtekommende i forhold til de gode forslag som opposisjonen har fremmet? 

 Jeg vil også takke representanten Kielland Asmyhr for mange gode debatter. Det har
                  vært mange interessante debatter og meningsutvekslinger. 

Det som imidlertid er klinkende klart, er at de debattene har vært preget av store
                  ideologiske og politiske motsetninger. Derfor er det også slik at man har den
                  oppfatningen i opposisjonen at man ikke har vært imøtekommende nok fra
                  Regjeringens side. Regjeringen har stått på sin politikk. Vi står for en politikk
                  som sikrer landbruk i hele landet. Vi står for en politikk som sikrer gode
                  inntektsutviklingsmuligheter. Vi står for en landbrukspolitikk som er på tvers av
                  det Fremskrittspartiet står for. Derfor er resultatet blitt slik. 

 Jordbruket er en viktig næring hvor det skjer en ganske dynamisk utvikling hvert
                  eneste år, og det er en næring som har en ganske kraftig utfordring i forhold til
                  WTO-forhandlinger i framtiden. 

Hvis man skal nevne noe som har karakterisert styringen i denne perioden, må det
                  være at det har vært et totalt fravær av interesse for å gjennomføre reformer i
                  jordbrukspolitikken. Man har vært ensidig opptatt av subsidier, og det har vært
                  null interesse for reformer. 

Hvis man ser på innstillingen i dag, ser man at den er spekket med mange gode
                  forslag. Vi registrerer at enkelte representanter fra regjeringspartiene kommer
                  oss litt i møte når det gjelder en del av disse forslagene. 

En slik velvilje har jeg overhodet ikke registrert fra Regjeringen når det gjelder
                  jordbruksforhandlingene. Det er f.eks. forslag om en stortingsmelding om
                  jordbrukspolitikk. Denne regjeringen har ikke laget en slik stortingsmelding – og
                  har heller ikke varslet om en slik melding i framtiden. Det er videre en rekke
                  andre forslag – om samdrifter, om eiendomsregelverket og om skatter og avgifter. 

Er fasiten at Senterpartiet egentlig ikke har noen plan for jordbrukets framtid i
                  Norge? 

 Jeg er helt uenig med representanten Torbjørn Hansen i at denne regjeringen ikke
                  har hatt planer, og at det ikke har vært framdrift når det gjelder jordbruket i
                  denne perioden. Vi har i alle de fire årene vi har hatt ansvaret for
                  jordbruksoppgjøret, gjennomført det på en måte som har brakt inntektsutviklingen
                  framover – på til sammen 73 000 kr i gjennomsnitt over perioden. Det er en
                  innkorting på 10 pst. i forhold til andre grupper. Det har kommet landbruket til
                  gode, ved at man har prioritert det grasbaserte husdyrholdet – spesielt
                  sauenæringen, som representanten Hansen var inne på i sitt innlegg, og som han
                  feilaktig sa ikke var satset på. 

Noe annet vi har satset på, er eiendomspolitikken. Det er ikke gjort så store
                  endringer i eiendomspolitikken siden 1970-tallet som dem som er foretatt i det
                  siste. Og det siste som er gjennomført, er en stor stortingsmelding om
                  klimautfordringene, der en legger vekt på jordbrukets utfordringer, jordbrukets
                  muligheter og jordbruket som en del av løsningen i forbindelse med klimatiltakene
                  – i tråd med klimaforliket. 

 Ting har endret seg veldig raskt – fordi finanskrisen har slått inn på områder som
                  har med landbruk å gjøre. Jeg tenker f.eks. på det prognoserte underskuddet på
                  kjøtt i året som kommer. Mitt tips – også etter samtaler med Nortura – er at det
                  er grunn til å tro at en kanskje kommer i balanse i løpet av året. Vi har også
                  registrert at store aktører innen foredlingsindustrien – som f.eks. Nortura –
                  sliter kraftig med å få endene til å møtes. Det skyldes at de ikke får ut av
                  markedet det de forventer. Det er fortsatt den samme prisen ut til produsentene,
                  og da blir marginene for små. 

I årets jordbruksavtale ligger det inne en forventning om 290 mill. kr i uttak i
                  markedet. Mener statsråden at det er reelt, i den situasjonen vi nå er oppe i?
               

 Jeg er veldig enig i det representanten Kongshaug her beskriver som noen
                  utviklingstrekk vi har sett i det siste, og at finanskrisen påvirker situasjonen i
                  næringen. Men samtidig vil jeg understreke at jordbruksnæringene, globalt sett, er
                  av de næringene som påvirkes minst, særlig i Norge, der vi har et system som
                  ivaretar framtidig utvikling og balanse, gjennom de systemene som vi avtaler i
                  årlige forhandlinger. 

Når det gjelder de 290 mill. kr som er prognosert som en del av
                  inntektsutviklingen i jordbruket, mener vi det er realistisk. Det er i tråd med et
                  forslag fra jordbrukets organisasjoner, og vi tror det er mulig å ta ut det. 

Det som derimot er viktig, er at vi sjelden har hatt så høy satsing på
                  budsjettmidler som i denne jordbruksavtalen – høyere enn på mange, mange tiår.
               

 La meg først få arrestere statsråden for de påstandene han kom med i sitt svar på
                  min forrige replikk. Han prøvde å gi inntrykk av at opposisjonen ikke ønsker et
                  landbruk over hele landet, og ikke ønsker at landbruket skal ha en inntektsøkning.
                  Det er på sin plass å konstatere at antallet bønder har blitt redusert med ca. 10
                  pst. under denne regjeringen. 

Opposisjonspartiene Høyre, Fremskrittspartiet og Venstre har samlet seg om
                  følgende forslag: 

«Stortinget ber Regjeringen foreta en total gjennomgang av
                     konkurransesituasjonen i matvarekjeden og synliggjøre fordelingen av
                     verdiskapingen mellom de forskjellige ledd i kjeden.» 

Hele tiden hører vi fra bondeorganisasjonene at bonden er den som sitter igjen med
                  minst. Hvorfor stemmer Senterpartiet mot et slikt konstruktivt forslag? 

 Jeg tror nok det er riktig, som representanten Kielland Asmyhr sier, at man ønsker
                  seg landbruk i hele landet, og at man ønsker en inntektsutvikling. Men da må man
                  også se på konsekvensen av den politikken som foreslås. Når representanten
                  Kielland Asmyhr, som representerer Fremskrittspartiet, gang på gang foreslår
                  milliardkutt, 6–7 milliarder kr i kutt i overføringene til jordbruket, vil det
                  innebære en katastrofe for jordbruket i framtiden. Det vil ikke innebære et
                  jordbruk i hele landet – det vil innebære stor sentralisering og endring i
                  strukturen, noe vi fra regjeringspartiene ikke er enig i. 

Når det gjelder konkurransesituasjonen i matvaremarkedet, er det nok grunnlag for
                  å se nærmere på dette. Men det har vært gjennomført slike undersøkelser før, og en
                  har nok behov for å se litt nærmere på dem før en går videre med det forslaget som
                  opposisjonen her har fremmet. 

 Jeg vil tilbake til saueholdet. Det er nok riktig det som statsråden sier, at
                  subsidiene til sauehold har økt i denne perioden. Men det som ikke har forandret
                  seg, er innretningen og strukturen på tilskuddene. Det er et faktum at den
                  kjøttproduksjonen som kanskje er blant de mest tilskuddsavhengige, ender opp med
                  null i tilskudd når man har flere enn 300 sauer. Det gjør at man effektivt
                  blokkerer for alle som kunne tenke seg å starte med sauehold i litt større skala. 

Det er opplagt at sauekjøttproduksjon i Norge i stor grad vil foregå på veldig små
                  bruk også i framtiden. Men jeg tror at denne næringen hadde hatt godt av at noen
                  ledet an og viste at dette var en bransje man kunne satse ordentlig på, og som
                  kunne gi et helt årsverk. Og det er noen som prøver seg i denne bransjen. Hva er
                  det som gjør at Regjeringen er så avvisende til å endre støttesystemet, slik at
                  man kan få store sauebruk i Norge? 

 Jeg synes det er veldig bra at representanten Hansen nå innser at det er gjort
                  særdeles mye innenfor sauenæringen når det gjelder overføringer, og når det
                  gjelder utvikling av inntekter. Det er den delen av landbruket som har hatt den
                  største inntektsutviklingen de siste fire årene, og det har ført til stor
                  optimisme i næringen. Det er satset betydelig på denne næringen i løpet av de
                  siste årene, også i siste jordbruksoppgjør. 

Det er ingen fra regjeringspartiene som er imot store samdrifter i sauenæringen.
                  Det vi er imot, er å lage ordninger som gjør at en tar med seg skalaulemper inn i
                  subsidiesystemet som gjør at en opptrer som om en er liten på tilskuddsskjemaet,
                  men stor i fjøset. 

 Replikkordskiftet er omme. 

 (ordfører for sak nr. 41): Jeg skal legge fram årets reindriftsavtale, som er en
                  god avtale for reineierne, med en ramme på 101 mill. kr, noe som er en økning på 4
                  mill. kr i forhold til fjorårets avtale. 

Jeg takker komiteen for samarbeidet om denne innstillingen, som jeg opplever har
                  fulgt det samme mønsteret som tidligere, og for så vidt har vært en grei jobb. 

Reindriften er inne i en positiv økonomisk utvikling samlet sett, noe som først og
                  fremst har sammenheng med økt slakteuttak og en betydelig forbedring i prisen på
                  reinkjøtt. Men reindriften står fortsatt overfor store utfordringer. Det er
                  fortsatt store forskjeller i de økonomiske resultatene i næringen mellom de
                  forskjellige beiteområdene. Vederlag for arbeid og egenkapital utgjør for
                  Sør-Trøndelag og Hedmark 356 000 kr pr. årsverk, mens tilsvarende for områder i
                  Vest-Finnmark ligger nede på 92 000 kr. Dette sier noe om behovet for å få til
                  endringer i driftsopplegget. 

Det er et altfor høyt reintall i noen områder og forskrekkelig lave slaktevekter,
                  og det kan virke uforståelig at reineierne i disse områdene selv ikke har evnet å
                  ta tak i det. Men det har Regjeringen gjort – først med forslag til ny lov, som er
                  vedtatt i Stortinget, så fullt trykk på prosessen med å sette den nye
                  organiseringen ut i livet. 

Årets avtale er den andre etter at vi fikk ny reindriftslov, en lov som endret den
                  indre organiseringen av reindriften dramatisk, sørget for at reineierne blir
                  pålagt ansvaret for at reintallet er i balanse med ressursgrunnlaget, og
                  klargjorde statens ansvar for å gripe inn når dette ikke blir forsvarlig
                  ivaretatt. Prosessen med å endre organiseringen og styringen av reindriften pågår
                  for fullt. 

Utarbeidelse av bruksregler og fastsetting av reintall er en prioritert oppgave.
                  Både selve prosessen med å utarbeide kriterier for et økologisk bærekraftig
                  reintall, og særlig det forhold at forvaltningen i samarbeid med næringen kom i
                  mål med dette arbeidet, er nytt i forvaltningen av reindriften. En har fått til en
                  god dialog med næringen og en felles forståelse for de utfordringene en står
                  overfor. Fristen for distriktene til å sende inn bruksregler er satt til 1. juli
                  2009. 

Det er på dette området jeg mener at opposisjonen bommer i sin kritikk av
                  Regjeringen. Dette er en prosess som skal forankres, noe som nødvendigvis må ta
                  noe tid. Her er det mye som skal endres. Dette har med tradisjoner og kultur å
                  gjøre, men Regjeringen har prioritert og fått på plass lovverket og følger opp
                  arbeidet med den indre organiseringen, bruksregler og et øvre reintall med fasthet
                  og autoritet. Vi får etter hvert en reindrift som har økologisk, økonomisk og
                  kulturell bærekraft. Det har høy prioritet. 

Forslaget om en stortingsmelding midt oppe i dette faller etter mitt syn på sin
                  egen urimelighet. Nå er det arbeidet med å få det nye regimet til å fungere som må
                  prioriteres. Så er det etter mitt syn relevant å reise spørsmålet om en evaluering
                  av det arbeidet som er gjort, og i den sammenheng kan spørsmålet om en ny
                  stortingsmelding om reindriften være en relevant problemstilling. Tidspunktet for
                  det er etter flertallets og mitt syn ikke nå. 

Jeg anbefaler at innstillingen blir vedtatt. 

 Jeg ser i proposisjonen at foruten noen endringer er det reindriftsavtalen med
                  produksjonsavhengige tilskudd fra 2003–2004 som er videreført. For øvrig har
                  Regjeringen innført en særskilt ordning for Vest-Finnmark, et tilskudd som skal
                  erstatte kalveslakte- og tidligslaktetilskuddet – dette for å prøve å redusere
                  antallet dyr. Det er en så storstilt satsing at den går over et helt år. 

I innstillingen konkretiseres målsettingene for reindriftspolitikken, og man
                  velger å kalle det en bærekraftig reindrift som tar utgangspunkt i økologisk
                  bærekraft, økonomisk bærekraft og kulturell bærekraft. 

Det er lett å omgi seg med store, fine ord, men er et forherligende ord som
                  «bærekraft» i samsvar med virkeligheten? Da vil jeg påpeke at jeg vet at det er
                  store lokale og regionale forskjeller på hvordan utøvelsen av reindrift faktisk
                  foregår. Økologisk bærekraft for reindrift innebærer at man i all hovedsak
                  forholder seg til det som naturen er i stand til å frambringe av
                  beiteressursgrunnlag. I Vest-Finnmark er det – og det har i lang tid vært – over
                  30 000 dyr for mye, med det resultat at beiteressursgrunnlaget forsvinner.
                  Vestvidda står i fare for å bli en høyfjellsørken, samtidig som Regjeringen hevder
                  at økologisk bærekraft skal være utgangspunktet. Jeg vet ikke hvor Regjeringen
                  vil, men det å bruke ord som «økologisk bærekraft» samtidig som Regjeringen ikke
                  evner å rydde opp i en situasjon der hele økologien står i fare for å bryte sammen
                  på vestvidda, er tragisk – både for økologien og for næringen. 

Økonomisk bærekraft skal være et annet bærende element. Økonomisk bærekraft
                  innebærer at en næring er i stand til å stå på egne ben og drive lønnsomt. Er
                  dette tilfellet i reindriftsnæringen? Næringen som sådan har en årlig brutto
                  omsetning på ca. 320 mill. kr. Halvparten av dette, eller ca. 160 mill. kr, er
                  verdier i form av kjøttpris, foredling m.m. Det resterende er statssubsidier som
                  er drivende, og øker antall dyr, dette gjør Regjeringen samtidig som helheten i
                  økologien forsvinner, og den siste biten er erstatningsutbetalinger ved tap av
                  dyr. Svake simler får for svake kalver, som igjen har små sjanser til å vokse opp,
                  og erstatningene øker. 

Dette kaller man økonomisk bærekraft. Jeg må nesten spørre: Er det slik at
                  Stortinget skal ta sin rolle seriøst, eller skal vi forholde oss til tilnærmede
                  parodier? Det kunne vært interessant om vi forholdt oss til virkeligheten og de
                  reelle problemene som næringen har, og med et utgangspunkt i de områdene der
                  næringen sliter tyngst. 

I et område som har et altfor høyt antall dyr, er det økologisk og økonomisk
                  galskap å videreføre ordninger som direkte forårsaker at det blir flere dyr. Denne
                  typen politikk vil ende opp med at ingen kan leve av reindrift på vestvidda i
                  rimelig nær framtid. Dagens regime og politikk er med på å øke problemene i
                  næringen framfor å løse dem. 

Hva gjelder vestvidda, bør man legge om til mer stasjonær reindrift framfor den
                  nomadiske som vi har i dag. Se litt på hva Sverige og Finland har gjort, og se på
                  slaktevekten der, så skal det ikke så mye til for å forstå at en reformering av
                  dagens regime er helt nødvendig. Da blir spørsmålet: Vil næringen og de som har
                  omstilt seg for å tjene penger på dagens feilslåtte subsidierte ordninger, være de
                  rette til å stå for en slik omlegging? Svaret blir vel det samme som det ville
                  blitt i fiskeriene. Skal hver enkelt fisker selv bestemme sine kvoter, tømmer vi
                  havet. Det samme gjelder for reindriftsnæringen, ikke slik å forstå at havet blir
                  tømt, men vestvidda vil kunne bli tom for dyr og bli en ødemark om vi ikke endrer
                  politikken på disse områdene. 

 Jeg tar ordet i alle årlige debatter om jordbruksoppgjøret, fordi landbruket betyr
                  så uendelig mye for matproduksjon, for sysselsetting, for levende bygder, og for
                  kulturlandskapet vårt – ja, for landet som helhet. Uten landbruket og levende
                  bygder ville Norge ha sett annerledes ut. Ja, jeg tror det ville sett temmelig
                  trist ut. Jeg bor selv i et vitalt landbruksområde i den nordlige landsdel, og jeg
                  ønsker å uttrykke min begeistring over at vi har et levende landbruk også i nord.
                  Dette hadde vi selvfølgelig ikke hatt uten en statlig medvirkning og uten
                  virkemidler som gjør jobben mulig for alle de dyktige næringsutøverne i landbruket
                  som står på hver eneste dag. 

Når Fremskrittspartiet og Høyre vil kullkaste hele denne viktige avtalen, viser
                  dette, etter min mening, hvor lite disse partiene kjenner til hva landbruket betyr
                  i alle deler av landet, og hvor store forskjellene er i driftsmuligheter.
                  Fremskrittspartiet og Høyre kan med sin politikk ikke ha noe mål om at det skal
                  være et landbruk i hele landet, og de kan heller ikke være så opptatt av at det
                  skal være levende bygder. 

Ifølge bladet Nordlys har fylkesmann Svein Ludvigsen i Troms tatt til orde for et
                  løft for landbruket. Dette har fylkesmannen gjort fordi han ser den store
                  betydning landbruket har i Troms, og for samfunnet ellers. Jeg deler fylkesmannens
                  syn på dette, men det er ikke mulig å løfte landbruket uten at vi fortsatt har en
                  sterk statlig medvirkning, og at vi har det verktøyet som jordbruksavtalen
                  innebærer. Jeg er glad for at vi også i år kan behandle en avtale som er resultat
                  av et framforhandlet og omforent resultat. 

Sammen med andre rød-grønne representanter fra nord tok jeg tidligere i år opp
                  behovet for økte rammer til investeringer i landbruket. Dette gjorde vi både fordi
                  vi ser en økende investeringslyst i landbruket etter at vi fikk en rød-grønn
                  regjering, og fordi dette raskt kunne skape sysselsetting i bygg og anlegg. Mange
                  har planene klare for sine byggeprosjekter og kan raskt sette spaden i jorda. Jeg
                  er meget godt tilfreds med at dette nå kommer på plass. Jeg er også tilfreds med
                  at det er enighet om en satsing på likestilling og rekruttering i årets avtale. 

Personlig tror jeg at det beste rekrutteringstiltaket for landbruket er at
                  yrkesutøverne har en inntekt som det er mulig å leve av, og at de sosiale rammene
                  er på plass. Dette kan kun sikres gjennom rammene i det enkelte års
                  jordbruksavtale, og det har denne regjeringen fulgt opp. 

I en verden hvor 6 millioner mennesker dør av sult hvert eneste år, skulle det
                  ikke være behov for å diskutere om fellesskapet i et rikt land som Norge skal ha
                  et medansvar for landbruket. Selvfølgelig må staten ha et slikt medansvar, og
                  selvfølgelig må næringen ha rett til å forhandle med staten om rammene for
                  deltakelse. Ren og sunn mat er det viktigste for menneskeheten. Det kan vi ikke
                  omstille oss eller vedta oss bort fra. Med et forventet folketall på jorda i 2050
                  på 9 milliarder mennesker må det være i alles interesse å ta vare på både matjorda
                  og på dem som både kan og vil produsere denne maten. 

 Dei talarane som heretter får ordet, har ei taletid på inntil 3 minutt. 

 I 1974 kom statsråd Treholt hjem fra FNs møte i Roma i regi av FAO og sa at Norge
                  måtte styrke jordbruket, legge om kostholdet til mer kornprodukter istedenfor
                  kjøtt for å ta verdens vanskelige matvaresituasjon på alvor. Vi fikk St.meld. nr.
                  32, Ernæringsmeldingen, i 1975, Hitra-aksjonen i august 1975, Stortingets
                  opptrappingsvedtak 1. desember 1975 og den legendariske St.meld. nr. 14 fra 1976,
                  dyrk mer jord – styrk norsk selvforsyning. Vi fikk en grønn bølge, ungdom fikk
                  framtidshåp i arbeid med jord, jordbruk – bruk av jord, innvinning av solenergi,
                  fotosyntese, grønne fingre og omsorg for dyr. 

I dag er det viktigste likt med 1974: internasjonal matvarekrise, om lag 1
                  milliard mennesker sulter, irene la fram sin «Hunger Task Force Report» i FN i
                  fjor høst. Men mye er også svært forskjellig fra 1970-tallet: sterk
                  befolkningsvekst, mange hundre millioner flere munner skal mettes, varmere klima
                  gir store avlingsvariasjoner, langt mer omfattende spredning av virus og smitte på
                  planter, dyr og mennesker, langt større andel av befolkningen bor i urbane strøk,
                  mindre kunnskap blant folk flest om produksjon og foredling av mat. Derfor er
                  situasjonen langt alvorligere nå enn i 1974. Deltagelse på FNs konferanse
                  bekrefter det. 

I 1986 fikk vi mandatet for den såkalte Uruguay-runden i GATT. Poenget var nye
                  internasjonale handelsregler for mat som skulle gi lavere produksjon og vekk med
                  et dumpingmarked til priser under sjølkost. Ingen trodde imidlertid at
                  Uruguay-rundens virkelighetsforståelse og etablerte regelverk fortsatt skulle bli
                  praktisert i 2009 – 23 år seinere i en matmangelsituasjon. WTO må få et nytt
                  jordbruksmandat. 

Utenriksminister Støre har reist mye og sett at nasjonalstatenes ledere i størst
                  mulig grad ønsker å brødfø egen befolkning. I vårt land kan imidlertid folk reise
                  på butikken hver dag og kjøpe det de trenger til neste dag. Folk flest føler
                  derfor ikke sårbarheten. 

Den rød-grønne regjeringa har utgjort en positiv forskjell i forhold til den
                  tidligere høyredominerte regjeringa. Men hva med håpet for et godt liv, med
                  gårdsarbeid for den biologisk interesserte ungdom? Håpet om samfunnsrespekt
                  gjennom jamnbyrdige økonomiske forhold, slik vi fikk på 1970-tallet, er ennå ikke
                  tent. Til det trengs en ny nasjonal politikk som tar den internasjonale
                  matvarekrisen på alvor. Rammebetingelsene for jordbruksnæringa må styrkes på brei
                  front. Vi må styrke importvernet, bygge norsk jordbruk på plogkjøl, ikke
                  skipskjøp, legge til grunn at Norge er et småbruksland, ha lønnsomt beitebruk hvor
                  rovdyra spiller annenfiolin, redusere matvarekjedenes markedsmakt til fordel for
                  næringsmiddelindustri og bønder. 

I det hele tatt: Vi er inne i ei krisetid. Dette gir håp, fordi de etablerte
                  sannheter må revurderes. Senterpartiet må være i front for å meisle ut den nye
                  framtidskursen. Ingen partier i denne sal har et større ansvar for å lykkes med å
                  gi ungdom framtidshåp. Familieeierskap og kjærlighet til jord skal ligge som basis
                  for den nye politikken. 

 Heilt på tampen av debatten føler eg eigentleg ikkje noko behov for å oppsummere.
                  Posisjonane er vel kjende. Dei er dei same som dei har vore dei siste fire åra. 

Men opposisjonen har med forskjellige ord sagt at vi som sit i regjeringskontora,
                  så langt iallfall – vi håpar at vi skal halde fram med det – er lite framtidsretta
                  og endringsvillige. Derfor har eg lyst til å gi til kjenne at vi i Arbeidarpartiet
                  har ei landbruksgruppe der vi har ein god del diskusjonar, så litt nytenking kan
                  opposisjonen få eit lite innblikk i. 

Vi ynskjer oss ei framtidsretta næring i heile landet som byggjer både på
                  nasjonale og internasjonale avtaler. Vi må få dei nye marknadsordningane til å
                  verke slik at dei er tilpassa den WTO-avtala som skal kome. Vi vil fokusere på
                  dyrevelferd og mattryggleik, men vi lyttar òg til det folk er opptekne av – folk
                  som har møkk under neglane og gjer den daglege jobben. Vi har fått innspel om
                  kvotar, om leigekvotar, om samdrift – i tal og avstand. Om samdrift kan nyttast
                  til anna enn kjøttproduksjon, er slikt som vi diskuterer. Så har vi rein og trygg
                  mat. Men stadig vekk er vi ute for at det blir endå fleire kontrollar som skal
                  innførast, utan at vi går igjennom og ser om nokre av dei utgiftene som det
                  medfører å ha så mange kontrollar på nokså trygg vare, har sin pris. Vi må vere
                  kritiske til det. 

Eg synest f.eks. at det verkar nokså usannsynleg at det er bonden som skal
                  subsidiere skulemjølka med 38 mill. kr. Det må vi klare å finne ein annen stad.
                  Det kan ikkje vere deira marknadsføringsordning, der dei innbetaler ei avgift, som
                  skal betale det. Eg er glad for at statsråden fokuserer på landbruksbyråkratiet. 

Eg ser klokka går. Eg har bestemt meg for at det siste eg seier frå denne
                  talarstolen – eg vil for så vidt slutte meg til det Lundteigen sa – er at eg er
                  bekymra for det framtidsretta landbruket i store delar av landet, sett i lys av
                  den praktiseringa som vi har etter rovdyrforliket. Vi har fått mange tårevåte
                  historiar om kvardagslivet til folk som bur i slike distrikt. Vi må bli flinkare
                  til å respektere matprodusentane våre og ta ut skadedyr. Dersom vi skal lykkast
                  med rovdyrforvaltinga, må vi bli flinkare på alle område og bruke litt meir tid
                  for å byggje det opp. Men eg er optimistisk på landbruket sine vegner. Det er
                  mange som har framtidstru – så eg takkar for meg, president. 

 Siden det er bestemt at vi har to saker i samme debatt, vil jeg også yte
                  reindriften rettferdighet, så jeg skal si litt mer i dette innlegget. 

Jeg er opptatt av at vi har en bærekraftig reindrift. Jeg er opptatt av at vi har
                  en reindrift som tar vare på næringsutøverne, som satser på økonomi, men ikke
                  minst også på reindriften som kultur. Når representanten Fredriksen påstår at den
                  politikken vi har i dag, er mislykket og feilslått og bruker sterke ord for å
                  karakterisere denne politikken, må jeg bare understreke at jeg er veldig uenig i
                  det. 

I det siste har vi innført en ny reindriftslov. Den ansvarliggjør reindriften i
                  forhold til bærekraft og i forhold til reintall i de ulike beitedistriktene. Det
                  begynner vi nå å se resultater av. Det må brukes litt tid på å få det til å virke,
                  men vi ser at resultatene kommer. 

Vi diskuterer i dag en reindriftsavtale som stimulerer til høyere uttak av
                  slaktedyr. Vi ser også resultater av dette. 

Jeg har lyst til å understreke at de siste tallene vi nå har når det gjelder rein
                  i Finnmark, viser at antallet dyr har gått ned med 7 500 fra 2008 til april 2009.
                  Nedgangen fordeler seg slik at det er 4 300 dyr for Vest-Finnmark og 3 200 dyr for
                  Øst-Finnmark. Det er en reduksjon på 4 pst. – ikke så veldig mye, men viktig fordi
                  det gir signal om at politikken nå begynner å virke. 

Jeg har også lyst til å understreke at også den politikken denne regjeringen nå
                  har gjennomført når det gjelder reindrift, forhåpentligvis vil gi seg enda større
                  utslag framover. Da vil det bli mer bærekraft. Vi er på gang, men vi vil komme
                  lenger. 

Eirin Faldet hadde her gjeninntatt presidentplassen.
               

 Flere har ikke bedt om ordet til sakene nr. 41 og 42. 

(Votering, se sidene 4024 og 4025) 





                    

 Under debatten er det satt fram 25 forslag. Det er 

forslagene nr. 1–4, fra Hans Frode Kielland Asmyhr på vegne av
                        Fremskrittspartiet, Høyre, Kristelig Folkeparti og Venstre 

forslagene nr. 5–12, fra Hans Frode Kielland Asmyhr på vegne av
                        Fremskrittspartiet, Høyre og Venstre 

forslagene nr. 13–18, fra Hans Frode Kielland Asmyhr på vegne av
                        Fremskrittspartiet og Høyre 

forslag nr. 19, fra Hans Frode Kielland Asmyhr på vegne av
                        Fremskrittspartiet og Venstre 

forslagene nr. 20–22, fra Hans Frode Kielland Asmyhr på vegne av
                        Fremskrittspartiet 

forslag nr. 23, fra Torbjørn Hansen på vegne av Høyre 

forslag nr. 24, fra Ingebrigt S. Sørfonn på vegne av Kristelig Folkeparti
                     

forslag nr. 25, fra Leif Helge Kongshaug på vegne av Venstre 

Det blir votert over forslag nr. 25, fra Venstre. Forslaget lyder: 

«Stortinget ber Regjeringen utforme et nasjonalt regelverk som gir kommunene
                     stor grad av fleksibilitet til å fastsette egne grenser for boplikt.» 

Votering:

Forslaget fra Venstre ble med 93 mot 6 stemmer ikke bifalt.

(Voteringsutskrift kl. 03.15.19)

 Det voteres over forslag nr. 24, fra Kristelig Folkeparti. Forslaget lyder: 

«Stortinget ber Regjeringa vurdera styrking og utviding av
                        tilskotsordningane for sauehald, slik at moglegheitene for fleksible og
                        varierte driftsformer vert større.» 

Votering:

Forslaget fra Kristelig Folkeparti ble med 91 mot 8 stemmer ikke
                  bifalt.

(Voteringsutskrift kl. 03.15.37)

 Det voteres over forslag nr. 23, fra Høyre. Forslaget lyder: 

«Stortinget ber Regjeringen justere periodiseringen av jordbruksoppgjøret
                        til å følge kalenderåret, og at forhandlingene kommer inn som en del av
                        budsjettprosessen. Oppgjøret for 2008 videreføres som en overgangsordning ut
                        andre halvår med endringer vedtatt i Revidert nasjonalbudsjett 2009.» 

Votering:

Forslaget fra Høyre ble med 85 mot 14 stemmer ikke bifalt.

(Voteringsutskrift kl. 03.15.53)

 Det voteres over forslagene nr. 20–22, fra Fremskrittspartiet. 

Forslag nr. 20 lyder: 

«Forslaget til jordbruksavtale bifalles ikke.» 

Forslag nr. 21 lyder: 

«Stortinget ber Regjeringen om å fremme forslag til overføringer til
                        landbruket i statsbudsjettet uten forutgående forhandlinger.» 

Forslag nr. 22 lyder: 

«Stortinget ber Regjeringen fremme forslag om en ordning med omsettelige
                        produksjonskvoter for kumelk som ikke begrenses til fylkes- eller
                        regionnivå, men gjøres landsomfattende.» 

Votering:

Forslagene fra Fremskrittspartiet ble med 78 mot 21 stemmer ikke
                  bifalt.

(Voteringsutskrift kl. 03.16.10)

 Det voteres over forslag nr. 19, fra Fremskrittspartiet og Venstre. Forslaget
                     lyder: 

«Stortinget ber Regjeringen oppheve alle produksjonsreguleringer (som for
                        eksempel melkekvoter) dersom foredlingen skjer på egen gård.» 

Votering:

Forslaget fra Fremskrittspartiet og Venstre ble med 72 mot 27 stemmer ikke
                  bifalt.

(Voteringsutskrift kl. 03.16.28)

 Det voteres over forslagene nr. 13–18, fra Fremskrittspartiet og Høyre. 

Forslag nr. 13 lyder: 

«Stortinget ber Regjeringen fremme forslag om nødvendige lovendringer slik
                        at boplikten og prisreguleringen av landbrukseiendom kan oppheves.» 

Forslag nr. 14 lyder: 

«Stortinget ber Regjeringen om å fremme sak for Stortinget om endring av
                        forskrift om utenlands bearbeiding av kjøtt- og meierivarer, blant annet
                        slik at rettighetene som selges på auksjon blir omsettelige.» 

Forslag nr. 15 lyder: 

«Stortinget ber Regjeringen om å heve konsesjonsgrensene innen
                        eggproduksjon.» 

Forslag nr. 16 lyder: 

«Stortinget ber Regjeringen gjennomføre en oppmyking av regelverket innenfor
                        melkeproduksjonen. Sentrale elementer i en slik oppmyking må være økt
                        maksimalkvote for enkeltbruk og samdrifter, en friere omsetning av
                        melkekvoter og oppheving av de geografiske begrensningene og antall
                        deltakere for deltakelse i samdrifter.» 

Forslag nr. 17 lyder: 

«Stortinget ber Regjeringen fremme sak for Stortinget om å legge til rette
                        for samdrift og større bruk på sau ved å endre reglene for tilskudd, blant
                        annet ved at bønder ikke mister tilskuddene ved å samle sauebesetningene i
                        større fjøs.» 

Forslag nr. 18 lyder: 

«Stortinget ber Regjeringen ved fremleggelsen av statsbudsjettet for 2010
                        komme med en strategi for avbyråkratisering av landbruket.» 

Votering:

Forslagene fra Fremskrittspartiet og Høyre ble med 64 mot 34 stemmer ikke
                  bifalt.

(Voteringsutskrift kl. 03.16.48)

 Det voteres over forslagene nr. 5–12, fra Fremskrittspartiet, Høyre og Venstre.
                  

Forslag nr. 5 lyder: 

«Stortinget ber Regjeringen legge frem en egen stortingsmelding om
                        jordbrukspolitikk innen våren 2010.» 

Forslag nr. 6 lyder: 

«Stortinget ber Regjeringen fremme sak for Stortinget om en strategi for å
                        gi aktive bønder større muligheter for å eie de arealer de driver.» 

Forslag nr. 7 lyder: 

«Stortinget ber Regjeringen fremme sak for Stortinget om endring av
                        jordlovens bestemmelser om delingsforbud.» 

Forslag nr. 8 lyder: 

«Stortinget ber Regjeringen oppheve de geografiske begrensningene og antall
                        deltakere for deltakelse i samdrifter, og la samdrifter få leie kvoter opp
                        til kvotetaket.» 

Forslag nr. 9 lyder: 

«Stortinget ber Regjeringen konkretisere omfanget av landbruksbyråkratiet i
                        en redegjørelse til Stortinget.» 

Forslag nr. 10 lyder: 

«Stortinget ber Regjeringen tillate produsenter av alkoholholdige drikker å
                        informere om produktene sine på egne Internett-sider, slik Vinmonopolet i
                        dag har adgang til.» 

Forslag nr. 11 lyder: 

«Stortinget ber Regjeringen tillate demonstrasjonssalg og servering ved
                        besøk i produksjonslokaler eller i tilknytning til disse.» 

Forslag nr. 12 lyder: 

«Stortinget ber Regjeringen foreta en total gjennomgang av
                        konkurransesituasjonen i matvarekjeden og synliggjøre fordelingen av
                        verdiskapingen mellom de forskjellige ledd i kjeden.» 

Votering:

Forslagene fra Fremskrittspartiet, Høyre og Venstre ble med 56 mot 43
                  stemmer ikke bifalt.

(Voteringsutskrift kl. 03.17.09)

 Det voteres over forslagene nr. 1–4, fra Fremskrittspartiet, Høyre, Kristelig
                     Folkeparti og Venstre. 

Forslag nr. 1 lyder: 

«Stortinget ber Regjeringen i forbindelse med fremleggelsen av
                        statsbudsjettet for 2010 konkretisere hvilke skatter og avgifter som
                        landbruket blir ilagt som næring.» 

Forslag nr. 2 lyder: 

«Stortinget ber Regjeringen i forbindelse med fremleggelsen av
                        statsbudsjettet for 2010 fremme konkrete tiltak for skatte- og
                        avgiftsreduksjoner for landbruket.» 

Forslag nr. 3 lyder: 

«Stortinget ber Regjeringa vurdera oppmjuking av regelverket for samdrifter,
                        slik at fleksibiliteten vert større, og at moglegheitene for ein variert og
                        allsidig bruksstruktur vert betre.» 

Forslag nr. 4 lyder: 

«Stortinget ber Regjeringen om å intensivere arbeidet med utvikling av
                        nisje- og spesialprodukter i landbruket.» 

Votering:

Forslagene fra Fremskrittspartiet, Høyre, Kristelig Folkeparti og Venstre
                  ble med 52 mot 47 stemmer ikke bifalt.

(Voteringsutskrift kl. 03.17.28)

Komiteen hadde innstilt: 

I 

I statsbudsjettet for 2009 gjøres følgende endringer: 

Kap.

Post

Formål

Kroner

Utgifter

1150

Til gjennomføring av jordbruksavtalen
                              m.m.

50

Fondsavsetninger, økes med

73 276 000

fra kr 915 753 000 til kr 989 029
                              000

70

Markedsregulering, 

kan
                                 overføres,

økes med

9 186 000

fra kr 220 600 000 til kr 229 786
                              000

73

Pristilskott, 

overslagsbevilgning, 

økes
                              med

40 000 000

fra kr 2 148 400 000 til kr 2 188 400
                              000

74

Direkte tilskudd, 

kan
                                 overføres,

reduseres med

85 377 000

fra kr 7 234 919 000 til kr 7 149 542
                              000

77

Utviklingstiltak, 

kan
                                 overføres

, reduseres med

2 497 000

fra kr 202 430 000 til kr 199 933
                              000

78

Velferdsordninger, 

kan
                                 overføres, 

reduseres med

34 588 000

fra kr 1 693 954 000 til kr 1 659 366
                              000

Inntekter

4150

Til gjennomføring av jordbruksavtalen
                              m.m.

70

Tilbakebetalte tilskudd til
                              reguleringsanlegg, bevilges med

8 583 000

II 

Stortinget gir Landbruks- og matdepartementet fullmakt til å iverksette tiltak i
                  henhold til den inngåtte jordbruksavtalen, herunder tiltak som er knyttet til
                  bevilgninger i 2010. 

Votering:

Komiteens innstilling ble bifalt med 62 mot 36 stemmer.

(Voteringsutskrift kl. 03.17.50)


                    
                    

 Ingen har bedt om ordet. 

(Votering, se side 4027) 





                    

 Det blir votert over forslag fra stortingsrepresentant Hans Frode Kielland
                     Asmyhr på vegne av Fremskrittspartiet oversendt fra Odelstingets møte 4. juni
                     2009: 

«Stortinget ber Regjeringen foreta en fullstendig gjennomgang av
                        omsetningslovens rolle, funksjon og hvilke mål som ønskes oppnådd og fremme
                        sak om dette for Stortinget.» 

Votering:

Forslaget fra Fremskrittspartiet ble med 78 mot 21 stemmer ikke
                     bifalt.

(Voteringsutskrift kl. 03.18.25)


                    
                    

 Ingen har bedt om ordet. 

(Votering, se side 4027) 





                    

 Det voteres over forslag fra stortingsrepresentant Torbjørn Hansen på vegne av
                     Høyre og Venstre oversendt fra Odelstingets møte 4. juni 2009: 

«Stortinget ber Regjeringen utforme et nasjonalt regelverk som gir kommunene
                        stor grad av fleksibilitet til å fastsette egne grenser for boplikt.» 

Votering:

Forslaget fra Høyre og Venstre ble med 78 mot 20 stemmer ikke
                     bifalt.

(Voteringsutskrift kl. 03.18.45)


                    
                    

 Ingen har bedt om ordet. 

(Votering, se side 4027) 





                    

 Det voteres over forslag fra stortingsrepresentant Ingebrigt S. Sørfonn på
                     vegne av Kristelig Folkeparti oversendt fra Odelstingets møte 4. juni 2009: 

«Stortinget ber Regjeringa om å fremma forslag om særskilde tiltak og ein
                        kompensasjonsordning for dei menn fødd før 1965 som vert skadelidande av
                        opphevinga av § 78 i lov om odels- og åsetesretten.» 

Votering:

Forslaget fra Kristelig Folkeparti ble med 92 mot 7 stemmer ikke
                     bifalt.

(Voteringsutskrift kl. 03.19.05)


                    
                    

 Ingen har bedt om ordet. 

(Votering, se side 4028) 





                    

 Det voteres over forslag fra stortingsrepresentant Alvhild Hedstein på vegne av
                     Venstre oversendt fra Odelstingets møte 4. juni 2009: 

«Stortinget ber Regjeringen utforme et nasjonalt regelverk som gir kommunene
                        stor grad av fleksibilitet til å fastsette egne grenser for boplikt.» 

Votering:

Forslaget fra Venstre ble med 92 mot 6 stemmer ikke bifalt.

(Voteringsutskrift kl. 03.19.25)


                    
                    

 Ingen har bedt om ordet. 

(Votering, se side 4028) 





                    

 Ingen har bedt om ordet. 

(Votering, se side 4028) 





                    

 Stortinget skal nå votere over sakene nr. 2–48 på dagens kart – sak nr. 1 er allerede
               votert over. 





                
                
                

Voteringen i en sak finnes i slutten av referatet for hver enkelt sak.


            


            

 Det foreligger ikke noe referat. 




Dermed er dagens kart ferdigbehandlet. 





                    
                    
                    

