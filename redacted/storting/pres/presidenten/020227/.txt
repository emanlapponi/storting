 Den innkalte vararepresentanten for Akershus
fylke, Ib Thomsen, har tatt sete.

Representanten Lena Jensen vil fremsette
et privat forslag.

 Jeg vil på vegne av Rune
Skjælaaen og meg selv fremme et forslag om lovforbud
mot reklame i lærebøker i grunnskole og videregående
skole.

 Representanten Ursula Evje vil fremsette
et privat forslag.

 På vegne av stortingsrepresentantene Arne
Sortevik, Per Sandberg og meg selv vil jeg fremsette
forslag om at det opprettes et uhildet klageorgan for skolen. Formålet
med klageorganet skal være å ivareta
brukernes rettssikkerhet i forhold til opplæringen, opplæringsmiljøet
og skolespørsmål generelt.

 Representanten Åsa Elvik vil fremsette et
privat forslag.

 På vegner av stortingsrepresentantane
Bendiks H. Arnesen, Hill-Marta Solberg og meg sjølv vil
eg gjerne fremje forslag om gjenoppretting av tipstelefonen for
miljøkriminalitet og økonomisk svindel i fiskerinæringa.

 Forslagene vil bli behandlet på reglementsmessig
måte.





                    
                    
                    

 Stortinget mottok mandag meddelelse fra
Statsministerens kontor om at følgende regjeringsmedlemmer
vil møte til muntlig spørretime:

statsråd Hilde Frafjord Johnson

statsråd Kristin Clemet

statsråd Børge Brende

De annonserte regjeringsmedlemmer er til stede,
og vi er klare til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes reise seg. – Takk!

Vi starter da med første
hovedspørsmål, fra representanten Karita Bekkemellem
Orheim.

 Mitt spørsmål går til
utdanningsministeren.

Reaksjonene blant foreldre
og elever i Oslo-skolen er svært sterke etter
Høyre-byrådets forslag om å kutte 250 lærerstillinger
fra høsten av.

Jeg mener det er komplett umulig å forstå representanten Inge
Lønnings og statsrådens argumenter om at en nedbemanning
vil føre til en forbedring og ikke
en forverring av Oslo-skolen, dette i en situasjon der
vi gjennom nyhetsbildet ser at elevene er nødt til å dele
viskelærene, og at foreldrene antakeligvis må begynne å vaske klasserommene
på kveldstid. Og på toppen av alt hørte
vi i nyhetene i dag morges at skoleetaten i Oslo, med velsignelse
av Høyre-byrådet, tar 10 kr minuttet
for å gi råd til egne skoler.

Da er det fristende å spørre:
Er det slik Høyre vil styre den norske
offentlige skolen i framtiden, og er det også slik
en nå kan forvente at andre offentlige etater
kan begynne å styre i framtiden?

 I den grad det er foreslått å kutte
ca. 250 lærerstillinger i Oslo-skolen, har det sammenheng
med Skolepakke 2, en avtale som er inngått med lærerorganisasjonene
og som innebærer at de har akseptert å undervise
litt mer mot at de får en betydelig lønnsøkning.
Dette fører til behov for noen færre
lærerstillinger på landsbasis, til sammen ca.
3 600. Men dette er under den naturlige mobiliteten i lærerkorpset,
og vil sannsynligvis ikke medføre et stort problem
når vi har lærermangel.

Dessuten foreligger
det i mediene en påstand fra Utdanningsforbundet,
altså fra en interesseorganisasjon, om at det ytterligere
må kuttes ca. 200 stillinger. De påstandene har
jeg ikke vært i stand til å få verifisert
så langt. Men la meg si dette: Brukerundersøkelser
som nylig er gjort i Oslo, viser at publikum
i Oslo er meget godt fornøyd med undervisningen
i Oslo-skolen.

Det de ikke er så godt fornøyd
med når det gjelder skole, er den fysiske utrustningen,
bl.a. inneklimaet. Og det som nå skjer i Oslo
innenfor omtrent de samme skolebudsjettene
som i fjoråret, er at man vrir noe av ressursbruken henimot
vedlikehold. Det skal brukes 1 milliard kr i 2002 på vedlikehold
i Oslo-skolen, og det medfører at driftsbudsjettene for øvrig
blir noe strammere.

Men la meg si dette: Selv om man skulle måtte stramme
inn litt – denne påstanden dreier seg
altså om 200 stillinger av mange tusen – ligger
Oslo-skolen skyhøyt over landet for øvrig når
det gjelder antall undervisningstimer. Oslobarna får faktisk
ett år mer undervisning, for de har 19 uketimer mer. Og
lærertettheten i Oslo er høyere enn
i de andre storbyene, og kommer fortsatt til å være
det selv om Utdanningsforbundets påstander skulle være
riktige.

 Vi vet at Høyre kopierte
Tony Blair i valgkampen med å gjenta: skole, skole, skole.
Det gav suksess. Vi vet at velgerne trodde på Høyres
storsatsing på skole, og det viste seg at nettopp Høyre
kom i regjeringsposisjon.

Jeg mener at det som nå skjer
i Oslo-skolen, er totalt uakseptabelt av flere grunner. Selvfølgelig
skal vi også gjøre noe for å forbedre
innemiljøet og klimaet i de norske skolene, men
samtidig kan ikke statsråden fraskrive seg ansvaret
for den situasjonen som vi nå ser at flere av Oslo-skolene
er i. Det vil oppleves som dramatisk i forhold til den enhetsskolen
vi har hatt, hvis foreldre nå er nødt
til å vaske skolene på kveldstid. Da tror jeg ikke
at den argumentasjonen som statsråden nå framførte,
vil komme til å ha noe særlig gehør i
befolkningen i denne kommunen.

Arbeiderpartiet ønsker å ha
en skole av høy kvalitet, men da må man også være ærlig
og innrømme at kvalitet koster. Og det er nettopp
her jeg mener at Høyre har bommet.

 Det er klart at jeg ikke fraskriver
meg noe ansvar, men jeg respekterer det lokale selvstyret. Jeg respekterer
kommunenes rett til å prioritere innenfor
de rammene de har, og jeg respekterer i høyeste grad at
man prioriterer slik befolkningen ønsker. Og oslobefolkningen sier
at undervisningen ligger helt på topp, men de sier
at vedlikeholdet kunne vært bedre. Derfor er det en vridning
av ressursbruken innenfor omtrent de samme rammene,
de samme budsjettene, som for fjoråret.

For øvrig må jeg bare
si at hvis man ikke har oppfattet at det ikke
er en entydig sammenheng mellom bevilgninger – de er og
skal fortsatt være meget høye, vi ligger helt
i verdenstoppen – og kvalitet, er det fortsatt mye å lære. Etter
min mening er det mye større behov for systemreformer i
forhold til offentlig skole enn fortsatt å øke bevilgningene
i høyt tempo.

La meg gi et eksempel: En rektor i Oslo-skolen
uttalte på TV i går at problemet
med de innstrammingene hun sa hun måtte foreta, var at
hun ikke kunne gjøre det før på slutten
av året. Da spør jeg meg: Hvilken handlefrihet
har den lederen? Hvilke bånd har vi lagt på den
lederen som ikke kan gjennomføre tiltak nå,
slik at nedskjæringene eventuelt blir udramatiske?

 Det blir oppfølgingsspørsmål – Rolf Reikvam.

 Foreldreengasjement, det at foreldrene engasjerer
seg, er bra, og her i Oslo-skolen har vi en situasjon
der de har gått til ganske drastiske virkemidler.
De har gått til streik De har tatt barna ut av skolen i én time
fordi rammetimetallet er redusert. Slik jeg har oppfattet det av
det avisene har skrevet, er det ganske dramatiske kutt
i rammetimetallet. Og dette går ut over undervisningen,
dette reduserer muligheten til gruppedeling, det reduserer muligheten
til å lage en god skole. Dette er de faktiske
forhold, og det overrasker meg litt at statsråden tar så lett
på dette. Hun dekker seg bak det lokale selvstyret og sier
at dette kan hun ikke gjøre noe med.

SVs og mitt grunnleggende spørsmål
er: Vil statsråden være med på å sette
en minstestandard, slik at vi sikrer et minste timetall
så undervisningen med både gruppedeling
og individuell tilpasset opplæring kan opprettholdes? Eller
skal man fortsette med en svekkelse av norsk skole, slik som det
skjer nå?

 Spørsmålet om et minste antall
undervisningstimer har jo relativt liten betydning for Oslo, for Oslo
ligger altså skyhøyt over alle andre kommuner.
Der er det 19 uketimer mer, og det medfører altså ett års
mer skolegang.

Når det gjelder ordet «dramatisk»,
må vi først klarlegge hva som er konsekvensene.
Foreløpig er det Utdanningsforbundet som har snakket om
dette. Det snakker om ca. 200 lærere, og så vidt
jeg vet, er det ca. 9 000 lærere i Oslo-skolen,
i hvert fall er det ca. 6 000–7 000 lærerårsverk.
De har de samme budsjettene som før, men det er foretatt
en vridning innenfor budsjettene, hvor altså 1
milliard kr skal gå til vedlikehold i 2002. Da blir det noe
strammere driftsbudsjett for øvrig.

Men hva kan staten gjøre? Staten har
ansvaret for store deler av kommuneøkonomien. Vi har i
vår periode opplevd å ha hatt
en rentenedgang. Det har styrket kommuneøkonomien, og vi
har sagt at vi vil se på storbyenes situasjon
spesielt, og vi har også gjennomført
en låneordning for skolebygg, som er på 15 milliarder
kr over noen år. Selvfølgelig følger
jeg situasjonen nøye, men først må jeg
ha klarlagt konsekvensene, og jeg er ikke villig til å si at
det vi foreløpig har sett, nødvendigvis er dramatisk. Men
det jeg kan tenke meg, er at staten kan bidra til at skolen får enda
større handlingsrom til å tilpasse seg endrede
rammebetingelser.

 Trond Giske – til oppfølgingsspørsmål.

 Det er helt riktig som statsråden
sier, at Oslo er en av de kommunene som har mer undervisning
enn mange andre. Det er også den kommunen som
har absolutt flest elever i hver klasse, så det er ikke sikkert
at kvaliteten på undervisningen likevel er den beste.

Statsråden sier at det er
mye som kan gjøres uten penger, og det er helt riktig.
Men det koster også penger å skape en
god skole. Pakken på skolebygg er en låneordning,
som statsråden selv sier, på 15 milliarder kr.
Vi er glad for at den nye regjeringen følger opp det. Det
koster penger å fjerne egenandelene i skolen, det koster
penger å kjøpe datautstyr og bredbåndstilknytning,
og det koster penger å gi hver enkelt elev en skikkelig
oppfølging. Derfor trengs det 15 milliarder kr til skolebygg,
det trengs penger til data, det trengs penger til lærerlønn. Skolepakke
1 kostet 1 milliard kr.

Mitt spørsmål til statsråden:
Skal statsråden fortsette den politikken som den nye regjeringen
la opp til i budsjettet, nemlig at man skal skape en bedre
skole uten å være villig til å bruke
mer penger på det? Man har brukt noe penger på gi én
ekstra skoletime for noen, men dem tok man fra penger
til bøker i videregående. Mitt spørsmål
er altså: Ser statsråden at hun også må bruke
mer penger på skolen for å skape en god skole?

 Jeg kommer både til å bruke
mer penger og til å engasjere meg voldsomt i systemreformer
i norsk skole for å få til økt kvalitet.
Jeg må minne om at det var et stortingsflertall mot Regjeringen som
faktisk endret på det budsjettet jeg bestyrer,
for å gi til studiefinansieringen, og da ble det bl.a.
kuttet i skole, så den profilen var det ikke
jeg som stod for.

Men jeg må jo minne om at Norge
ligger helt i verdenstoppen når det gjelder ressursbruk
i skolen. Likevel er resultatene, bl.a. av Arbeiderpartiets
skole, at vi skårer helt gjennomsnittlig når det
gjelder faglige resultater – vi har et enormt sprik mellom
sterke og svake elever. Og da må vi jo spørre
oss selv: Kan det være noe med systemet som gjør
at vi ikke greier å få opp kvaliteten?
Jeg tror at det bl.a. har vært for mye og for detaljert
nasjonal styring og for lite handlingsrom
lokalt for lærere, for skoleledere og for kommuner, som
har ansvarliggjort dem, til å skape en bedre
skole. Så jeg kommer til å ha et todelt engasjement.
Det kommer til å dreie seg om ressurser, men
jeg tror det er veldig viktig å bevisstgjøre og
ansvarliggjøre alle oss som har ansvaret for
skolen, for å forsøke å få til en
bedre skole uten bare å tenke på penger.

 Vi går videre til neste
hovedspørsmål.

 Jeg har et spørsmål om tilsyn, også til
utdanningsministeren.

Departementet har ansvar for tilsyn med skoler
i kommunalt, fylkeskommunalt og privat eie. Arbeidet med å gjennomføre
tilsynet er lagt til Statens utdanningskontorer i fylkene. I Oslo
er det etablert muslimske skoler, henholdsvis
grunnskole og videregående
skole. Fremskrittspartiet var og er
kritisk til etablering av egne muslimske
skoler, som etter partiets syn står i direkte
motstrid med sterkt uttalte ønsker fra alle
politiske hold om aktiv integrering.

Etter det jeg har fått opplyst,
har det ikke vært utført tilsyn med
disse to muslimske skolene. Mitt spørsmål
til statsråden er kort og godt: Hvorfor har det ikke
vært tilsyn ved de muslimske skolene?

 Vi har utdanningskontorer som skal føre
tilsyn med skolene, i alle fylker, som representanten
Sortevik er inne på. Jeg er ikke kjent
med at det ikke er ført tilsyn akkurat med disse
skolene, men det skal jeg med glede påta meg å sjekke
og komme tilbake med opplysninger om.

Generelt kan vi si at vi har rapporter om at
tilsynsoppgaven utføres litt forskjellig. Jeg mener
at tilsynsoppgaven er svært viktig, spesielt
hvis vi skal gå henimot et regime hvor vi styrer litt mindre
nasjonalt, forhåpentligvis mer tydelig, og overlater til
lokale krefter å utforme skolen. Da blir tilsynsoppgaven
viktig og kvalitetskontroll viktig for at vi som elever, foreldre
og publikum skal være sikre
på at vi har en god skole.

Akkurat dette med muslimske
skoler – hvorvidt representanten Sortevik liker det eller
ikke, så har det sammenheng med någjeldende privatskolelov.
Jeg har varslet før her at Regjeringen akter å fremme
forslag om en endret privatskolelov. Det vil skje om ikke
så veldig lenge, og jeg tror at én av de tingene
vi må se på, er de ulike formålene som
ligger i loven, og som er blitt noe vanskeligere å praktisere etter
som tiden har gått og vi ser at det fører til
en uheldig skjønnsutøvelse og dels det jeg vil kalle
politisk vilkårlighet.

 Jeg takker for svaret. Det vi også må passe
på, er at det blir ført tilsyn med alle
typer private skoler, uansett hvilket utspring de har. Vi må også legge
vekt på de føringene som er lagt for godkjenningen
av de enkelte private skolene, og det er – så vidt jeg
kjenner til – lagt ganske strenge føringer
ved etableringen av begge de muslimske skolene,
der det bl.a. skal legges vekt på at demokratiske og menneskerettslige prinsipper
og de humanistiske verdiene blir tatt inn i undervisningen. Det
skal legges opp undervisning som motvirker fordommer og diskriminering,
og som fremmer gjensidig respekt og toleranse, og det skal også legges
vekt på likestillingsområdet. Så her
er det mye å ta fatt på på bakgrunn av
de holdningene som er kommet frem fra enkelte deler av innvandrermiljøet,
hvor man faktisk viser frem en manglende respekt og aksept for norske
lover.

 Jeg er helt enig i det representanten Sortevik
antyder om at det selvfølgelig til alle skoler
som godkjennes i Norge, enten de godkjennes etter opplæringsloven eller
privatskoleloven, skal stilles minimumskrav
for å motta offentlig støtte, og representanten
Sortevik har referert noen av dem. Det er krav til kvalitet
og innhold, og det skal også føres kontroll
med at så skjer fyllest. Jeg tror at kontrolloppgaven i
fremtiden kan bli noe lettere ved at vi for tiden ser at det utvikles
kvalitetsvurderingssystemer og kvalitetssikringssystemer, og at åpenheten
om dette blir større. Det kommer til å gjelde
offentlige skoler, men det kommer også til å gjelde
privatskoler – må gjelde privatskoler – og
da tror jeg publikum vil få mer innsyn
utover det innsynet utdanningskontorene skaffer seg, og av og til
kanskje ikke har kapasitet til å skaffe seg.
Men jeg er enig med representanten Sortevik i at det skal stilles
krav til kvalitet og innhold når vi godkjenner skoler i
Norge.

 Det blir oppfølgingsspørsmål – Ursula Evje.

 Den forrige regjeringen innførte en
rimelig ny praksis ved godkjenning av private skoler. Jeg tenker
på Oasen skole, og at skolen og skolens materiell og undervisningsopplegg
skulle godkjennes eller forelegges Likestillingsombudet.
Kan statsråden i den sammenheng si om Likestillingsombudet
har vært inne og godkjent tilsvarende for Urtehagen
skole, eller om statsråden 

vil

 at
Likestillingsombudet skal se på forhold ved Urtehagen skole?
Vi vet nemlig at det i disse miljøene foregår
ganske mange kvinnediskriminerende handlinger.

 Oasen er en skole som er blitt godkjent under
den nåværende regjering. Som representanten sikkert
er kjent med, la vi meget stor vekt på å presisere
at likestillingsloven skulle følges, og skolens materiell
var til full vurdering og gjennomgang hos Likestillingsombudet,
som gav sine synspunkter på dette materiellet.
Vi sa at Likestillingsombudets synspunkter her skulle følges,
og det var skolen enig i. De gav tilslutning til det, og på denne
bakgrunn ble godkjenning gitt. Det sier seg selv at når
jeg mener det om Oasen, mener jeg det generelt.
Det kan ikke være slik at det er noen
som skal følge likestillingsloven, og andre ikke.

Jeg vet også at det forut
for min tid, under daværende statsråd Giskes ledelse,
ble igangsatt et særskilt tilsyn med en del av disse skolene,
uten at man fant noe vesentlig å innvende, i hvert fall ikke
når det gjaldt innholdet som vi her snakker om. Så fra
min side er det helt klart at likestillingsloven skal
følges, og vi har brukt Likestillingsombudet som en ressurs
for å tolke både læremidler og
forståelsen av likestillingsloven.

 Inge Lønning – til
oppfølgingsspørsmål.

 Det fremsettes stadig vekk, både
i denne sal og andre steder, sterke påstander
om private skoler i sin alminnelighet og livssynsskoler i særdeleshet.

Så vidt jeg vet, er det i Norge
aldri gjennomført en eneste undersøkelse
forskningsmessig som kan gi dokumentasjon av f.eks. om private skoler
virker segregerende eller hemmer integrering av minoritetsbarn.
Slik forskning er gjennomført i vårt
naboland Sverige, og gir meget interessante resultater.

Det ville også vært
nærliggende å anta at når dette
er et så politisk interessant
tema, måtte det være ønskelig å få dokumentert
hva som faktisk skjer både faglig og når det
gjelder sosiale holdninger i privatskoler. Vil statsråden
ta initiativ til at slike forskningsprosjekter
blir igangsatt i Norge, slik at man kan få kunnskap – istedenfor
påstander – om hva som faktisk foregår?

 Dette synes jeg er interessant. Jeg har etter
at jeg ble utdanningsminister, registrert at
skolesektoren antakeligvis er et «understudert» område
i det hele tatt. Det er forsket lite på svært
mange områder. Jeg har tatt et initiativ
for å avholde jevnlige såkalte fagseminarer i
departementet, hvor jeg også inviterer med forskere.
Det er veldig interessant, delvis å få formidlet
den forskningen som har skjedd, for det viser seg at vi vet en del
som ikke har kommet allmennheten til gode, og heller ikke
det politiske miljøet i tilstrekkelig grad, men dessuten
er det områder som trenger mer forskning.

Dette er ett område som gjerne kan være
gjenstand for forskning. Jeg vil nevne et annet, som også kan
ha relevans for dette med privatskoler, og det er at det er gjort lite
klasseromsforskning, i den forstand at man vet lite om
de læringsstrategier som benyttes, og hvordan de virker.
Og det å komme inn i klasserommet, både
i den offentlige skolen og i disse private skolene som det fremsettes
påstander om, kunne vært meget interessant
for den videre debatt, så dette tar jeg med meg videre.

 Da går vi videre til neste
hovedspørsmål.

 Jeg vil gjerne stille et spørsmål
til miljøvernministeren.

Miljøvernministeren har gjort og gjør
en hederlig innsats for å stoppe utslippene fra Sellafield,
og han har hele Stortingets og SVs støtte i det.
Men nå er situasjonen den at hans innsats blir undergravd
av statens egne penger. Statkraft har store eierandeler
i en svensk bedrift som driver tre kjernekraftverk i Sverige. Denne
bedriften har siden 1998 jobbet for å få lov av
svenske myndigheter til å importere og bruke
MOX, som er et brensel som består av bl.a. uran og plutonium.
Det har de ennå ikke fått
lov til av svenske myndigheter. Likevel har
denne bedriften inngått en kontrakt med Sellafield om å få i
gang produksjon av MOX, og den avtalen mellom
den svenske og den engelske bedriften
gjorde at engelske myndigheter tillot at aktiviteten
på Sellafield skulle økes. Nå bruker den
svenske bedriften dette som en brekkstang overfor svenske
myndigheter. Våre penger snakker altså motsatt vei
av Børge Brende. Hva vil han gjøre med det?

 Grunnen til at Regjeringen har intensivert
arbeidet med Sellafield og kampen mot technetium-99-utslipp, som
da er radioaktive utslipp, er at den britiske regjeringen i løpet
av våren trolig skal ta stilling til om man skal fortsette
denne klanderverdige praksisen. Det er helt uakseptabelt at Storbritannia
slipper ut radioaktivt avfall i Irskehavet med de følger
at det også kommer innover hele norskekysten
og helt opp til Svalbard.

Det den norske regjeringen 

ikke

 har startet, er en kampanje mot kjernekraft
generelt. Vi i Norge bruker ikke kjernekraft – heldigvis – men
det er verdt å minne om at kjernekraftnasjoner som Finland
og Sverige også har blitt med i kampen
mot technetium-99-utslippene fra Sellafield. Det er helt uakseptabelt
at Storbritannia, som kan lagre radioaktive utslipp og rense dem,
velger å bruke havet som dumpingplass. Dette
skal vi nå stå sammen om, og jeg er overrasket
over at partier som har gitt full støtte til
dette, nå forsøker å dra inn også andre
forhold, som i og for seg er interessante å drøfte,
men som kan svekke oss i kampen mot technetium-99.

Flere land som selv driver med kjernekraftvirksomhet,
støtter oss i dette. Så jeg håper at
vi nå i første omgang kan konsentrere
oss om å få stoppet disse unødvendige
radioaktive utslippene sammen med de andre nordiske landene,
og også sammen med andre EU-land og Irland.
(Presidenten klubber.) Og så får vi da ta en diskusjon
om MOX-fabrikken, som vi har protestert mot,
og som ikke er en del av disse technetium-99-utslippene, men
som selvsagt henger sammen med hele anlegget.

 Hvis vi prøver å holde oss unna
teknikalitetene her, så er situasjonen som følger: Ved
hjelp av norske penger har en svensk bedrift først presset
fram muligheten for å øke aktiviteten ved Sellafield-anlegget
og så bruker det som en brekkstang og utpressing overfor
svenske myndigheter. Dette er altså en sak der
svenske myndigheter kvier seg for å gi tillatelse til å importere
dette stoffet. Er det sånn å forstå at
Børge Brende syns at det er helt greit at vi nå konsentrerer
oss om én del av utslippene fra Sellafield og dermed ikke skal
blande inn noe annet, eller ønsker
han å spille på lag med svenske myndigheter
for å begrense den typen virksomhet, mens pengene våre
altså gjør noe annet? Det er noe som heter at «money
talks». Og i politikk og næringsvirksomhet, og
særlig når det gjelder den norske statens egne
eierandeler, må det vel være en viss
sammenheng? Eller syns ikke miljøvernministeren
det?

 Vi har hatt et nært og godt samarbeid
med alle partier i Stortinget i kampen mot radioaktive
utslipp fra Sellafield. Og det arbeidet skal vi fortsette inntil
Storbritannia slutter med disse utslippene. En annen diskusjon,
som har gått i denne salen i mange år, er jo hvilke
kriterier Petroleumsfondet skal bruke i forhold til sine
investeringer. Stortinget har ikke vedtatt noe kriterium
i forhold til at Petroleumsfondet ikke kan investere i
kjernekraftselskaper rundt omkring i verden. Hvis Stortinget ønsker
at det også skal inngå som et kriterium
i forhold til de 1 700 selskapene som Petroleumsfondet har valgt å investere
i, er det fritt opp til Stortinget, man kan da ta det opp i forbindelse
med revidert nasjonalbudsjett. Finansministeren anbefalte ikke
det i spørretimen forrige onsdag.

Det jeg sier nå, og som
jeg advarer mot, er at man prøver å forkludre
og svekke Regjeringen i et meget viktig arbeid for å få slutt
på techentium-99-utslippene, og si at vi er svekket i denne
kampen fordi vi ikke vil endre kriteriene for
Petroleumsfondet. Sverige og Finland støtter oss
i tecnetium-99-utspillet og i kampen mot dette.

 Det blir oppfølgingsspørsmål – Synnøve Konglevoll.

 Sellafield ble jo diskutert i Stortinget i
går, og jeg vil bare gjenta det jeg sa da, at
det er bred politisk enighet om kampen mot utslipp av technetium-99.
Vi i Arbeiderpartiet syns det er naturlig
at miljøvernministeren viderefører et
mangeårig arbeid i denne saken. Blant annet gikk jo – som
miljøvernministeren var inne på – de
nordiske regjeringene sammen i august i fjor, da Siri
Bjerke var miljøvernminister.

Nå registrerer jeg at Børge
Brende avviser de problemstillingene og opplysningene som er kommet
fram i Dagbladet i dag, og mener at en diskusjon om sånne
ting vil kunne svekke Norges sak. Jeg skal derfor være
grei og ikke spørre om miljøvernministeren
vil foreta seg noe i denne saken – jeg vil ganske
enkelt spørre ham: Syns han det er problematisk?

 Jeg avviser ikke de opplysningene
som fremgår av bl.a. Dagbladet i dag. Klok av skade tror
jeg nok vi alle er litt tilbakeholdne med å trekke
helt klare konklusjoner i forhold til et avisoppslag om Petroleumsfondets
investeringer på en dag hvor det er spontanspørretime.
Det som er mitt og Regjeringens syn i denne saken, er at Petroleumsfondets
investeringer ikke skaper noen som helst problemer
i forhold til det sterke engasjement vi nå har, og det økte
press som vi nå forsøker å skape overfor
Storbritannia når de nå skal ta avgjørelsen
om de fortsatt skal bruke havet som dumpingplass for radioaktivitet.
Men det er klart at hvis Stortinget nå ønsker å si
at vi er svekket i kampen mot helt urimelige utslipp fordi Petroleumsfondet
blant de 1 700 selskapene de investerer i, også har
valgt å investere i kjernekraftselskap, er det selvsagt
fritt opp til Stortinget. (Presidenten klubber.) Hvis Arbeiderpartiet ønsker
det (presidenten klubber igjen), kan man også ta
opp forslag om at kriteriene for Petroleumsfondet endres.

 Presidenten må be både
representantene og statsrådene forholde seg til taletiden.
Den går med klokke, slik at man har full anledning i løpet
av svaret til å følge med på hvor lang
tid man har igjen. Presidenten synes ikke det er noe moro å holde
på å klubbe, men blir nødt til det hvis
man ikke overholder taletiden.

Hallgeir Langeland – til oppfølgingsspørsmål.

 Eg skal gjera eit forsøk på det.

Statsråden unngår galant å svara
på spørsmålet frå Kristin Halvorsen
ved å fokusera på at me ønskjer å seia noko
i forhold til MOX-problematikken. Statkraft er gjennom Sydkraft
eigar i Oscarshamn kjernekraft. Oscarshamn kjernekraft
vil kjøpa MOX-brensel av Sellafield. Statsråden
sa i går at han er kritisk til at den britiske regjeringa
skal setja i gang denne MOX-fabrikken. Det er altså nok
ein gong støtte til miljøvernministeren me frå SVs side
er ute etter. Men problemstillinga er følgjande: Dersom
ein norsk eigar er med og driv fram kjøp frå ein fabrikk
som miljøvernministeren ikkje vil ha, synest
han det er fornuftig politikk?

 Det er reist flere problemstillinger knyttet
til MOX-fabrikken som isolert sett ikke direkte har noe å gjøre
med technetium-99-utslippene, som er mest i fokus i Norge
i dag. Da Storbritannia den 3. oktober i fjor, så vidt
jeg husker, bestemte at man skulle åpne
for å starte opp en MOX-fabrikk, som også er
en form for reprosessering av kjernekraftbrensel, protesterte vi.
Jeg tok i januar initiativ til at vi skulle
ha en gjennomgang av den ikke-kommersielle forskning som
foregår ved Halden-reaktoren knyttet til MOX-brensel.
Hvis det er slik at Stortinget ønsker at man
skal utvide Petroleumsfondets uttrekksmekanisme til også å gjelde
investeringer i selskaper som driver med kjernekraft, er det selvsagt
opp til Stortinget. Finansministeren anbefalte ikke en
slik løsning i spørretimen forrige onsdag,
og det er selvsagt Regjeringens syn.

 Vi går til neste hovedspørsmål.

 Eg har eit spørsmål til utviklingsministeren,
fordi kommunalministeren har gjort seg ein del uklare tankar om
samanhengen mellom bistandspengar og asylspørsmål.
Om ein skal tru laussleppte medium som NTB, NRK og Aftenposten,
har kommunalministeren sagt at ein bør bruke
bistandspengar for å presse land til å ta imot sine
eigne borgarar som har reist og søkt om asyl. Utviklingsministeren
har sagt at dette vil ho ikkje kommentere fordi det ikkje
har vore behandla i Regjeringa. Det er eit godt prinsipp,
men det blir ei stille regjering om det skal bli regelen. Men har
Regjeringa no drøfta dette, slik at utviklingsministeren
kan gi eit svar på om ein skal bruke bistandsmidlar
som press, som kommunalministeren har sagt? Og er det ikkje
eit problem at kommunalministeren reknar opp ein del land, som
Syria, Tyrkia og Somalia, der ein skal presse med bistandspengar,
land der vi faktisk ikkje har bistandsmidlar å presse
med?

  Representanten Blankenborg refererer til løsslupne
medier, og det er ingen tvil om at vi også har
drøftet bilateralt med statsråden, min kollega Erna
Solberg, hva som egentlig ble sagt. Iallfall er det klart at det
fra hennes side var ment primært å samarbeide
med Utenriksdepartementet om å få til utenrikspolitiske
avtaler med land, slik at man kunne få retur. Når
det gjelder bistandsmidler, der hun oppfattet at hun ikke
ble sitert på en helt fyllestgjørende måte,
er det, som representanten Blankenborg påpeker, et veldig
viktig prinsipielt spørsmål, og det vil også kunne ha
store presedensvirkninger for utviklingssamarbeidet. Det er også riktig
at en del av de land som representanten nevner, ikke er
aktuelle bistandsland og heller ikke kommer til å bli
det. Det er imidlertid naturlig at vi først har en grundig
og skikkelig diskusjon om dette i Regjeringen på ordinær
måte, og først da vil det eventuelt være
aktuelt å orientere Stortinget om Regjeringens syn.

 Så vi kan då konstatere at kommunalministeren
har rett i at dette er eit prinsipp som Regjeringa er klar til å diskutere,
slik at ein eventuelt kan bruke bistandspengar,
der det skulle vere aktuelt, som eit pressmiddel for å ta
tilbake asylsøkjarar?

  Representanten Blankenborg kjenner
godt til hvordan Regjeringen behandler saker, og dersom det reises
spørsmål formelt fra statsråders side,
skal de behandles ordentlig. Da vil Regjeringen eventuelt
gjøre det, og da vil Regjeringen eventuelt orientere
Stortinget. Inntil så er skjedd, og inntil det så eventuelt
vil kunne skje, er situasjonen den at dagens syn og dagens holdning
står fast, som er at man ikke bruker bistandsmidler
på denne måten.

 Det blir oppfølgingsspørsmål – Magnhild
Meltveit Kleppa.

 Det er vel slik at kommunalministeren si utsegn
i seg sjølv var rimeleg klar. Er då statsråden
si utsegn i dag slik å forstå at Regjeringa går
tilbake på det som kommunalministeren varsla? Kan det kanskje òg vera
slik å forstå at det er fleire innspel frå statsråd
Solberg i den seinare tida når
det gjeld flyktning- og asylpolitikken, som òg berører
menneskerettsspørsmål, som vil bli drøfta
på ein annan måte i Regjeringa enn det
kan sjå ut til at dei har blitt til no, og at ein også på det
punktet vil oppleva at det går ei stund før Regjeringa
set statsråd Solberg sine tankar ut i livet?

 Når det gjelder uttalelsene fra statsråd
Solberg, hørte jeg uttalelsene på Dagsrevyen i
likhet med andre, og det ble sagt «se på», «vurdere» og «gå gjennom».
Det ble ikke varslet en omlegging av politikken med hensyn
til det som går på bistandsmidler, men man ønsket
en dialog og et samarbeid med Utenriksdepartementet
om dette. Det er altså ikke varslet noen
politikkendring, og som jeg også sa til representanten
Blankenborg i mitt svar på hans spørsmål,
er det slik at inntil en politikkendring eventuelt skulle
bli lansert er det status quo som gjelder, og status quo er at bistandsmidler ikke
brukes på denne måten.

 Per Sandberg – til oppfølgingsspørsmål.

 La meg først få si at jeg
finner det nokså merkelig at Norge er nødt
til å inngå avtaler for å få sendt
tilbake personer som hører hjemme i et annet land. Men
det er klart at Fremskrittspartiet
støtter kommunalministerens utspill. Jeg registrerte at
statsråden på «Tabloid» på TV 2
i går, i en debatt der, la sterk vekt på at det
ble stilt store krav til bruken av norske bistandsmidler.
Det presiserte hun ganske sterkt i det programmet. Da
er mitt spørsmål: Stilles det overhodet ikke
noe krav med hensyn til bistandsmidlene når det gjelder å få tilbakeført
slike personer, både i forhold til Norges krav til å få utsendt
de personene som oppholder seg ulovlig i Norge, og i forhold til
de problemene som statsråden pekte på i det programmet
i går?

 Det er ingen tvil om at det stilles strenge
krav til bruk av norske bistandsmidler, og ikke
minst fra hele det internasjonale giversamfunn til våre
samarbeidsland. Jeg kan nevne at de makroøkonomiske krav
som stilles, f.eks. fra Det internasjonale pengefondet og fra Verdensbanken,
som også støttes av det internasjonale
giversamfunnet, er så tøffe at jeg tror en god
del stortingsrepresentanter ville betakke seg. Det er såpass
omfattende krav og kontrollmekanismer i de fleste av våre
samarbeidsland at jeg mener vi faktisk av og til kan se
at vi har en overdose her.

Når det så gjelder spørsmålet
om krav i forbindelse med retur, vil jeg understreke det som også ble
referert til vedrørende land. Dette dreier seg
om land som Syria, Nord-Irak og Somalia. Der er det altså ikke
noe norsk bistandssamarbeid. Det har også dreid
seg om Etiopia og Eritrea. Overfor Etiopia og Eritrea har man – gjennom den
krig som har vært gjennomført, som nå heldigvis
har resultert i fred – frosset norsk offentlig bistand,
så heller ikke her ser man dette som et aktuelt
virkemiddel.

 Det blir nytt hovedspørsmål.

 Jeg vil følge opp litt av dette som
undervisningsministeren svarte på i det første spørsmålet
i spørretimen.

Det er faktisk ikke bare
i Oslo-skolene at antall lærere kuttes, og at budsjettene
kuttes. Det som faktisk bekymrer meg, er at undervisningsministeren ikke
bekymrer seg over at skolebudsjetter kuttes rundt omkring i Kommune-Norge.

Spørsmålet mitt er dette:
Er statsråden bekymret for en budsjettsituasjon
rundt omkring i kommunene som tvinger skolene til å kutte
delingstimer, kutte i prosjektundervisning, reversere undervisningen
og frata skolene mulighet til å organisere undervisningen
slik de ser at elevene har behov for?

 Det er klart at jeg som utdanningsminister
er bekymret hvis jeg ser at man legger ned gode tiltak
i skolen, kutter i gode tiltak osv. Men jeg synes også jeg
har en plikt på meg til å spørre hvorfor
det skjer. Hvorfor skjer dette rundt om på skolene? Da
tror jeg ikke svaret alltid er så enkelt som
at det dreier seg om mer penger. Jeg tror at et ganske
stort problem i offentlig sektor, inklusiv i skolen, er
at ansvarsbegrepet i offentlig sektor både til
dels er uklart og til dels ikke blir respektert. Derfor
foregår det i offentlig sektor – jeg må si
vi er delaktige i det dessverre – en
form for problemtransporteringsspill. Man er mer opptatt av å skylde
på andre eller transportere problemer
til andre, enn å forsøke å løse
de problemene man har ansvaret for.

Det ville jo være politisk
forutsigbart, nærmest til det kjedsommelige, hvis jeg som
utdanningsminister skulle forsvare alle kommuner og deres
skolepolitikk der Høyre eller et av regjeringspartiene
styrer, og kritisere der hvor f.eks. Arbeiderpartiet
styrer. Jeg ønsker ikke å være
en sånn statsråd. Jeg ønsker å respektere
lokaldemokratiet og hjelpe lokaldemokratiet, skoleeiere, skoleledere
og lærere, til å gjøre en best mulig
jobb. Jeg kan selvfølgelig hjelpe dem ved å bidra
til økte ressurser. Men jeg tror også jeg
kan hjelpe dem gjennom systemreformer. Der tror jeg vi har svært
mye å gjøre i norsk skole. Jeg vil også spørre
meg når dette skjer: Hvorfor skjer det? Skjer det fordi
man prioriterer ned skolen? Skjer det fordi man har mindre
penger? Eller skjer det fordi man ikke har kreativitet
og handlingsrom til å løse problemene på en annen
måte? Jeg skal love representanten Skjælaaen
at jeg er ganske mye rundt nå og snakker med
skoleledere, skolelærere osv., og ikke alt handler
om penger. Det handler også om å få handlingsrom
og utnytte handlingsrommet til å være gode
lærere og gode ledere. Det er svært
mange av dem, og de bør få enda bedre
muligheter.

 Jeg har også vært
rundt på mange skoler, og opplever at det er stor kreativitet
rundt omkring. Men det som er den store fortvilelsen, er at rektorer
opplever at planer som de hadde for virkelig god og kvalitetsbra
undervisning, faktisk ikke kan gjennomføres fordi
en vedtar at skolebudsjettene skal kuttes. Da er spørsmålet:
Hvordan skal vi da nå det gode målet
om å ha en tilrettelagt undervisning?

Utdanningsministeren har tidligere sagt at
lærerne faktisk er skolens viktigste
ressurs. Det er vi svært enig i. Men da hjelper det ikke å fjerne
lærere. Jeg tror, og håper at statsråden
er enig i det, at økt lærertetthet og voksentetthet
er et viktig virkemiddel for å få tilrettelagt
undervisning for den enkelte. Det vi ser, er jo faktisk at enkeltvedtak
om enkeltelever øker. Jeg tenker at det også er
et uttrykk for at ressurssituasjonen er vanskelig.

 Akkurat hva som skjer vedrørende budsjettet
når det gjelder grunnskolene rundt om i kommunene, har
vi vel ikke helt eksakte svar på pr. i dag. Jeg
har sett en undersøkelse blant et lite antall kommuner
i regi av KS, hvor det fremkom, hvis jeg husker riktig,
at ca. 70 pst. av de kommunene som der var spurt, ville
holde uendrede eller økte skolebudsjetter.
Så var det, så vidt jeg husker, et antall som
planla å redusere skolebudsjettene. Vi bør naturligvis
gå nærmere inn i det. Men det gjenstår også et
spørsmål som handler om prioritering. Lokaldemokratiet
innebærer jo at det er mulig å prioritere forskjellig.
Derfor er det vel kanskje greit å minne om at vi har noe
som heter kommunevalg. Det skal jo være en dommens
dag. Da skal velgerne sette inn de politikerne som prioriterer slik
de ønsker. Her er det altså en mulighet til også å gjøre
skolepolitikk til en aktiv del av kommunalpolitikken. Men jeg tror
vi gjør kommunene en bjørnetjeneste ved å innbille
dem at det bare handler om penger, at det er problemet.
Det å få til tilpasset undervisning, dreier
seg om mange flere spørsmål enn det.

 Det blir oppfølgingsspørsmål – Magnhild
Meltveit Kleppa.

 Det er bra at vi har ein statsråd
som stiller spørsmål om kvifor situasjonen er som
han er. Noko anna skulle no elles
berre mangla med den høge profilen som Høgre
hadde i valkampen for ein betre skule.

Den faktiske situasjonen er at av eit stort
tal kommunar er det altså ein tredel som melder tilbake
ifølgje KS-undersøkinga at dei må kutta
i sine skuletilbod allereie no i 2002. Det er 75 kommunar
som er på ei spesiell liste, som blir følgde spesielt,
og som truleg ikkje får del i desse 15 milliardane
som Regjeringa har lova ut til skulebygg. Fylkesmannen
i Møre og Romsdal, Fostervoll, seier
at når kommunane må bruka sine pengar
på renter og avdrag, seier det seg sjølv
at tenestetilbodet tørkar ut. Kva gjer Regjeringa for å skaffa
ein så god oversikt som mogleg for å fremja tiltak både
i 2002-budsjettet og vidare?

 Regjeringen vil naturligvis forsøke å skaffe
seg den aller beste informasjon om situasjonen. Kommuneøkonomien
er styrket i 2002, det har vært en rentenedgang som også styrker
kommuneøkonomien. Vi har naturligvis kommuneøkonomien
til observasjon, og kommunalministeren har vært inne
på at vi spesielt vil se på storbyenes
situasjon, så den jobben skal vi absolutt gjøre.

Men til syvende og sist når det handler
om skolepolitikk, må vi også interessere
oss for hovedspørsmålet: Hva er det egentlig vi
skal oppnå med skolen? Det vi skal oppnå, er et
best mulig læringsutbytte for elevene. Undersøkelser
viser at Norge ligger i verdenstoppen når det gjelder
ressursbruk, men at læringsutbyttet er bare gjennomsnittlig
og til dels meget svakt. Da må vi jo spørre oss
selv: Hva kan det komme av? Hvis pengene var alle tings
løsning, ville jo ikke dette vært noe
problem. Da skulle vi ligget på topp. Det må være
andre forklaringer, og de må vi også interessere
oss for. Dessuten – som jeg har sagt nå mange
ganger: Hvis vi mener alvor med lokalt selvstyre, hvis
vi mener alvor med at vi skal ha rammefinansiering
på noen områder
fordi det skal kunne prioriteres forskjellig, så må vi
respektere at det kan skje, det også.

 Carl I. Hagen – til oppfølgingsspørsmål.

 For en stund siden fikk vi omsider fjernet
svarteperspillet og ansvarsfraskrivelsen når det gjelder
sykehusene – ansvaret lå tidligere under fylkeskommunen,
og politikere i fylkeskommunen og i Stortinget drev og skjelte hverandre
ut. Nå sier statsråden fortjenstfullt
at hun ikke vil delta i «problemtransporteringsspillet»,
nemlig å krangle om hvorvidt det er her i Stortinget dette
kan løses, eller i kommunene, som i dag har ansvaret
for skolevirksomheten. Det forstår jeg godt, og det er
fint. Det merkverdige er at andre partier, som ikke
vil at staten skal overta ansvaret for skolen, stiller spørsmål
her i huset om den enkelte kommunes prioritering.

Men vil statsråden være
enig i at det kanskje er fornuftig med en systemomlegging også for
skolevirksomheten, slik at staten overtar det finansielle, direkte
ansvaret for skolen, og at pengene bevilges til norsk skoleverk fra
staten, basert på prinsippet om at pengene følger
eleven?

 Først til dette å ikke
delta i problemtransporteringsspillet. Jeg har satt som mål
at jeg skal prøve å unngå det. Av og
til holder det hardt. Jeg var i Tromsø for en stund siden – som
bestyres av Arbeiderpartiet, så vidt jeg vet. De fleste
der vil mene at skolene er i elendig forfatning, men jeg
synes ikke det har noen særlig hensikt
at jeg som utdanningsminister bare bruker tiden min på å skjelle
ut kommuneledelsen der, men heller bistår dem i å prøve å få til
en bedre skole.

Vi vil når det gjelder skolen, engasjere
oss både i det faglige innholdet i skolen og
i det representanten Hagen nå er opptatt av, nemlig modernisering
av rammeverket. Rammeverket handler bl.a. om finansieringsordninger. Og
jeg tror at det kan være nødvendig å gå inn
og se på det. Det er to mulige utviklingsbaner her: Vi
kan tenke oss at staten overtok ansvaret for alle skolene
i Norge – det tror ikke jeg er en lur
vei å gå, og vi kan tenke oss mer lokalt selvstyre.
Men det er klart at også innenfor
lokalt selvstyre og rammefinansiering
kan kommunene bestemme f.eks. at pengene i noe
større grad følger eleven. Dette er jo i tråd
med prinsippene i den moderniseringserklæringen
som Victor D. Norman la frem for Stortinget.

 Vi går til neste hovedspørsmål.

 Jeg har et spørsmål til miljøvernministeren:

Miljøvernministeren har varslet at
Regjeringen vil forsere arbeidet med å etablere
nye nasjonalparker og øke den statlige verneinnsatsen kraftig.
Den vernepolitikken som Regjeringen her legger opp til, får
alvorlige konsekvenser for private grunneiere som blir berørt.

I en artikkel i Dagens Næringsliv
4. februar fremgår det at den planlagte nasjonalparken
i Snåsa og Lierne vil medføre at flere familier
mister råderetten over gård og hjem og dermed
tvinges bort fra sine eiendommer.

Lederen i Vinje Høyre, Bjørn
Skinnarland, sier til avisa Nationen at forslaget innebærer
statlig tyveri av privat eiendom. Han sier at forslaget
fra miljøvernministeren, Børge Brende, om å opprette
nye naturparker og verneområder, er statlig tyveri av privat
eiendom som er kjøpt og betalt.

Kan statsråden forklare meg hvorfor
det er god Høyre-politikk å beslaglegge privat
eiendom, som medfører at folk blir drevet fra gård
og grunn?

 Hadde premisset i spørsmålet
vært riktig, hadde det ikke vært god
Høyre-politikk.

For 100 år siden var ca. 50 pst.
av Norge villmark. I dag er det omtrent 10 pst.
Spørsmålet, som Stortinget tok stilling til på begynnelsen
av 1990-tallet, var om man skulle beholde den villmarka man nå har
igjen, gjennom etablering av landskapsvernområder, nasjonalparker
o.l. Stortinget tok også en beslutning på midten
av 1980-tallet om hvilke erstatningsregler som skal gjelde når
det dreier seg om vern, og da bestemte
man at i forbindelse med naturreservater skulle man, selv om man
kan fortsette å eie, få erstatning tilsvarende
ekspropriasjon. Når det gjelder nasjonalparker og landskapsvernområder,
får man erstattet sine økonomiske tap.

Men jeg har også registrert
at det nå er en debatt om de økonomiske kompensasjonene
er tilstrekkelige. Det ligger jo også et Dokument nr. 8-forslag
i Stortinget til behandling som Regjeringen skal besvare. Jeg synes
at det er viktige spørsmål som her tas opp, men
jeg håper at Stortinget står fast ved den nasjonalparkplanen
og den verneplanen man vedtok på begynnelsen av 1990-tallet, for
det er et faktum at vi i Norge ikke har vernet
så mye som andre land. Ser vi på barskogvernet,
er 1 pst. av barskogen i Norge vernet, mens i
Finland og Sverige er 5 pst. vernet. Og barskogen
er helt avgjørende for at man skal kunne beholde mange
viktige biotoper. Det er tross alt 400 arter som i Norge
er rødlistet og truet, og det skyldes ikke minst
at mange viktige biotoper er i ferd med å forsvinne.

Når det gjelder de statlige gårdene
i Nord-Trøndelag som ble nevnt, skal jeg gå inn
i den saken. Departementet har ikke fått den
på bordet, men jeg synes at det er ille hvis
det skal ende med at disse må flytte fra gård
og grunn.

 Jeg takker statsråden for svaret.

Den planlagte nasjonalparken i Snåsa
og Lier medfører som sagt beslaglegging av store
private skogeiendommer. Og for å ta ett eksempel: Fire
av disse private eiendommene har skog til en verdi av 10 mill. kr,
som nå er verdiløs. Vil Høyre-statsråden
gi full erstatning med hensyn til markedspris til grunneiere som
får sine eiendommer beslaglagt av staten, uansett
hva man kaller beslagleggingen, vern eller ikke?

 Jeg er litt i stuss over det ordvalget som
representanten Korsberg bruker her, med statlig tyveri og beslaglegging
av områder. Det denne regjeringen gjør, og som
tidligere regjeringer har gjort, er å følge opp
vedtak i Stortinget i forhold til etablering av nasjonalparker – som
det også skjer i andre land. Det er slik
at hvis et område blir vernet – som jeg også nevnte
i sted – som naturreservat, så får man
erstatning som om det skulle vært ekspropriasjon. Hvis
det er etablering av nasjonalparker og landskapsvernområder,
har Stortinget vedtatt at man skal få erstattet de økonomiske
tap man lider. Og at det at man skal få erstattet de økonomiske
tap man lider, skal fremstilles som beslaglegging og statlig tyveri,
har jeg litt vanskeligheter med å forstå. Men
det ligger nå et forslag i Stortinget om at man ytterligere
skal øke kompensasjonen i forbindelse med vernevedtak,
og det forslaget skal vi nå se nærmere på.

 Det blir oppfølgingsspørsmål – Øyvind Vaksdal.

 Bare for å understreke det: Begrepet «statlig
tyveri» var et sitat fra en Høyre-ordfører.

Innføring av den såkalte
25-metersregelen i strandsonen har medført store protester
fra private grunneiere. Høyres tidligere miljøpolitiske
talsmann, Jan Tore Sanner, kaller dette et uakseptabelt
angrep på etablerte rettigheter. Og hans partifelle
Onarheim stiller også klare spørsmål
ved om det er nødvendig å lovfeste 25-metersregelen,
ifølge Dagens Næringsliv den 15. februar. Dersom
en går inn på Høyres Internettsider,
kan man lese følgende:

«Høyrefolk
har en grunnleggende respekt for eiendomsretten, og vi vil ikke
under noen omstendighet gå inn for å tvangsinnføre
25 meter regelen ved lovgivning. Det kommer ikke på tale!
Det må kunne gå an å behandle folk med
respekt.»

Mitt spørsmål blir derfor:
Lar statsråden seg fullstendig overkjøre av sine
kolleger i Regjeringen fra Kristelig Folkeparti og Venstre
i denne saken? Og står statsråden fast på å innføre
25-metersregelen i strandsonen, noe som må være
stikk i strid med det som Høyre i alle
fall sier de står for?

 I en samarbeidsregjering hender det faktisk
at vi i en del saker også må bøye
oss for andre partier. Det ligger i samarbeidets ånd.
Men det er ikke noen aktuell problemstilling
i denne saken.

Nå er det vel et annet spørsmål
representanten tar opp, enn det som var hovedspørsmålet.
Han tar opp et spørsmål som nå er til
behandling i Stortinget gjennom friluftsmeldingen, som Regjeringen ikke
har trukket, og som det allerede foreligger
merknader til fra ulike deler av komiteen, så det tror
jeg ikke jeg skal gå noe nærmere inn
på.

Når det gjelder henvisningen til en
lokal foreningsleder i Høyre, var hans uttalelse knyttet
til de erstatninger som ble utbetalt i forbindelse med verning av
Hardangervidda. Jeg vil da minne om at det var regjeringen Willoch som
i 1983 fremmet forslag om de erstatningsregler som i dag gjelder,
hvor man gikk inn for ytterligere erstatninger i forbindelse med
reservatområder.

 Sylvia Brustad – til
oppfølgingsspørsmål.

 Jeg følte bare behov for å få klarhet
i hva Regjeringa egentlig mener om 25-meter’n, for
vi har oppfattet det sånn at når Regjeringa har
latt den saka ligge i Stortinget, er det fordi Regjeringa
faktisk er enig i forslaget fra regjeringa Stoltenberg om at det
bør være fri ferdsel i strandsonen,
25 meter mellom hytte og sjø. Da er det viktig å få klarhet
i om statsråden fortsatt mener det.

 Statsråden mener fortsatt
at det spørsmålet som nå tas opp, ikke
er en oppfølging av hovedspørsmålet,
som dreide seg om erstatningsregler i forbindelse med etablering
av nasjonalparker. Nå tar representanten Brustad også opp
et spørsmål som ligger i Stortinget til behandling,
en sak hvor Brustad også er saksordfører.
Stortinget skal få behandle den saken. Regjeringen har
sagt sitt.

 Da er vi alle klar over
at Regjeringen har sagt sitt.

Vi går til neste hovedspørsmål.

 Jeg har et spørsmål til statsråd Clemet.

Arbeiderpartiet
er opptatt av å rekruttere flere kvinner til ledende stillinger
i både offentlig og privat sektor, og vi vil også bruke
kjønnskvotering. Her har vi på utdanningsområdet
bl.a. øremerket midler til professoratstillinger ved Universitetet
i Oslo. Dette er blitt kritisert av EFTAs overvåkingsorgan,
ESA, for å være i strid med EUs regelverk.
Vår regjering valgte å stå på det
opprinnelige standpunktet om at det er riktig å bruke
kjønnskvotering for å oppnå likestilling.
Jeg er glad for at Regjeringen har valgt å følge
den samme linjen. Men i dag ser jeg i VG at statsråden
har noen prinsipielle motforestillinger til bruk av kjønnskvotering
for å oppnå likestilling, og jeg spør
meg da: Er det med påholden penn Regjeringen har tatt standpunktet
om at kjønnskvotering er riktig?
Og vil statsråden være aktiv i forhold til EU-systemet
for å følge opp vår linje?

 Bare en liten sidebemerkning: Jeg
legger merke til at VG i dag bruker samme typer i overskriften på denne
saken, som handler om kvotering, som de brukte ved terrorangrepene
på Twin Tower, som handlet om krig.

Dette er en sak som ligger under Barne- og
familiedepartementet, men jeg tror representanten her gjør
seg skyldig i en misforståelse. Jeg er veldig opptatt av å få til mangfold
og kjønnsmangfold i mange deler av samfunnet. Vi har i
gang en lærerrekrutteringskampanje for å få flere menn
inn i skolen. Og jeg har, som representanten var inne på,
bestemt meg for å videreføre saken vedrørende øremerking
av postdoktorstillinger for kvinner i universitets- og høyskolesystemet.
Jeg er ikke mot kvotering. Jeg er nok skeptisk til radikal
kvotering, men jeg er tilhenger av moderat kvotering. Det synes
jeg ikke er problemet. Men det denne andre saken dreier
seg om, og som mitt engasjement i mitt tidligere virke dreide seg
om, er hvorvidt staten skal bestemme over privat
sektor og aksjonærdemokratiet. Jeg er selvfølgelig ikke
imot at private bedrifter bestemmer seg for å kvotere.
Jeg har selv sittet i styrer i private bedrifter som har bestemt
seg for å ha kvotering. Så her er det spørsmål
om hvem som skal bestemme over hvem. Men denne
saken har ikke vært behandlet av Regjeringen, og
jeg vil på vanlig måte gi mitt besyv med der i
forhold til denne saken når den kommer dit.

Når det gjelder private bedrifter,
vil jeg bare si at statsråd Dåvøy
allerede har gjort det helt klart at de mest – hva skal
jeg si – vidtgående forslagene, som dreide seg om
småbedrifter og alle aksjeselskaper osv., er
lagt til side for lengst.

 Jeg takker statsråden for svaret.
Jeg tar det for gitt, selv om hun ikke gav helt klart
uttrykk for det, at hun aktivt vil følge opp vår
sak knyttet til øremerking av ledende stillinger ved universiteter
i forhold til EU-systemet.

Jeg har lyst til å komme med et tilleggsspørsmål:
Hvis en først har en prinsipiell motforestilling
mot bruk av kjønnskvotering, slik som det er gjengitt i
aviser i dag, hva skulle eventuelt være
forskjellen på bruk av kjønnskvotering når
det gjelder ledende stillinger i henholdsvis offentlig sektor og
privat sektor?

 Jeg forklarer meg sikkert dårlig.
Jeg har ikke uttrykt meg prinsipielt om kvotering, men
hvem som skal bestemme at det skal kvoteres.
Jeg er ikke imot at privat sektor bestemmer at de vil
kvotere i privat sektor, at det offentlige bestemmer seg for å kvotere
i offentlig sektor, eller at partiene
bestemmer seg for å kvotere i sine partier. Spørsmålet
er om andre skal bestemme over dem.
Det er det prinsipielle spørsmålet som jeg har
engasjert meg i i mitt tidligere virke i NHO. Så det er
altså en misforståelse når representanten
tror jeg uttalte meg om prinsippet kvotering. Jeg vil selvfølgelig
aktivt følge opp det standpunktet jeg har tatt når
det gjelder universitets- og høyskolesektoren, som er en
statlig sektor bestyrt av Utdannings- og forskningsdepartementet.

 Carl I. Hagen – til siste
oppfølgingsspørsmål.

 Nå har vi fått to svar fra
ulike statsråder som gjør at jeg må følge
opp med hensyn til hva vi nå skal stole på i forhold
til hva statsråder sier i tiden fremover. Først
var det utviklingsministeren som sa at det kommunalminister Erna
Solberg forleden uttalte, stod ikke Regjeringen inne
for, det var ikke drøftet i Regjeringen. Det
var altså en statsråd som tenkte høyt
uten at det egentlig betyr noe. Nå sier utdannings-
og forskningsministeren at de synspunkter som en annen statsråd,
Laila Dåvøy, i et TV-program i går fremførte
med meget sterk standhaftighet og klarhet i en debatt med NHO-sjefen,
i realiteten heller ikke står for Regjeringens
regning, for det var hennes høyttenking og er ikke
drøftet.

Da har jeg følgende spørsmål
til én av de tre: Er dette en ny holdning og politikk fra
Regjeringens side, at når statsråder uttaler seg
offentlig i media, er ikke det nødvendigvis Regjeringens
politikk?

 Det er jo slik som representanten Blankenborg
var inne på tidligere i dag, at hvis Regjeringen bare
skulle snakke om saker som allerede formelt sett er behandlet i
Regjeringen, kunne det bli ganske stille. Så vi
uttaler oss generelt på våre områder.

Denne saken vedrørende endringer i
likestillingsloven har ligget ute til offentlig debatt under tre
regjeringer. Nå nærmer det seg et tidspunkt hvor
man skal behandle høringsuttalelsene endelig, vedrørende
det som for så vidt gjelder dette, og det er barne- og
familieministerens, altså likestillingsministerens, oppgave.
Hun sa i mediene i går, som sant er,
at denne saken snart skal behandles i Regjeringen, og der sitter
jeg, og da vil jeg delta i debatten. Men den offentlige debatten
har pågått under tre regjeringer og under flere
likestillingsministre, så det er ikke noe nytt.
Det har ligget ute et høringsforslag siden Bondevik I-regjeringen.

 Tiden for den muntlige spørretimen
er nå omme, og vi går over til den ordinære
spørretimen.





                    
                    
                    

 Det blir en rekke endringer i den
oppsatte spørsmålslisten, og presidenten viser
i den sammenheng til den oversikt som er omdelt på representantenes plasser
i salen.

De foreslåtte endringer i dagens spørretime
foreslås godkjent. – Det anses vedtatt.

Endringene var som følger:

Spørsmålene 1 og 2, fra henholdsvis
representantene Bjørn Jacobsen og Åsa Elvik til utenriksministeren,
blir etter anmodning fra utenriksministeren flyttet og
besvart etter spørsmål 32, dvs. til
slutt i spørretimen.

Spørsmål 3, fra representanten
Jan Simonsen til finansministeren, utsettes til neste spørretime,
da statsråden er opptatt i et annet møte.

Spørsmål 10, fra representanten Lena
Jensen til barne- og familieministeren, blir besvart av justisministeren som
rette vedkommende.

Spørsmål 13, fra representanten
Ranveig Frøiland til utdannings- og forskningsministeren,
bortfaller, da spørreren ikke er til stede.

Spørsmål 17, fra representanten
May Hansen til utdannings- og forskningsministeren, blir tatt opp
av representanten Linn Laupsa.

Spørsmål 21, fra representanten
Reidar Sandal til arbeids- og administrasjonsministeren, blir besvart
av kommunal- og regionalministeren som rette vedkommende. Etter
anmodning fra kommunal- og regionalministeren blir dette spørsmålet
flyttet og besvart før spørsmål 29, som
skal besvares av samme statsråd.

Spørsmål 23, fra representanten
Geir-Ketil Hansen til nærings- og handelsministeren, utsettes
til neste spørretime, da statsråden er bortreist.

Spørsmål 25, fra representanten
Kenneth Svendsen til samferdselsministeren, bortfaller, da spørreren ikke
er til stede.

Spørsmål 29, fra representanten
Odd Roger Enoksen til kommunal- og regionalministeren, blir tatt
opp av representanten Magnhild Meltveit Kleppa.

Spørsmål 33, fra Øystein
Hedstrøm til miljøvernministeren, blir etter
anmodning fra statsråden flyttet og besvart før
spørsmål 4, dvs. først i spørretimen.

 Spørsmålene 1 og
2 vil etter disse endringene bli tatt opp senere i spørretimen.





                    
                    








        

Spørsmål 3


    
        

Spørsmål 33


    
        

Spørsmål 4


    
        

Spørsmål 5


    
        

Spørsmål 6


    
        

Spørsmål 7


    
        

Spørsmål 8


    
        

Spørsmål 9


    
        

Spørsmål 10


    
        

Spørsmål 11


    
        

Spørsmål 12


    
        

Spørsmål 13


    
        

Spørsmål 14


    
        

Spørsmål 15


    
        

Spørsmål 16


    
        

Spørsmål 17


    
        

Spørsmål 18


    
        

Spørsmål 19


    
        

Spørsmål 22


    
        

Spørsmål 20


    
        

Spørsmål 23


    
        

Spørsmål 24


    
        

Spørsmål 25


    
        

Spørsmål 26


    
        

Spørsmål 27


    
        

Spørsmål 28


    
        

Spørsmål 21


    
        

Spørsmål 29


    
        

Spørsmål 30


    
        

Spørsmål 31


    
        

Spørsmål 32


    
        

Spørsmål 1


    
        

Spørsmål 2


    



                    

 Dette spørsmålet
er utsatt.

Vi går da til spørsmål
33.





                

 Dette spørsmålet,
fra representanten Lena Jensen til barne- og familieministeren,
vil bli besvart av justisministeren som rette vedkommende.

 «Det anmeldes over dobbelt så mange
seksuelle overgrep mot barn i Nord-Norge som i Oslo samt
at det er flere domfellelser. Dette kan være fordi det
er flere som anmelder sedelighetsforbrytelser i nord, eller
at barn i Nord-Norge er mer utsatt for seksuelle overgrep enn barn
i andre deler av landet.

Hva vil statsråden gjøre
for å få frem bakgrunnen for disse tallene og
for å redusere antall overgrep?»

 Som ved andre typer lovbrudd er det
grunn til å anta at mørketallene også for overgrep
mot barn er store. Vi har ingen holdepunkter for å anta
at barn i Nord-Norge er mer utsatt for seksuelle overgrep enn barn
i andre deler av landet. Vi vet imidlertid at det nettopp
i Nord-Norge har vært rettet spesielt stor oppmerksomhet
på området seksuelle overgrep mot barn de siste årene.
Politi og påtalemyndighet har bl.a. benyttet mediene
til å spre informasjon om denne type lovbrudd.

Det finnes ulike måter å undersøke
hvor stor den reelle kriminaliteten er, slik at også mørketallene
kan anslås. En mye brukt metode er å spørre
et representativt utvalg i befolkningen om man har blitt utsatt
for ulike former for lovbrudd. Etter min oppfatning vil
det verken være tilrådelig eller å anse
som etisk forsvarlig å stille spørsmål
til ofrene for denne type kriminalitet, i særdeleshet ikke
til barn.

Det er imidlertid de siste tiårene
gjort ulike forsøk, også i Norge, på å anslå hvor
stor andel av en barnebefolkning som har vært utsatt for
ulike typer seksuelle overgrep. Estimatene varierer fra anslagsvis
hvert 20. barn opp til hvert 5. barn. Men vi vet altså ikke
om barn i Nord-Norge er mer utsatt enn andre steder i
landet.

Kriminalstatistikken viser for øvrig
at når vi ser på tallene for sedelighetskriminalitet
under ett pr. 1 000 innbyggere, peker ikke Nord-Norge
seg spesielt ut. Tallene der ligger rundt gjennomsnittet.
Når det gjelder spesifikke tall som tar for seg utuktig
omgang med barn under 10, 14 eller 16 år, er
anmeldelsestallene små. Tilfeldigheter og vilkårlige
regionale forskjeller kan derfor virke
usystematisk inn på antall registrerte lovbrudd fra sted
til sted.

Saker vedrørende seksuelle overgrep
mot barn krever spesialkompetanse og er høyt
prioritert hos politiet. Kripos har det siste tiåret
utviklet spisskompetanse når det gjelder etterforskning
og kartlegging av seksuelle overgrep mot barn, samt avhør
av barn. Kripos skal bistå andre politidistrikter
i arbeidet med denne type saker, og skal sammen med Politihøgskolen
arbeide for å styrke kompetansen i politidistriktene i
etterforsking og behandling av seksuelle overgrepssaker. En stortingsmelding
om styrking av etterforsking av seksuelle overgrep mot barn er lagt
fram for Stortinget, som har gitt Regjeringens forslag bred støtte.

Av andre tiltak kan jeg nevne at
kompetansebyggingen om seksuelle overgrep ved Politihøgskolen
skal styrkes. I tillegg gjennomfører Politihøgskolen
både regionale og sentrale
etterutdanningskurs for polititjenestemenn som skal arbeide med
seksuelle overgrepssaker.

I forbindelse med iverksettelsen av politireformen legges
det også opp til ordninger som sikrer at alle
landets politidistrikter har personell med særlig kompetanse på seksuelle
overgrep mot barn. Politidistriktene skal i den forbindelse også arbeide
for å være aktive i tverrfaglig samarbeid.

Jeg kan også opplyse
at Statens helsetilsyn har hovedansvaret for et prosjekt som skal
bygge ut tiltaksapparatet og kompetansen i berørte etater
for at man bedre skal kunne behandle overgrepssaker der
barn er ofre.

Jeg vil under enhver omstendighet følge nøye
med i hvordan de ulike tiltakene virker, og følge opp med
sikte på videreutvikling av arbeidet mot seksuelle overgrep.

 Jeg vil først og fremst takke for svaret.

Det viktigste av alt er å sikre
barn en trygg og god oppvekst. Hver tredje dag anmeldes
det en sak om seksuelle overgrep mot barn i Nord-Norge. I 2001 var
det 120 anmeldelser i Nord-Norge mot 48 i Oslo. Dette er for meg
urovekkende og alvorlige tall.

Som statsråden svarte meg, finnes
det ingen holdepunkter for å anta at barn i Nord-Norge
er mer utsatt for seksuelle overgrep enn barn i andre
deler av landet. Og man vet ikke om barn i Nord-Norge
er mer utsatt. Mitt spørsmål til statsråden
er da: Vil statsråden ta initiativ
til et forskningsprosjekt for å belyse tallene og situasjonen
i Nord-Norge?

 Som jeg gjorde rede for i mitt første
svar, er det ikke helt enkelt å kunne gå inn
på å slå fast hva som er det statistisk
rette. Det som er avgjørende, er at det reageres, og at
det er kompetanse for å reagere. Jeg har tatt initiativ
for at denne kompetansen skal eksistere i hele
landet, som jeg gjorde rede for i mitt hovedsvar.

Jeg tror selv at det kan være
en forklaring, som også representanten har vært inne
på, at det har vært oppmerksomhet. Jeg tror oppmerksomhet
og offentlig debatt i seg selv er et gode. Så kan det tenkes,
og det er ren spekulasjon fra min side, at det er forskjell mellom
de deler av landet hvor det er spredte bygdesamfunn – i
tillegg til selvfølgelig bysamfunn – og en storby,
men dette trenger ikke å være
en tilstrekkelig begrunnelse.

Jeg tror det avgjørende er at disse
sakene blir tatt på alvor fra første
stund, og at de som skal jobbe med det, har kompetanse til å lytte
på den rette måten, se og forstå på den
rette måten, og kan følge opp. Det er denne kompetansen
som skal styrkes. Det har jeg vært opptatt av over lengre
tid, og det skal jeg selvfølgelig følge nøye med.
Det som da skjer i Nord-Norge, gir et incitament til nettopp
spesielt å se hvilke erfaringer man nå høster
i forbindelse med kompetanseutbyggingen generelt i politiet.

 Jeg vil takke for svaret.

En satsing for å øke kompetansen
blant politi og de som arbeider med barn, er, som statsråden
sier, særdeles viktig. Statsråden sa i sitt første
svar til meg at ifølge politireformen skal politidistriktene være
aktive i tverrfaglig samarbeid. Men det skjer,
som jeg ser det, etter politidistriktets eget initiativ
til samarbeid. Jeg vil da stille spørsmål til
statsråden: Vi har et apparat som Økokrim, der det er et
forpliktende samarbeid for å løse økonomiske
saker. Vil statsråden ta initiativ
til å opprette regionale enheter
som skal bistå politiet med å løse
saker som gjelder overgrep mot barn og kvinner?

 Dette har tidligere vært lansert som
en tanke, men har ikke fått oppslutning verken
hos meg eller i Stortinget, for å si det slik.
Men det som har fått oppslutning, er at en skal styrke
kompetansen i større politidistrikt for å følge
opp, også tverretatlig. Jeg vil selvfølgelig
holde meg orientert om det skjer. Dette har jo vært et
av argumentene for at man har fått disse større
politidistriktene.

Jeg er helt enig med representanten i at det
er helt avgjørende at det skjer, skal vi si, et forvaltningssamarbeid. Her
er det også en positiv ting, som jeg sa i det
første svaret, at Statens helsetilsyn skal ha
ansvaret for et prosjekt for å bygge ut et tiltaksapparat
og kompetansen i berørte etater. Det er et prosjekt som
jeg tror vil være til nytte, og jeg vil selvfølgelig
holde meg orientert om utviklingen av prosjektet. Jeg deler representantens
uro over dette, og jeg deler representantens oppfatning at det må skapes
en kultur hvor forvaltningssamarbeid er det naturlige, i hele
landet. Når jeg så nevnte Nord-Norge spesielt,
kan det, siden det har vært oppmerksomhet der, kanskje
være av spesiell interesse for meg å holde
meg orientert om hvordan forvaltningssamarbeidet utvikler seg i
den landsdelen.





                

 Dette spørsmålet
bortfaller.





                

 Dette spørsmålet,
fra May Hansen til utdannings- og forskningsministeren, vil bli
tatt opp av representanten Linn Laupsa.

 «Høgskolen i Østfold har
i budsjettet for 2002 fått 7 mill. kr i startbevilgning
for detaljprosjektering av «Remmenprosjektet».
Det er budsjettert med at det trengs ytterligere 25 mill. kr for
inneværende år for å holde fremdriften
i de planene det er lagt opp til.

Hvilke tanker gjør statsråden
seg i forhold til tempo og fremdrift for dette viktige prosjektet?»

 Byggeprosjektet for Høgskolen i Østfold
har høyest prioritet blant planlagte byggeprosjekter
i universitets- og høgskolesektoren. Prosjektet fikk derfor
på statsbudsjettet for 2002 7 mill. kr til videre detaljprosjektering
og startbevilgning.

I Arbeids- og administrasjonsdepartementets
budsjettproposisjon for 2002 ble det under kap 2445 samtidig meddelt
at Regjeringen ville komme tilbake med forslag om omdisponering
av midlene fra post 32 Prosjektering av nybygg til post 30 Igangsetting
av byggeprosjekter i forbindelse med revidert nasjonalbudsjett for
2002. Byggeprosjektet er inne i en detaljprosjekteringsfase.
Prosjektet er stort og komplisert. Det består av både
nybygg og ombygging. Gjeldende regelverk forutsetter en usikkerhetsanalyse
for større prosjekter før endelig
godkjenning. Utdannings- og forskningsdepartementet har derfor i
samråd med Finansdepartementet fått gjennomført
en usikkerhetsanalyse som avsluttes i disse dager. Resultatet av
analysen vil gi grunnlag for fastsettelse av kostnadsrammen.

I tråd med de opplysninger som er
gitt i St.prp. nr. 1 fra både Arbeids- og administrasjonsdepartementet
og Utdannings- og forskningsdepartementet, vil kostnadsrammen bli
lagt fram for Stortinget til endelig godkjenning
i revidert nasjonalbudsjett for 2002. I den forbindelse vil det også bli
redegjort nærmere for fremdriften i prosjektet.

 Jeg registerer svaret fra statsråden.
Slik saken står i dag, er jo prosjektet allerede et kvartal
forsinket, innflytting er satt til andre eller
tredje kvartal i 2006. Meningen er at anbud skal sendes
ut ved årsskiftet, og første spadetak
skal da tas til sommeren.

Statsbygg har til dags dato forskuttert
noe, men er avhengig av penger i revidert for å fortsette
dette prosjektet. Statsråden skal også være
klar over følgende: Hvis dette prosjektet stopper opp,
vil det ha store konsekvenser for høgskolen, og også for
Østfold som et utdanningsfylke. Kan statsråden i så måte love
at fristen for 2006 overholdes for høgskolens vedkommende?

 Jeg har akkurat redegjort for at det gjennomføres
en usikkerhetsanalyse i henhold til gjeldende regelverk, og at den
avsluttes i disse dager, så jeg kan ikke gi noe
mer utfyllende svar enn det jeg allerede har gitt. Jeg vil komme
tilbake til Stortinget i forbindelse med revidert nasjonalbudsjett,
og det vil der bli redegjort nærmere for fremdriften i
prosjektet.

 Da vil jeg tolke dette slik at kostnadsrammen ikke
er satt for 2002, i forhold til den risikoanalysen som gjennomføres.
Det kan da med andre ord bety, hvis jeg tolker statsråden
rett, at prosjektet kan bli redusert i forhold til det som kan komme
ut av risikoanalysen.

 Uansett tolkningen av mitt svar er det ikke
noe mer tolkning å legge i det enn det jeg har sagt. Det
gjennomføres en usikkerhetsanalyse. Den skal gjennomføres,
den er ikke avsluttet, og jeg må naturligvis
se den før jeg kan mene noe om den. Så vil
jeg komme tilbake til Stortinget som lovet. Det kan rett og slett ikke
legges noe mer i det enn det jeg akkurat nå har sagt.





                

 Dette spørsmålet
er utsatt til neste spørretime, da statsråden
er bortreist.





                

 Dette spørsmålet
bortfaller.





                

 Dette spørsmålet,
fra representanten Reidar Sandal til arbeids- og administrasjonsministeren, vil
bli besvart av kommunal- og regionalministeren som rette vedkommende.

 Eg vil stille følgjande
spørsmål til kommunal- og regionalministeren:

««Vi må gi økonomiske
rammer som ikke gjør det mulig for de minste
kommunene å være selvforsynte på alle
områder», uttaler statsråd Norman ifølgje
Bergens Tidende.

Kva for tiltak er det som skal setjast i verk
for å ramme kommunane?»

 Gjennom Sem-erklæringen har Regjeringen
forpliktet seg til en styrking av kommuneøkonomien. Dette
vil komme alle kommuner til gode. Inntektssystemet vil
sørge for en rettferdig fordeling av midlene som blir tilført
kommunesektoren.

Forskjellene mellom landets kommuner er til
dels store når det gjelder bl.a. befolkningssammensetning
og størrelse. I dag får kommunene gjennom utgiftsutjevningen
full kompensasjon for kostnader knyttet til kommunestørrelse.
Gjennom basistillegget får små kommuner kompensert
for at de har høyere administrasjonsutgifter pr. innbygger
enn større kommuner. Oslo og Utsira representerer
her hvert sitt ytterpunkt. Mens Oslo får 11 kr pr.
innbygger i basistillegg, får Utsira 23 784 kr
pr. innbygger. Inntektssystemutvalget pekte på at basistillegget kan
svekke kommunenes insentiver til å utnytte stordriftsfordeler
gjennom frivillige kommunesammenslutninger. Årsaken til dette er
at deler av en eventuell kostnadsgevinst trekkes inn av
staten i form av redusert utgiftsutjevnende tilskudd. For å motvirke
at kommuner som slutter seg sammen skal få et inntektstap,
er det fra og med i år innført et eget inndelingstilskudd
i inntektssystemet. Kommuner som slutter seg sammen, vil motta inndelingstilskudd
i ti år.

Jeg mener kommunene generelt bør
samarbeide mer, og at en del kommuner bør slutte seg sammen
for at de i  fremtiden skal være i stand til å tilby
innbyggerne det tjenestetilbudet de etterspør. Bakgrunnen
for dette er ikke først og fremst økonomisk,
men et svar på de utfordringene mer krevende brukere har,
og kommunenes evne til å tiltrekke seg kompetent
arbeidskraft. Jeg har imidlertid ingen tro på at tvangssammenslutninger
er veien å gå. Initiativet
må komme fra lokalt hold.

Det foreligger fra Regjeringens side
ingen planer om å endre prinsippene for utgiftsutjevning.
Regionaltilskuddet, som bidrar til å legge forutsetningen
til rette for at utkantkommuner skal ha et høyt nivå på det
kommunale tjenestetilbudet, skal dessuten videreføres.
Distriktskommunene vil derfor også i fremtiden være økonomisk
i stand til å utføre sine oppgaver.
Kommunene må imidlertid være i stand
til å omstille og utvikle seg for å kunne levere
et bedre tjenestetilbud til brukerne. Kommuner som er
kommet i en vanskelig økonomisk situasjon
og ber om ekstra skjønnstilskudd, må stilles
overfor sterkere krav om å vurdere nødvendige
omstillingstiltak, herunder samarbeid med nabokommunene eller
kommunesammenslåing, før det fra statens side
blir aktuelt å gå inn med f.eks. ekstra
skjønnstilskudd.

Utviklingen i krav til arbeidsmiljø og
utfordringer for de ansatte, samt kravene brukerne vil stille til
bl.a. kompetanse og kvalitet i offentlig saksbehandling og tjenester,
vil gjøre det vanskelig for små kommuner å være selvforsynte
på alle områder. Derfor må de
samarbeide. Vi kan ikke gjennom kommuneøkonomien
kompensere for dette. Det settes ikke i verk nye tiltak
overfor de minste kommunene.

 Eg takkar statsråden for svaret, og
konstaterer at statsråd Solberg i det minste
har eit noko meir nyansert syn på rolla til dei
minste kommunane enn det statsråd Norman har
gitt uttrykk for.

Statsråd Norman utdjupa synspunktet
sitt i eit intervju i Nationen for 21. februar
i år. Der står det:

«Det
jeg har sagt er at vi skal lage et inntektssystem som
er slik at de minste kommunene ikke kan klare
seg på egenhånd hvis de fortsatt tar sikte på å være
selvforsynt med alle tjenester.»

Spørsmålet mitt til statsråd
Solberg blir derfor: Deler ho det synet som regjeringskollega Norman
har gitt uttrykk for?

 Mitt synspunkt er at vi skal ha et inntektssystem
som er basert på objektive kriterier. Det betyr ikke
at vi skal gjøre endringer i de elementene som eksisterer
i dag, med unntak av det som fremgår av Sem-erklæringen,
nemlig av vi skal gjøre noe med terskelvirkningene på regionaltilskuddet,
som er et annet problemområde. Men det som understrekes,
hvor jeg ville valgt en annen måte å formulere
meg på enn det Victor Norman har gjort, er nemlig at det
er drivkreftene på andre sider i forhold til
kommuneøkonomi
og kommunenes tjenestetilbud som kommer til å gjøre
det vanskelig for en del av de mindre
kommunene å løse oppgavene sine i fremtiden,
og at det derfor er et behov for at de samarbeider. Det er ikke
noe vi aktivt skal medvirke til gjennom endringer i inntektssystemet,
men vi skal heller ikke motvirke det gjennom utformingen
av inntektssystemet, for vi mener at kommunene må samarbeide
for å gi best mulige løsninger til brukerne. Utfordringene
for å få best mulige løsninger for brukerne
vil i dag være vanskelig for
små kommuner, for det dreier seg om å tiltrekke
seg kompetent arbeidskraft.

 Eg takkar for svaret frå statsråden.

Eg konstaterer at statsråd Solberg
vil ha færre kommunar, men ikkje bruke
tvang for å oppnå dette, mens regjeringskollega
Norman vil bruke tunge økonomiske verkemiddel
for å få dette til.

Eg legg òg merke til at statsråd
Solberg gjer så godt ho kan for å dempe verknadene
av statsråd Norman sine utsegner. Eg vil seie
det slik: Det statsråd Norman har sagt, kan ikkje
bli forstått på annan måte enn at han
vil tvinge kommunane til samanslåing ved hjelp av økonomiske
verkemiddel.

 Jeg tror ikke det er noen
uenighet mellom meg og arbeids- og administrasjonsministeren om
behovet for at vi får bedre samarbeid
mellom kommunene. Vi har valgt en noe ulik måte å formulere på hva
utfordringene er, og hvordan man skal løse dem. Men
det er enighet i Regjeringen om at vi skal ha et inntektssystem
som er objektivt, for det gir oss en best mulig drivkraft med hensyn
til at både store og små kommuner skal
drive all sin tjenesteproduksjon
på en effektiv måte, for da sitter de igjen med
gevinsten av den effektiviseringen de gjør.
Det vil også de små kommunene gjøre,
ved at de finner frem til bedre og mer effektive måter å samarbeide
med andre kommuner på. Da får de rom
til å løse andre oppgaver
fordi man har en mer effektiv drift.

Så er vi også enige
om at vi skal ha tunge økonomiske virkemidler for å få det
til. Det er faktisk sånn at Arbeiderpartiet
og Høyre har vært enige om det tyngste økonomiske
virkemidlet, nemlig inndelingstilskuddet, som gjør at man
vil sitte med en langt større gevinst gjen-nom f.eks. en
sammenslutning de ti første årene
enn det man hadde med det tidligere økonomiske opplegget.





                

 Dette spørsmålet,
fra representanten Odd Roger Enoksen til kommunal- og regionalministeren,
vil bli tatt opp av representanten Magnhild Meltveit Kleppa.

 Eg skal få stilla følgjande
spørsmål til kommunal- og regionalministeren:

«Regjeringen foreslår nå en
reversering av stortingsvedtak om ny oppgavefordeling som angår
fylkeskommunen.

Hva er statsrådens visjon for den
nye fylkeskommunen?»

 Et hovedprinsipp for Regjeringens modernisering
av offentlig sektor er at oppgaver og ansvar skal legges nærmest
mulig dem det gjelder. Det er viktig både av
hensyn til lokaldemokratiet og for å fremme en effektiv
oppgaveløsning. I tråd med Sem-erklæringen
har Regjeringen derfor foretatt en grundig vurdering av de oppgaver
som ved behandling av St.meld. nr. 31 for 2000-2001 ble planlagt
lagt til fylkeskommunen.

Etter Regjeringens vurdering viser
denne gjennomgangen at det er rom for å desentralisere
betydelig flere miljø- og landbruksoppgaver til kommunene.
Oppgavene som ligger igjen hos fylkesmannen etter at kommunene har
fått flere oppgaver, vil i stor grad være
myndighetsutøving, f.eks. behandling av konsesjonssøknader,
tilsyn og klage, tilskuddsforvaltning og oppgaver hvor nasjonale
helhetsgrep er nødvendig. Oppgavenes karakter, hvor kravet
til likhet og rettssikkerhet er stort, ville gi fylkeskommunene lite
handlingsrom til å drive politikk. I stedet ville fylkeskommunen
bli en forvalter av statlig myndighet og en overkommune overfor
kommunene. Det ville kunne legge grunnlaget for konflikter mellom
folkevalgte organer i kommuner og fylker, og dermed svekke det kommunale
folkestyret.

Regjeringen ønsker at fylkeskommunen
skal være en partner og ressurs i det regionale
utviklingsarbeidet. Regjeringen vil derfor gi fylkeskommunen økt
ansvar for og myndighet over midler som har betydning for regional
utvikling. I første omgang gis fylkeskommunen økt myndighet
i forvaltningen av distrikts- og regionalpolitiske virkemidler.
Samtidig vurderes ytterligere desentralisering av økonomiske
virkemidler til fylkeskommunene på andre områder.
Jeg mener en slik desentralisering av økonomiske
virkemidler er langt viktigere for å styrke fylkeskommunen
som utviklingsaktør enn å overføre ansvaret
for regionale miljø- og landbruksoppgaver,
hvor mulighetene til å gi fylkeskommunen handlingsrom er begrenset,
dersom vi skal ha en nasjonal miljø-
og landbrukspolitikk, noe jeg alltid har trodd Senterpartiet
la stor vekt på.

Med de økonomiske virkemidler som
nå stilles til rådighet for fylkeskommunen og
gjennom den rollen fylkeskommunen allerede har som planmyndighet,
vil fylkeskommunen gis rammebetingelser til å bli en partner og
en ressurs i regionalt utviklingsarbeid. Hvorvidt fylkeskommunene
faktisk vil bli det fremover, avhenger imidlertid av at fylkeskommunen
klarer å fylle partnerskapsrollen og bli en god og inkluderende
samarbeidspartner for kommunene, næringslivet og virkemiddelapparatet.

Jeg har en visjon ikke bare for fylkeskommunen,
men for hele den offentlige sektor: Det er mer lokalt
selvstyre, klarere rollefordeling mellom stat, fylke og kommune
og ikke minst en offentlig sektor som er organisert rettet mot
behovene til brukerne av tjenestene. De forslag Regjeringen vil
komme til Stortinget med i april, vil bidra til dette.

Kjell Engebretsen hadde
her overtatt presidentplassen.

 Eg takkar for svaret. Det er eit svar som ber
preg av at statsråden representerer eit parti som har som
hovudvisjon for fylkeskommunen å få den nedlagd.
Ho legg no vekt på at fylkeskommunen skal vera
ein regional utviklingsaktør. Det er inga nyheit,
det vart vedteke i fjor med breitt fleirtal i Stortinget i samband
med handsaminga av stortingsmeldinga om regional- og distriktspolitikken.

Men statsråden har faktisk funne det
nødvendig å sjå vekk frå Oppgåvefordelingsutvalet sine
tilrådingar – ja, det var endåtil eit
breitt fleirtal i Stortinget som i fjor vår sa kva oppgåver
fylkeskommunane skulle ha. Og ho har ikkje stoppa der.
Ho har stilt spørsmål med omsyn til vitale oppgåver
for fylkeskommunane i dag som gjeld brukarane, og som gjeld demokratiet,
f.eks. samferdsel og vidaregåande
skule. Vil statsråden òg der gjera grep som ytterlegare
svekkjer fylkeskommunen?

 Den politikken jeg har redegjort for, er en
politikk som hele Regjeringen står bak, som er
en vurdering av ulike sider ved fylkeskommunens arbeid og oppgaver
og vurdering av oppgaver innenfor miljø og
landbruk. Det er fortsatt flere elementer knyttet til fylkeskommunene
som ikke er avklart, og flere av disse elementene har
Stortinget selv bedt om blir utredet. Det er spørsmål
knyttet til rus, spørsmål knyttet til barnevern,
og det er spørsmål knyttet til tannhelsetjeneste.
Ved Stortingets behandling av flyttingen av den store helsereformen
var Stortinget faktisk opptatt av disse tre temaene og av at man
måtte foreta en vurdering av plasseringen. Dette jobber
Regjeringen videre med.

Så har Stortinget bedt om en vurdering
av en todeling av veinettet. Her har man en utredning som er gjort
av Vegdirektoratet, og som ikke har vært politisk
behandlet i Regjeringen, men den er nå ute på en
høringsrunde og vil komme til regjeringsbehandling på et
gitt tidspunkt. Men jeg minner om at det er Stortinget som også på det området
har bedt om at denne todelingen av veinettet faktisk skal foretas.
Det eneste området som i og for seg har vært nytt,
er at vi har følt behov for å gå grundigere gjennom
miljø- og landbruksavdelingene og flyttingen av dem.

 Når det gjeld miljø og
landbruk, går det fram av innstillinga frå i fjor
at to parti, Høgre og Framstegspartiet, var ueinige
i det som då vart gjort. Eg konstaterer at Høgre
har fått gjennomslag på dette området.

Nokre område – lat meg nemna
tre – er svært viktige for folk flest, og her
vil eg utfordra statsråden. Eg har nemnt
vidaregåande skule
og samferdsel. Eg skal konkretisera det ved å nemna kollektivtrafikken
og moglegheita til å reisa på tvers av kommunane.
Her har fylkeskommunane eit overordna ansvar i dag. Det er ikkje
organiseringa som er problemet – korkje
når det gjeld dei vidaregåande
skulane eller når det gjeld kollektivtrafikken – men
mangel på midlar. Eg trur at både dei
som bur i distrikta, og dei som bur i byane, opplever at det å ha
eit heilskapleg grep i høve
til dei vidaregåande
skulane har svært mykje for seg – av omsyn til
dei som skal ta utdanning, og av omsyn til dei ringverknadene det
inneber. Her er pr. dato statsråden ikkje
nøgd.

Når det gjeld Aetat, som betyr mykje
for svært mange: Vil statsråden vurdera å overlata
Aetat til fylkeskommunen?

 For det første har vi ikke sagt
at vi skal flytte ansvaret for kollektivtrafikken eller for
den videregående
skolen fra fylkeskommunene. Vi har et regjeringsarbeid knyttet til
dette og vil om ca. en måned komme til Stortinget med en
ny melding om oppgavefordeling. Som sagt ønsker
vi at man åpner for forsøk med differensiert oppgaveløsning.

I utgangspunktet bør alle
parter være enig i forslagene om differensierte
oppgaveløsninger, men det vil være interessant å vurdere
enkeltstående andre organisasjonstyper.
Blant annet vil jeg vise til det Kristin Clemet svarte tidligere
i denne spørretimen på et spørsmål
fra en annen senterpartist, at hvis det kan legges frem dokumentasjon på – eller
forslag om – organiseringer som virkelig gir en bedre
skole, eller som tenderer til det, burde vi ikke
stenge for dette. Forvaltningsnivået er vel ikke
viktigere enn å prøve ut en reform som kan gi
oss en bedre skole – dersom vi samlet er enige
om at vi skal ha bedre tjenester.





                

 Det foreligger ikke
noe referat.





                    
                    
                    

