 Det kom brått, men det var
et godt spørsmål.

  Planlovutvalgets innstilling med forslag til
nye planbestemmelser i plan- og bygningsloven har vært
på en bred høring etter at den ble lagt
frem i fjor vår. Det er kommet inn over 200 til dels omfattende
høringsuttalelser. Departementet arbeider med å gjennomgå og
systematisere disse uttalelsene.

I forbindelse med høringen ble det
med en særskilt frist bedt om synspunkter på enkelte
konkrete forslag. Dette var forslag som kunne fremmes uavhengig
av de øvrige endringsforslagene, og som vil ha betydning
for en mer effektiv og forutsigbar planbehandling. Det gjelder bestemmelser
om klage og innsigelse som tar sikte på å redusere «omkamper» i
planbehandlingen, lagt frem for Stortinget og vedtatt 25. mars i år.
Jeg tar sikte på at bestemmelsene iverksettes fra 1. juli
i år.

Regjeringen har også lagt
frem forslag til endringer i bestemmelsene om konsekvensutredninger
som gjør disse enklere. Samtidig følger forslaget
opp EU-direktivet om konsekvensutredninger for planer og programmer, som
Stortinget har besluttet skal tas inn i EØS-regelverket. Forslaget
ligger til behandling i Stortinget.

Det arbeides nå med forslag til lovbestemmelser
om utbyggingsavtaler i Kommunal- og regionaldepartementet i samarbeid
med Miljøverndepartementet. Disse kan foreligge til høsten.

Allerede på grunnlag av Planlovutvalgets
første delinnstilling
fremmet Regjeringen forslag om tidsfrister i planbehandlingen. Disse
trådte i kraft 1. juli i fjor. Arbeidet med endringer
i plan- og bygningsloven er derfor godt i gang.

Når det gjelder de øvrige
forslagene fra Planlovutvalget, innebærer de
omfattende endringer i forhold til dagens regelverk.

Det er behov for en grundig vurdering av det
omfattende høringsmaterialet. Videre har Planlovutvalget
i sin utredning vist til at en del spørsmål
krever videre bearbeiding før utformingen av
et endelig lovforslag.

Også bygningsdelen av plan-
og bygningsloven gjennomgås nå av Bygningslovutvalget. Etter
planen skal Bygningslovutvalgets innstilling foreligge våren
2005. I Innst. O. nr. 67 for 2002-2003 om tidsfrister i planleggingen
har energi- og miljøkomiteen
i sine merknader regnet med at Stortinget vil få til
behandling en proposisjon som gjennomgår plan- og bygningsloven
samlet. Jeg vil derfor avvente resultatet av Bygningslovutvalgets
arbeid, slik at det kan foretas en gjennomgripende revisjon av hele
plan- og bygningsloven med sikte på bl.a. bedre samkjøring
av plan- og byggesaker.

 Jeg takker for svaret.

Planlovutvalgets innstilling var et omfattende
arbeid. Et av de meget viktige forholdene som Planlovutvalget redegjorde
for, var at en ønsket en sterk samordning
av sektorregelverket i en samlet plan- og bygningslov, bl.a. en
samordning av forurensningsloven med plan- og
bygningsloven. Planlovutvalgets innstilling var også en
opprydding, en forenkling og en bredere lokaldemokratisk forankring
av planregelverket.

Det ville være synd om dette
nå ikke skal bli fulgt opp politisk av Regjeringen,
og at en skal nøye seg med bare å komme
med bitvise forslag til endringer i plan- og bygningsloven, slik
vi hittil har sett. Det er i og for seg positivt nok, men det er ikke
tilstrekkelig for å følge opp det omfattende arbeidet
som Planlovutvalget faktisk har gjort.

Jeg skjønner at det her må grundige
vurderinger til. Mitt oppfølgingsspørsmål
er allikevel: Kan statsråden garantere at det faktisk vil
bli fremmet en ny plan- og bygningslov på bakgrunn av Planlovutvalgets
innstilling, med de høringene og det etterfølgende
arbeidet som nå er i gang?

 Først vil også jeg
understreke hvor viktig det var raskt å følge
opp de ting i Planlovutvalgets innstilling som innebar at vi kunne
sette tidsfrister i plansaksbehandlingen, som har vært en
verkebyll i mange år, også i forhold
til å lage begrensninger på hvor mange
ganger en kan klage på en og samme sak. Der vil vi få et
nytt regelverk på plass og også få enklere
bestemmelser. Vi har i dag et noe vel omfattende regelverk, som
vi forsøker å gjøre enklere, lettere
tilgjengelig og mer forståelig.

Når det gjelder selve Planlovutvalgets
hovedinnstilling, som det nå siktes til, er det kommet
mer enn 200 høringssvar. Komiteen har også understreket
at man ønsker å få til behandling
en proposisjon som gjennomgår plan- og bygningsloven samlet,
som også representanten var opptatt av. Skal
jeg få til det, er jeg avhengig av at vi faktisk også avventer
Bygningslovutvalgets arbeid og innstilling, som kommer våren
2005. Når den har vært på høring,
vil det være naturlig å fremme et samlet
forslag. Jeg tror ikke det er riktig å se de
to tingene atskilt. Slik forstod jeg heller ikke representanten,
som ønsket et omfattende lovarbeid for plan-
og bygningsloven samlet.

 Jeg ser at det er behov for også å kunne
avvente Bygningslovutvalgets innstilling og de høringene
som har vært omkring Planlovutvalget. Det som bekymrer
meg, er dersom partiet Høyre nå vil
la seg forlede av sektorinteresser
til ikke å samordne sektorlovene
til en samlet plan- og bygningslov, slik som Planlovutvalget foreslår.
En samordning tror jeg er ytterst viktig hvis
en skal klare å få til en ytterligere forenkling
av plan- og bygningslovssystemet.

Jeg er enig i at det er enkelte ting knyttet
til frister og slikt som det har vært viktig å fremme
enkeltvis. Men det å fremme ting enkeltvis må ikke
forlede en til å tro at en dermed har fulgt opp Planlovutvalgets
innstilling. Jeg regner derfor med at jeg ut av statsrådens
svar kan tolke et klart ja til at det faktisk blir fremmet et forslag
om en samordning av det sektorlovverket som
Planlovutvalget la opp til.

 Det representanten kan trekke som en klar konklusjon
av det jeg sa, var at jeg forholder meg også til
det som jeg har forstått har vært et ønske
fra Stortinget, og faktisk også indirekte i representantens
første innlegg, at vi må se på plan-
og bygningsloven samlet når dette først skal behandles.
Og det er ikke mulig å gjøre det før også Bygningslovutvalgets
innstilling foreligger. Når den foreligger
og har vært ute på høring, vil man fremme
en samlet sak om plan- og bygningsloven.

Så merker jeg med interesse
at implisitt i dette spørsmålet ligger det at
Regjeringen skal fortsette med dette arbeidet. Men da snakker vi
om våren 2006. Jeg er gjerne også da
i den situasjonen at jeg kan være med og fremme en
helhetlig lov på dette området sammen med kommunalministeren.

 Ja, det var det med å spå om
fremtiden!

Vi går nå tilbake til spørsmål
17.





                

