 Fra Fremskrittspartiets stortingsgruppe foreligger
søknad om sykepermisjon for representanten Ursula 

Evje 

fra og med 5. mai og inntil videre.

Etter forslag fra presidenten ble
enstemmig besluttet:

	Søknaden behandles straks
og innvilges

	Vararepresentanten, Harald 

Espelund

,
innkalles for å møte i permisjonstiden.

 Harald Espelund er til stede og vil
ta sete.

Valg av settepresident

 Presidenten vil foreslå at
det velges to settepresidenter  for  Stortingets  møte
 i  inneværende  uke – og anser det som vedtatt.

Presidenten ber om forslag på settepresidenter.

 Jeg foreslår Finn Martin Vallersnes
og Øyvind Halleraker.

 Finn Martin Vallersnes og Øyvind
Halleraker er foreslått som settepresidenter. – Andre
forslag foreligger ikke, og Finn Martin Vallersnes
og Øyvind Halleraker anses enstemmig valgt som settepresidenter for
Stortingets gjenværende møter i inneværende
uke.

Representanten Per Erik Monsen vil framsette
et privat forslag.

 På vegne av Gjermund Hagesæter,
Ulf Erik Knudsen, Karin S. Woldseth og meg selv vil jeg sette fram
forslag om likebehandling av ukepresse og dagspresse med hensyn
til merverdiavgift.

 Forslaget vil bli behandlet på reglementsmessig
måte.





                    
                    
                    

 Stortinget mottok mandag meddelelse fra
Statsministerens kontor om at følgende regjeringsmedlemmer
vil møte til muntlig spørretime:

	statsminister Kjell Magne
Bondevik

	statsråd Børge Brende

De annonserte regjeringsmedlemmer er til stede,
og vi er klare til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes reise seg. –

Vi starter da med første
hovedspørsmål, fra representanten Jens Stoltenberg.

 Jeg vil stille et spørsmål
til statsministeren.

I tidligere spørretimer har finansministeren
svart veldig unnvikende, og til dels nektet å svare, på en
rekke sentrale spørsmål når det gjelder
velferd og skatt. Regjeringen har lagt fram en skattemelding som
er dobbelt usosial. Det blir mange milliarder kroner mindre
til pensjon, til skole, til eldreomsorg, og i tillegg innebærer
lettelsene at de aller rikeste får klart mest – de
får mye, mye mer enn dem med lave inntekter.

Det er ikke nytt at Høyre
og Fremskrittspartiet står
for en usosial skattepolitikk. Men det er nytt at Kristelig Folkeparti
som et sentrumsparti nå forsvarer
skattelettelser som går ut over eldreomsorg, ut over pensjon,
ut over andre viktige velferdsformål, fordi man
får mindre penger i felleskassen, som nettopp
skal finansiere disse tingene.

Mitt spørsmål til statsministeren
er om han er bekvem med nå å forsvare en politikk
han tidligere var motstander av, med omfattende skattelettelser – mye
mer enn det Kristelig Folkeparti noen
gang før har gått inn for, og som gjør
at det blir lite penger bl.a. til eldreomsorg.

 Selvsagt forsvarer statsministeren og et regjeringsparti
den politikken Regjeringen har lagt fram, og det gjør vi fordi
den er helt annerledes enn det representanten Stoltenberg
framstiller den som.

Vi har levert en skattemelding som retter opp
den største urettferdigheten i dagens skattesystem, nemlig den lave
beskatningen av dem med store kapitalinntekter og den mye høyere
beskatningen av dem med tilsvarende lønnsinntekter. Det
er den store sosiale urettferdigheten i dagens skattesystem. Det
gjør denne regjeringen noe med. Jeg lurer av og til på,
når jeg hører representanten Stoltenberg, om Arbeiderpartiet
har tenkt å gjøre noe med denne store sosiale
urettferdigheten.

Når det gjelder omfanget av skattelettelser
som vi mener det er nødvendig å smøre
en slik reform med, og det vil komme over noen år,
så er det omtrent på nivå med det
omfanget arbeiderpartiregjeringen foreslo i 1992, når det
gjelder skattelettelser i forhold til det totale skattegrunnlaget.
Der er det en mikroskopisk forskjell.

Kristelig Folkeparti står
for en politikk som betyr en oppretting av den største
sosiale urettferdigheten i skattesystemet. Vi står for
en skattepolitikk som vi tror vil stimulere bedriftene og næringslivet
og dermed gi økte inntekter til velferd i årene
framover. Arbeiderpartiet har vært
med på, tror jeg, to tredjedeler av de skattelettelsene
vi så langt har gitt i denne stortingsperioden. Det er
derfor veldig vanskelig å bli klok
på Arbeiderpartiets skattepolitikk. Noen ganger
er de for betydelige skattelettelser, noen ganger er de
voldsomt imot, så det er altså vanskelig å finne
en linje i Arbeiderpartiets skattepolitikk.

 Jeg spurte vel strengt tatt ikke
om statsministeren forsvarte Regjeringens politikk, for det bør
han selvfølgelig gjøre. Men jeg spurte om han
var bekvem med å forsvare noe han tidligere har vært
en kraftig motstander av – så omfattende skattelettelser.
Senest i forrige valgkamp advarte Kjell Magne
Bondevik kraftig mot skattelettelser i den størrelsesordenen
som Regjeringen nå går inn for, fordi det, ifølge
ham, ville gå ut over pensjon, eldreomsorg, skole og andre
viktige oppgaver.

Det er helt riktig at det er en stor urettferdighet
at skatten på kapital har vært mye lavere enn
skatten på arbeid. Men det var jo denne regjeringen som
startet med å øke den urettferdigheten, ved at
den fjernet utbytteskatten. Det er bra at man nå legger
opp til at den skal gjeninnføres. Problemet
er at man bruker 12 milliarder kr på å dele ut
skattelettelser, mest til dem som har mest fra før, slik at
den gevinsten som ligger i utbytteskatt, mer
enn spises opp ved at man bruker mange milliarder kroner på en usosial måte
i skattereformen.

Dessuten er det et annet problem
med skattereformen, og det er at man gjør noe med de midlere
inntektene, men det trekkes inn ved å kutte en lang rekke
vanlige fradrag, som f.eks. fagforeningsfradraget.

 Stoltenbergs misvisende framstilling av skattemeldingen
blir jo ikke riktig om han gjentar den gang på gang. Og
mantraet om dem som har mest fra før, har vi jo hørt mange
ganger. Det blir ikke riktigere av den grunn. De som har
mest fra før, er de med store kapitalinntekter, og dem
har faktisk Samarbeidsregjeringen tenkt å ta mer skatt
fra.

Det er heller ikke riktig at vi gjeninnfører
den utbytteskatten som var tidligere. Vi innfører en annen
form for utbytteskatt, som er mer treffsikker og bedre, fordi den ikke
beskatter kapital som går tilbake til bedriften. Så dette
er en riktig profil, og det er en bedriftsvennlig profil.

Når Arbeiderpartiet
driver sin agitasjon mot Regjeringens opplegg, ber de om beregninger
fra Finansdepartementet og unnlater å be om beregninger
på hva det vil gi av profil å innføre
bunnfradrag, noe Regjeringen faktisk har sagt den har gjort. Så de
tabellene Arbeiderpartiet har viftet
med de siste dagene, er totalt misvisende ut fra den politikk Regjeringen
faktisk går inn for. Vi ønsker økte bunnfradrag,
for det skal gi en god sosial profil. Arbeiderpartiet
bestiller behendig tabeller uten slike økte bunnfradrag.

 Det blir fire oppfølgingsspørsmål – først Carl
I. Hagen.

 La meg først få korrigere
representanten Stoltenberg, som i sin fremstilling tok med Fremskrittspartiet
på en feilaktig måte. Vi har alltid brukt mest
penger for å gi skattelettelser til dem med små og
midlere inntekter. I forliket med Samarbeidsregjeringen brukte vi
en milliard kroner til lavere skatt for dem med
små og midlere inntekter, ikke til dem med høye
inntekter.

Jeg vil gjerne spørre statsministeren
om hvorfor ikke Regjeringen i meldingen har redegjort
for hvilke fradrag man konkret ønsker å redusere eller
fjerne, slik at man i sum kan se både fordelene,
altså skattelettelsene, og ulempene, fjerning av fradrag.
Meldingen er jo ikke noe særlig opplysende når
det gjelder dette, og da kan man lure folk ved bare å komme
med godbitene.

Det andre gjelder formuesskatten.
Hvis man ikke kan fjerne den, noe som burde gjøres
med en gang, ville det ikke være mer
fornuftig å fjerne skatt på arbeidende kapital
i form av maskiner, utstyr, bygninger, da mange må ta opp
lån for å betale denne formuesskatten? Ville det ikke være
mer fornuftig å fjerne skatt på arbeidende kapital
i bedriftene for å sikre arbeidsplassene?

 Når det ikke er redegjort
i detalj for hvilke fradrag vi vil beholde og eventuelt
fjerne, er det fordi denne skattemeldingen handler om prinsippene
for et nytt skattesystem, ikke den enkelte fradragspost eller
skattesats ned i detalj.

Hovedprinsippet er lik beskatning av kapitalinntekter og
lønnsinntekter, som i dag er den store sosiale urettferdigheten.
Det gjør Samarbeidsregjeringen nå noe med. Vi
innfører en form for utbytteskatt og varsler en nedtrapping
med sikte på fjerning av formuesskatten, fordi den etter
hvert er en særnorsk skatt som gjør at investeringer
lett trekkes mot utlandet istedenfor til norske arbeidsplasser.

Det hører også med
i bildet, så vidt jeg husker, at norske pensjonister
i dag betaler 40 pst. av formuesskattinntekten. Det vil
derfor i stor grad hjelpe pensjonistene å fjerne denne.
Vi har jobbet med en modell der man fjerner den bare på arbeidende
kapital, men det er redegjort i meldingen for hvorfor vi har kommet
til at det blir en vanskelig praktiserbar ordning.

 Øystein Djupedal – til oppfølgingsspørsmål.

 Jeg legger merke til at statsministeren og også finansministeren
kaller denne skattereformen rettferdig. Det blir en slags orwellsk nytale,
for noe mer urettferdig enn det som ligger i denne skattemeldingen,
er det vel knapt mulig å tenke seg!

Av svaret som vi i går fikk fra Finansdepartementet, går
det helt tydelig fram at den rikeste prosenten av det norske
folk, altså den lille prosenten som tjener aller mest,
får en lettelse i formuesskatten på 45 900 kr,
og de får en lettelse i toppskatten på over 31 000 kr,
mens de som er på den motsatte siden av inntektsskalaen,
knapt får skattelettelse. Hvis dette er rettferdig, må jeg
si at statsministeren og jeg har litt ulik oppfatning av hva rettferdighet
er. I tillegg er det akkurat slik som tidligere spørsmålsstillere
har vært inne på, at man velger å ikke
si hvilke fradrag man skal fjerne. Det er klart at hvis man skal
si hvor store skattelettelser man skal gi, må man også si
hvilke fradrag som skal fjernes for den vanlige mann og kvinne.

La meg utfordre statsministeren
helt konkret, for på dette var finansministeren ikke
klar i den forrige spørretimen: Betyr det at
statsministeren nå vil være helt klar
på at fradraget for eldre og uføre skal
bestå, at fagforeningsfradraget skal bestå, og
at pendlerfradraget skal bestå – tre fradrag som
den vanlige mann og kvinne nyter svært godt av?

 Som jeg har sagt: Vi akter ikke i
skattemeldingen å gå konkret inn på det
enkelte fradrag, utover at vi har henvist til fradrag som har en
prioritert stilling i henhold til Sem-erklæringen. Hvis
partiene vil gå konkret inn
på det enkelte fradrag istedenfor å ta det ved
den årlige budsjettbehandlingen, er det selvsagt fritt
fram for partiene å gjøre
dette. Men dette dreier seg primært om prinsipper for
omlegging av et skattesystem som retter opp den største
urettferdigheten i dagens system – forholdet mellom
dem som har høye kapitalinntekter, og dem som har
lønnsinntekter. Da kan selvsagt ikke Djupedal
kalle dette for den mest urettferdige skattemelding som noen gang
er lagt fram. Den retter opp den største uretten i dagens
skattesystem. Skal vi få til det, må vi både
innføre en utbytteskatt og redusere marginalskatten noe.
Og reduserer en marginalskatten noe, ja, så reduserer en
marginalskatten noe. Arbeiderpartiet gikk i 1992 inn for at den
burde ligge på i underkant av 50 pst. Vi søker
nå å bringe den tilbake dit Arbeiderpartiet
ville ha den. Vi setter inn bunnfradrag, minstefradrag, som gjør
at dette skal få en god sosial profil.

 Hill-Marta Solberg – til
oppfølgingsspørsmål.

 Jeg merker meg at statsministeren fossror når
det gjelder spørsmålene knyttet til fradragene
som skal kuttes i skattesystemet.

Jeg må be om en bekreftelse. Er det ikke
riktig når det framgår av skattemeldingen at Regjeringens
forslag om skattelette på 12 milliarder kr
innebærer at det skal fjernes fradrag til 6 milliarder?
Det er en minstefradragsøkning, men det er like
mye kutt i andre fradrag. Det går opp i opp.
Dette kaller jeg å gi med den ene hånden og ta med
den andre, og da blir det meningsløst at statsministeren
står her og sier at Arbeiderpartiet
vifter med tabeller som de nærmest har funnet på selv.
Vi har fått svar fra Finansdepartementet som dokumenterer
kraftige urettferdigheter når det gjelder hvilke skattelettelser
som skal deles ut. Tjener man 250 000 kr, får
man kanskje 1 800 kr i skattelette. Tjener man over 700 000 kr,
får man over 35 000 kr i skattelette.
Dette kaller statsministeren rettferdig!

 Det å redegjøre for og forsvare
den melding vi har lagt fram, er overhodet ikke å fossro.
Vi har bevisst ikke valgt å gå konkret
inn på det enkelte fradrag, fordi dette er en systemomlegging.
Arbeiderpartiet har vel også alltid ment
at en bør ha en viss sanering og forenkling
av fradrag fordi det kompliserer skattesystemet. Det ville jo være
interessant å vite
om Arbeiderpartiet nå fossror
bort fra sin tidligere holdning på det punktet.

Når det gjelder fagforeningsfradraget,
er det viktig som et ledd i det inntektspolitiske samarbeidet. Under min
regjering har vi faktisk økt fagforeningsfradraget til 1 800 kr
som ledd i et inntektspolitisk samarbeid. Det sier litt
om den betydning vi legger i det.

Det er riktig at Arbeiderpartiet
har fått svar på spørsmål de
har stilt departementet. Men det er som kjent slik at som man roper
i skogen, får man svar. Når Arbeiderpartiet
roper etter en tabell uten økning i bunnfradrag,
får de svar på det de ber om. Men Regjeringen
har ikke tenkt å legge fram et slikt forslag
uten økte bunnfradrag. Vi kommer til å gå inn
for økte bunnfradrag, fordi vi vil ha en sosial
skatteprofil. Det Arbeiderpartiet
nå gjør, er derfor å vifte med misvisende
tabeller.

 Dette (presidenten klubber) må være
en åpenbar misforståelse. Det var denne statsministeren
som senket fagforeningsfradraget først.

 Det er ikke anledning til å oppklare
misforståelser.

Morten Lund – til siste oppfølgingsspørsmål.

 Regjeringen foreslår 15 milliarder kr
i redusert skatt til personer, herav 9 milliarder kr
toppskatt. Regjeringen sier i meldingen ingenting om hvor
på norgeskartet de skattelettelsene havner, og Senterpartiet
har spurt om det. Regjeringen sier at det kan de ikke
svare på.

23. mai 1995 vedtok Stortinget
at Regjeringen skal legge fram konsekvensutredninger når
viktig distriktspolitikk
legges om. Jeg synes det er veldig rart at så store endringer
som dette – som åpenbart vil medføre
store økonomiske forskjeller – ikke
blir skikkelig utredet, og at Regjeringen ikke vil besvare
et slikt spørsmål. Det er åpenbart at
det er så få i Finnmark som har høye
inntekter, at de kommer til å tape i forhold
til Oslo og Akershus. Synes ikke statsministeren
det er rimelig at Regjeringen kan besvare spørsmål,
og at det også blir utredet hva som blir de distriktspolitiske
konsekvenser av den meldingen om skattelettelser som nå er
lagt fram?

 Jeg tror Finansdepartementet, som får
de ulike spørsmål, gjør så godt
de kan når det gjelder å utrede svar på de
spørsmål som blir stilt. Men et skattesystem skal
primært lages for at det skal stimulere økonomien,
skape arbeidsplasser og virke sosialt rettferdig.

Når det gjelder distriktspolitikken,
har vi en del virkemidler, ikke minst overfor Finnmark,
gjennom tiltakssonen som de nåværende regjeringspartier
har gått sterkt inn for – bl.a. med nullsone for
arbeidsgiveravgiften, som er en stor fordel for næringslivet
i disse strøk.

Skal vi få til denne likheten med
hensyn til skatt på kapitalinntekter og på lønnsinntekter,
må en både innføre en utbytteskatt
og redusere marginalskatten, altså toppskatten,
noe. Hvis Senterpartiet er imot å utjevne
denne forskjellen, som jo er den største sosiale
urettferdigheten i dagens system, må vi bare
konstatere det. Men vil en utjevne forskjellen, må en bruke
de virkemidlene som trengs – og det er både utbytteskatt
og redusert marginalskatt.

 Vi går videre til neste
hovedspørsmål.

 Jeg har et spørsmål til statsministeren.
Hvilket råd vil han gi til Den norske kirke når
det gjelder kirkebyggene som ikke er godt nok vedlikeholdt?
Sogneprest Einar Gelius, tidligere statssekretær i en arbeiderpartiregjering,
har sagt at det er helt kurant og greit å omdanne kirker
til moskeer. Jeg vil gjerne spørre hvilket råd
statsministeren vil gi til dem som eventuelt vurderer å gjøre noen
endringer med sine kirker, og om han støtter
dette – hva jeg ikke gjør. Jeg synes ikke
det burde være akseptabelt eller tillatelig
at norske kirker som kanskje har vært kirkebygg
gjennom flere århundrer, og som betyr veldig mye for den
norske, kristne kulturarv, blir til gudshus i en annen religion.

Er statsministeren enig i dette? Er han innstilt
på å foreta seg noe for eventuelt å lage
en nasjonal dugnad for å sørge
for det nødvendige vedlikeholdet, spesielt av
de mest viktige kirkene?

 Som kjent er kirkebygg et kommunalt ansvar.
Regjeringen har respekt for det, ikke minst har vi respekt
for Den norske kirkes indre selvstyre. Fra Regjeringens side har
vi verken vedtatt eller initiert riving eller
stenging av kirkebygg, men jeg konstaterer at det i kirkelige kretser er
en debatt om dette spørsmålet – sannsynligvis ikke fordi
vi har for mange kirker, men vi har dessverre
en god del kirker som er feilplassert i forhold til dagens befolkningsstruktur. Noen
steder har vi for få kirker i forhold til hvor folk bor
i dag.

Når det gjelder eventuell
omgjøring av bruken av kirker, er det en sak vi faktisk
overlater til Kirken selv og til kommunene som kirkeeiere. Vi er ikke
blant dem som ser  behov  for  å  gi  Den  norske
 kirke  veldig  mange  råd – som jeg skjønner
Fremskrittspartiet gjør.
Vi har sannsynligvis større respekt for Den norske
kirkes eget selvstyre. Personlig synes jeg ikke at det å omgjøre
en kirke til en moské er det mest naturlige når
Kirken selv ikke finner å kunne bruke
kirkebyggene lenger. Jeg synes det ville være
andre formål som var mer naturlige. Men dette har
jeg faktisk full tillit til at Den norske kirke klarer å håndtere
ganske godt selv, uten at Carl I. Hagen eller
jeg skal stå på Stortingets talerstol og gi dem
råd.

 Jeg må si jeg er forbauset over statsministerens
holdning. Det er en lang rekke oppgaver som er overlatt til norske
kommuner, og som statsministeren og Regjeringen ofte har
synspunkter på. Vi har faktisk mange debatter i Stortinget,
f.eks. om eldreomsorgen, som egentlig hører hjemme i kommunesektoren.

Når det gjelder spesielt
kirkebygg og forholdet til Kirken, trodde jeg statsministeren hadde
en mer offensiv holdning. Det har vært slik at Kristelig
Folkeparti har innført regler for å hjelpe
misjonsorganisasjoner som skal omvende muslimer til den kristne
tro, mens man egentlig ikke har noe syn på hvorvidt
norske kirker skal omdannes til moskeer, annet enn det
passive «det vil ikke være
naturlig». Jeg synes det ville vært hyggelig om statsministeren
faktisk kunne være enig med Fremskrittspartiet
i at det måtte være en nasjonal
oppgave å sørge for at dette ikke blir
et diskusjonstema, i hvert fall ha den holdning at det ikke
er ønskelig eller akseptabelt å omdanne
norske kirker til moskeer.

 Det er nok åpenbart behov for å gå opp noen
prinsipielle grensedragninger med representanten Carl I. Hagen, for
han sammenlikner eldreomsorgen med kirkesamfunn. Eldreomsorg er
en offentlig oppgave. Den norske kirke er et trossamfunn.
En skal selvsagt ha en helt annen respekt for et trossamfunns selvbestemmelsesrett
enn for hva vi gjør innenfor eldreomsorgen.
Jeg håper Carl I. Hagen ved en litt nærmere gjennomtenkning
ser den klare forskjellen.

Misjonsorganisasjoner er frivillig arbeid.
Frivillig arbeid støtter vi, uten å blande oss
inn i hvordan misjonsorganisasjonene opererer.

Når det gjelder holdning til ombruk eller
annen bruk av kirkebygg, er det Kirkens og kommunepolitikernes oppgave.
Jeg tror, og føler meg ganske trygg på,
at Kristelig Folkepartis kommunepolitikere vil være
negative til og gå imot at kirker omdannes til moskeer.

 Det blir tre oppfølgingsspørsmål – først Karl
Eirik Schjøtt-Pedersen.

 I fjor stod domkirken i statsminister Bondeviks
hjemby, Molde, i fare for å bli stengt på grunn
av økonomiske problemer. Biskop Bondevik
plasserte da ansvaret entydig hos Regjeringen og dens manglende
bevilgning til kommunesektoren.

Inneværende år fikk Arbeiderpartiet
til en styrking av kommuneøkonomien
med vel 2 milliarder kr i forhold til Regjeringens opplegg. Fortsatt
er det åpenbart at kommunene har betydelige økonomiske
problemer.

Når skal Regjeringen ta innover seg
at velferdstilbudet i kommunene, velferdstilbudet i dette samfunnet,
så vel som kirkenes økonomiske stilling er helt
avhengig av en styrking av kommunesektorens økonomi? Og
når skal Regjeringen erkjenne at det er viktig å prioritere
velferd, kommuner, og med det også kirker, istedenfor å gi
ytterligere milliarder i skattelette, mest til dem som tjener mest?

 Jeg skjønner at representanten Schjøtt-Pedersen
har lært seg mantraet, som fortsatt er like galt
som før.

Men tilbake til kommuneøkonomien:
Denne regjering la fram den høyeste økningen i
kommuneinntektene på mange år, også høyere
enn i årene da Karl Eirik Schjøtt-Pedersen satt
i regjering. Det har vi god samvittighet for. Det har slått
ut slik at ikke bare er Molde domkirke fortsatt åpen – jeg
fryktet for øvrig aldri at den ikke
skulle være det – men i tillegg er det også nå satt
i gang en opppussing av den. Representanten Schjøtt-Pedersen
er hjertelig velkommen, siden han er så opptatt av disse
kirkelige spørsmål, når den er ferdig
oppusset. Det anser altså kommunen seg nå for å ha
råd til. Det er jeg selvsagt glad for.

Regjeringen kommer fortsatt til å legge
vekt på en styrking av kommuneøkonomien
for at vi kan videreutvikle velferdssamfunnet – det
gjelder også kirkelige formål, hvor
dessverre Arbeiderpartiet
tidligere har skåret ned på bevilgningene. Jeg
er veldig glad for at Arbeiderpartiet
nå ser bevilgningene til kirkelige formål som
en viktig del av utviklingen av Velferds-Norge. Det lover godt!

 Arne Sortevik – til oppfølgingsspørsmål.

 Det er grunn til å minne om at vi
har en statskirke. Regjeringen, som statsministeren representerer,
utnevner faktisk fremtredende ledere i Kirken og burde også være
opptatt av å gi klare signaler. Statsministerens svar til
Carl I. Hagen var et svakt og utydelig signal.

Kristelig Folkeparti beskriver seg
selv og kristendemokratiet som «den tredje veien
i politikken». Mener statsministeren utgått
fra Kristelig Folkeparti at denne tredje veien også fører
frem til muslimsk overtakelse av norske kirker i Norge?
Mener statsministeren at det er en del av Kristelig
Folkepartis verdipolitikk at norske kirker i Norge
i fremtiden skal overtas og brukes av muslimer, eller
vil statsministeren foreta seg noe for å forhindre at norske
kirker blir overtatt av og overlatt til muslimer og derved ikke
sikrer kristen kulturarv som fellesverdi for det
norske samfunn?

 Det er veldig bra at Fremskrittspartiet
nå er opptatt av å sikre kristen kulturarv. Det
forundrer meg da at Fremskrittspartiet
stemte imot en av de viktigste reformene for Den
norske kirke når det gjelder å ta vare
på den kristne kulturarven de senere år, nemlig
reformen om trosopplæring, som Den norske kirke
har sagt er noe av det viktigste som nå skjer
med tanke på vår kulturarv. Det stemte, så vidt
jeg husker, Fremskrittspartiet imot.
Det bør partiet nå minnes om, når
de er veldig opptatt av å styrke denne kulturarven.

Ja, vi har en statskirke, men ut fra Kristelig
Folkepartis syn er faktisk også statskirken et
trossamfunn som skal styre selv i åndelige spørsmål.

Når det gjelder å omgjøre
kirker til moskeer, synes jeg det er et dårlig forslag.
Jeg tror ikke det kommer til å bli gjennomført.
En slik gigantisk omgjøring av kirker til moskeer som Sortevik
nå forsøkte å skape inntrykk av skulle være
nært forestående, har jeg ingen tro på kommer
til å skje. Jeg kjenner det norske kirkelandskapet
så godt at det føler jeg meg helt trygg på.

Så håper jeg at Fremskrittspartiet
heretter vil bidra til den viktigste saken for å styrke
norsk kulturarv, nemlig trosopplæringen.

 Marit Arnstad – til siste
oppfølgingsspørsmål.

 Spørsmål om kirkevedlikehold
er ikke noen nye spørsmål,
det er spørsmål som folk i kommunene sliter med
hver eneste dag: Hva i alle dager skal de gjøre
for å klare å vedlikeholde kirkebyggene? Dette
reiser en del paradokser, bl.a. det paradokset at Europas mest kapitalsterke
stat, ledet av Kristelig Folkeparti i regjering, ikke
har råd til å vedlikeholde sine kirkebygg
pr. 2004. Det reiser også det paradokset at til
og med representanter fra regjeringspartiene nå sier
at man kanskje kan rive en del kirkebygg. Det hadde vi erfaring
med da vi rev en del stavkirker i forrige århundre, og
jeg vet ikke om vi er like glad for det i dag.

Dette reiser også det paradokset
at statsministeren i dag synes litt dårlig forberedt i
forhold til spørsmålet. Han skyver bekvemt nok
ansvaret over på kommunene, mens hans egen kirkeminister
og hans egen kommunalminister nettopp har skrevet et brev
til kommunene der de nærmest pålegger kommunene å ta
hensyn til kirkebygg framfor andre kommunale oppgaver.
Så mye for den lokale handlefriheten i det spørsmålet.

Spørsmålet er: Vil Regjeringen
følge opp det kirkeministeren tidligere har lovet, at man
skal komme tilbake til Stortinget med en plan for utbedring og vedlikehold
av kirker?

 Ja, det kirkeministeren har sagt om det, står
selvsagt ved lag.

Jeg synes for det første, og dette
er ikke odiøst ment, men virkelig oppriktig,
at det er veldig bra med et økende politisk engasjement
når det gjelder kirkespørsmål generelt – vel å merke
hvis en også tar hensyn til at Den norske
kirke er et trossamfunn – og bevaring av kirkebygg spesielt.
Men da vil jeg også anbefale at en kommer i nærkontakt
med det kirkelige miljø, som ønsker
en debatt om hvor en mest fornuftig bør legge kirkene,
nettopp for å tjene det norske folk
og for å styrke kulturarven, som Fremskrittspartiet
var opptatt av.

De to statsrådene har sendt et brev
til kommunene, og det er nettopp et uttrykk for at Regjeringen
tar dette ansvaret på alvor. Vi har ikke her
pålagt vedlikehold av kirkebygg framfor andre
viktige oppgaver i kommunene. Det er feil referat av det brevet,
men vi har minnet kommunene om at de faktisk i henhold til norsk
lovgivning har et ansvar for å vedlikeholde norske
kirkebygg. Vi har også lagt fram et program for bevaring
av norske stavkirker, og kommer tilbake til de øvrige
kirkebygg.

 Vi går videre til neste
hovedspørsmål.

 Jeg vil gjerne stille et spørsmål
til statsministeren.

I disse dager går groteske bilder
av mishandling av fanger i Irak verden rundt. Det er de amerikanske
okkupasjonsstyrkene som utsetter fanger for ikke trakassering,
men alvorlig mishandling, tortur og behandling som er brudd på all
internasjonal rett. Det er de styrkene som skulle befri Midtøsten
fra masseødeleggelsesvåpen, og som skulle befri
folk som levde under et meget brutalt diktatur, og tilby dem demokrati
og menneskerettigheter. Hva mener Bondevik om
det som nå kommer fram om amerikanske
soldaters behandling av irakiske fanger, og på hvilken måte
har han tenkt å gi uttrykk for sin reaksjon
og sitt syn på dette overfor amerikanske
myndigheter? Vil han foreta seg noe som gjør at dette,
som er tilfeldige opplysninger, gjennomgås, slik at vi
ser hva den totale situasjonen er?

 Jeg tar på det sterkeste avstand fra
mishandling av fanger og alt som er i strid med internasjonale konvensjoner
når det gjelder behandling av fanger og handlinger i forbindelse
med krigsliknende situasjoner. Konvensjonene skal overholdes. Det
er det ingen tvil om. Norges syn på det er helt klart.
Det har vi gitt uttrykk for, det kommer vi til å gi uttrykk
for, og det kommer vi også til å gjøre
i møte med amerikanerne.

Så vidt jeg har registrert, uten at
jeg har de sitatene for hånden nå, har vel også amerikanske
myndigheter selv tatt avstand fra slike billedframstillinger og
de handlinger som ligger bak, som Kristin Halvorsen
nevnte eksempel på. Det er ingen tvil
om den norske regjerings syn på dette. Vi tar
skarpt avstand fra mishandling av fanger, tortur og andre
behandlingsformer som er i strid med internasjonale konvensjoner.
Som kjent har okkupasjonsstyrker i henhold til internasjonale konvensjoner også et ansvar
i en okkupasjonssituasjon, slik vi nå har i Irak.

 Jeg har jo ikke på noe tidspunkt
trodd at den norske statsministeren synes at dette var
grei behandling av fanger. Men jeg er kanskje litt overrasket over
at Bondeviks indignasjon ikke er større. Dette
er altså de styrkene som skulle befri Irak fra et brutalt
diktatur. De behandler fanger på en måte
som er brudd på all internasjonal rett, og Bondevik er
fornøyd, fordi han tror at USA vel har tatt avstand fra dette.
Dette holder ikke. Dette er jo en situasjon der USAs framferd
i Irak både er helt under lavmål i forhold til
hva som skal være internasjonal rett, og undergraver all
mulighet for å lage et stabilt styre
i Irak framover, fordi sivilbefolkningen og andre utsettes
for den typen behandling fra dem som skulle befri dem. Mener ikke Bondevik
at dette er helt hinsides i forhold til hva det er rimelig å kreve
av USA når det gjelder å respektere menneskerettigheter,
og også helt hinsides i forhold til det en okkupasjonsmakt
kan tillate seg? Og det er altså en okkupasjonsmakt som
i tillegg smykker seg med å ha Norges støtte.

 Som kjent hadde ikke USA støtte
til krigen i Irak og til okkupasjonen, så det er det ikke
nødvendig av Kristin Halvorsen å forsøke å skape
inntrykk av. Jeg synes heller hun kunne verdsette at den norske
regjering gikk imot krigen i Irak.

Jeg har ikke sagt at jeg er fornøyd
med tingenes tilstand eller de amerikanske
reaksjonene. Jeg skjønner ikke hvor Kristin Halvorsen
har det fra. Jeg er tvert imot sterkt opprørt over slik
behandling av fanger, enten det skjer i Irak, eller det
skjer andre steder. Jeg er også enig
i at dette ikke gjør det lettere med hensyn til
det som er okkupasjonsmaktenes plan, nemlig å overlate
styret i Irak til irakiske myndigheter fra 1. juli. Jeg håper
fortsatt at det er mulig. Det er viktig, og jeg håper at
FN, slik Norge jobber for, kommer sterkere inn i situasjonen
i Irak. Vi vet at FN vegrer seg noe, bl.a. på grunn av
sikkerhetssituasjonen, men det er viktig at vi kan få det
til.

 Det blir oppfølgingsspørsmål – Morten Høglund.

 Det ble vist til avskyelige handlinger og grusomme
bilder. Det er det berettiget å ta full avstand fra. Vi
er også glad for at Bush og amerikanerne slår
hardt ned på dette.

Det ble nevnt i hovedspørsmålet
at situasjonen i Irak er vanskelig, det er behov for stabilitet,
behov for å opprette ro og orden. Ville det ikke
i en slik situasjon være ønskelig
at også Norge kunne bidra fremover,
gjerne med et FN-mandat? Slik vi forstår Regjeringen, trekker man
seg ut med styrker, nærmest uansett. Er det ikke
nå på tide at vi bidrar med det vi kan,
for nettopp å unngå flere grusomheter?
Vi føler også at de norske
styrkene som har vært på plass i Irak, har gjort
en glimrende innsats.

 Tilbake til overgrep mot fanger. Så vidt
jeg vet, har også den amerikanske
forsvarsministeren sagt at når slikt skjer, er det uamerikanske
holdninger. Altså: En tar avstand fra det, og det skulle bare
mangle. Slik fangebehandling aksepterer vi ikke.

Jeg er enig med representanten Høglund
i at vi har en veldig vanskelig sikkerhetssituasjon
i Irak nå. Det har vært tidligere vedtak om at
det norske ingeniørkompaniet skulle stå der
ett år. Regjeringen har ikke funnet å ville omgjøre
den beslutningen. Det vil si at i tråd med hva både
utenriksministeren og forsvarsministeren redegjorde for her i Stortinget
i desember, vil ingeniørkompaniet bli trukket ut i sommer.
Spørsmålet om andre eventuelle begrensede
bidrag vil det bli konsultasjon i Stortingets organer om.

 Bjørn Jacobsen – til
oppfølgingsspørsmål.

 Vi hugsar alle saman dei forferdelege
bileta av jenta i Vietnam som var svidd av bomber og napalm.
Desse bileta gjekk verda over. Vi veit også at
desse bileta fekk store konsekvensar for opinionen sitt syn på å drive
krigføring. Dei bileta som no går verda over,
og som viser korleis våre allierte oppfører
seg i Irak, kan dei vere noko som skaper endringar
når det gjeld okkupasjonen av Irak, i den forstand at FN
og internasjonal lov på alle måtar må komme
meir fram? Kva slags tankar gjer statsministeren seg i forhold til
at det i framtida skal komme noko
bra ut av noko så forferdeleg som det vi ser
dagleg i media?

 Jeg er like rystet som Jacobsen og
andre over slike bilder og reportasjer. Det har vi dessverre også sett
i andre krigssituasjoner tidligere, men det er ikke noen
unnskyldning for det som skjer nå. Jeg synes det er veldig viktig
at vi kan medvirke til at situasjonen i Irak snarest mulig kommer
over i en annen fase, nemlig at FN kommer sterkere inn, og at vi
får et irakisk styre, i første omgang
et overgangsstyre, for deretter å få et demokratisk valgt
styre i Irak.

Men det betyr at også vi,
som andre land, har et ansvar for sikkerhetssituasjonen
i Irak. Selv om vi var imot krigen, og selv om vi ikke er en del
av okkupasjonsmakten, kan ikke verden for øvrig
dermed fraskrive seg ansvaret for den usikkerhet den irakiske befolkning
nå føler, og de lidelser den gjennomgår.
Det er også i det lys at vi vurderer et eventuelt
mindre nærvær i landet, som i tilfelle
forutsetter et folkerettslig grunnlag.

 Vi går videre til neste
hovedspørsmål.

 Mitt spørsmål går også til
statsministeren. En ny undersøkelse viser at norsk landbruk
nå har større støtte i det norske
folk enn det har hatt på tjue år. 84 pst.
av det norske folk vil opprettholde
familiejordbruket som vi kjenner det. Grunnen til det er enkel.
Det overveldende flertallet forstår hva norsk landbruk
betyr for å sikre trygg mat, det forstår hva det
betyr for kulturlandskapet, det forstår og erkjenner at landbruket
er ryggraden i mange bygdesamfunn, ikke minst i de deler
av landet hvor turisme har et stort potensial.

Regjeringa har lagt fram et slags tilbud til
jordbruket som forsterker nedleggelsen av antall bruk. Nå legger
vi ned elleve bruk pr. dag. Det er anslått at Regjeringas opplegg
vil bidra til en dobling av antallet bruksnedleggelser. Det er altså et
betydelig sprik mellom den utviklinga som Regjeringa ønsker
for norsk landbruk, og den utviklinga som det overveldende flertall
av det norske folk ønsker.

Mitt spørsmål er da: Hva
er det Regjeringa har skjønt, som 84 pst. av det
norske folk ikke har skjønt?

 For det første er jeg veldig
glad for resultatet av den undersøkelsen som viser at det
er stor oppslutning i det norske folk om å beholde
et godt landbruk og levende bygder i Norge. For det andre
konstaterer jeg at det også var referert til
i Nationen for noen dager siden at vi har en økende
optimisme i norsk landbruk. Det er jeg glad for, og det er jeg glad
for som statsminister å ha medvirket til – for
jeg har medvirket til at i de år vi har hatt regjeringsansvar,
har vi fått til forhandlede løsninger med jordbrukets
organisasjoner.

Vi har som mål å jevne ut
inntekstforskjellen i forhold til andre grupper. Der har
det faktisk skjedd noe positivt – i de to årene
Samarbeidsregjeringen har hatt ansvaret, har vi hatt en inntektsøkning
for bøndene på ca. 23 pst. Det er langt
over det andre grupper har hatt, jeg tror det er over
det dobbelte. Men så hadde de også inntekter
på ca. 150 000 kr pr. årsverk
da vi begynte, nå er det på vel 190 000
kr. I så måte har det altså vært
en klar bedring.

Det har vært en viss nedleggelse av
antall årsverk de siste par årene, så vidt
jeg husker, ca. 6 pst. Vi har i det tilbudet som
ble levert landbruket i går, ikke lagt til grunn noen
fordobling av det, men en videreutvikling langs de linjer som har
vært. Vi mener at dette vil gi grunnlag for at
bøndene over de tre år som Samarbeidsregjeringen
har hatt ansvaret, vil ha hatt en klart sterkere inntektsstigning
enn andre grupper.

Vi bidrar altså til å jevne
ut forskjellene og til å skape økt optimisme i
norsk landbruk. Det har vært hensikten for denne regjering,
for vi ønsker et sterkt, robust norsk landbruk
og levende bygdesamfunn. Det betyr visse strukturendringer, det
skjedde også da Senterpartiet
var med på å ha regjeringsansvaret, for øvrig.

 Få næringer har gjennomgått
så store endringer som jordbruket har gjort i de seinere åra.
Strukturendringene er meget omfattende. Spørsmålet
er: Hvor skal dette ende, hvor ønsker Regjeringa at dette
skal ende?

Flertallet på Stortinget mente i fjor
at jordbruket skulle få beholde den effektiviseringsgevinsten
som var forespeilet, noe som sjølsagt er helt rimelig,
tatt i betraktning at en har en gjennomsnittsinntekt på 190 000 kr.
Men hva gjør Regjeringa? Jo, den trekker inn hele
effektiviseringsgevinsten, noe som sjølsagt er svært
demotiverende for en næring som er presset, og hvor en
har et enormt behov for å bidra til økt optimisme.

Med de endringene som Regjeringa foreslår,
vil det nok være sånn at vi vil kunne
opprettholde et jordbruk på det
sentrale Østlandet, på Jæren og i Trøndelag,
men det er ingen tvil om at det en nå legger opp til – også med
de betydelige strukturendringene – vil føre
til at det går fryktelig hardt ut over jordbruket på Vestlandet,
i Nord-Norge og på det indre Østlandet. Det er
vanskelig å tolke Regjeringa på en
annen måte enn at den ønsker dette jordbruket
vekk. Vil statsministeren bekrefte det?

 Selvsagt ikke. Slike demagogiske framstillinger
har ingenting med virkeligheten å gjøre. Samarbeidsregjeringen ønsker
et jordbruk både i Nord-Norge, på Vestlandet,
på det indre Østlandet og i øvrige deler
av landet. Jeg må konstatere at under Samarbeidsregjeringen
har faktisk inntektsveksten i jordbruket vært sterkere
enn da Senterpartiet var med i regjering. Jeg
var også med i samme regjering som Senterpartiet – det
var også da en brukbar utvikling, men den har
vært enda bedre nå. Og det
er selvsagt svaret til Åslaug Haga: Vi ønsker ingen nedleggelse
av landbruket i deler av Norge, vi ønsker tvert
imot at det skal utvikle seg videre.

Jeg tror Senterpartiet
gjør klokt i å ta innover seg den virkeligheten
at også forhandlingene i Verdens handelsorganisasjon
vil måtte føre til visse strukturendringer i norsk
landbruk, og det er kanskje klokt at vi forbereder oss på noe
av det.

For øvrig skal selvsagt ikke
statsministeren og heller ikke Senterpartiets leder føre
jordbruksforhandlingene over Stortingets talerstol. De føres
i disse timer i forhandlingsrommene, og der bør de bli.

 Det blir oppfølgingsspørsmål – Inge
Ryan.

 Jeg har et tilleggsspørsmål
som går til miljøvernministeren.

Vi i SV er enig i at det må skje en
betydelig omstilling i norsk landbruk. Men en omstilling som vi
liker dårlig, er at vi skal slutte å gi overføringer
til de minste brukene, nettopp fordi de minste
brukene er svært viktige for at Norge skal være
det Norge som vi alle sammen er så glad i,
et land som vi lever i, og der vi har både åkrer
og hus som er tatt vare på.

Bekymrer det ikke miljøvernministeren
at vi er i ferd med å bygge ned en del av kulturlandskapet,
og at vi kan få en annen type Norge,
der vi ikke tar vare på den jorda som
vi har tatt vare på gjennom mange år?

 Som statsministeren også fastslo
i sitt svar, har inntektsutviklingen for landbruket vært
meget god i årene under Samarbeidsregjeringen. Den har også vært
med på å styrke alle bruk.

Når det gjelder å ta vare
på det norske kulturlandskapet, der jordbruket
spiller en viktig rolle, har også landbruksministeren
i de senere års landbruksforhandlinger vektlagt dette sterkere.
Det er nå faktisk gitt ekstra tilskudd som både
premierer og oppmuntrer dem som ønsker å ta vare
på kulturlandskapet, slik at Norge ikke
gror igjen.

 Odd Roger Enoksen – til
oppfølgingsspørsmål.

 Mitt spørsmål går
til statsministeren.

En vesentlig del av den inntektsveksten man
har sett de to siste år, skyldes en sterk nedgang i rentekostnader for
landbruket, en nedgang i rentekostnader som Regjeringen nå i
sin helhet trekker inn, stikk i strid med det andre grupper
i samfunnet opplever, der man får en gevinst i form av
nedgang i renten.

Det er riktig at den forrige regjeringen
som Bondevik ledet, la opp til en moderat strukturutvikling
gjennom St.meld. nr. 19, som ble lagt fram av en landbruksminister
fra Kristelig Folkeparti. Det Regjeringen nå gjør,
er at man øker produksjonstaket opp til 500 000 liter.
Det tilsvarer 80 kyr, i motsetning til et gjennomsnittsbruk,
som er på 15 kyr. Dette kan ikke kalles
en moderat strukturutvikling. Det er riktig som Åslaug Haga sier,
dette er et landbruk som passer godt på Jæren,
på Østlandet og i deler av Trøndelag. Men i det
området som statsministeren kommer fra, og det som jeg
selv kommer fra, kan man ikke drive et landbruk som er
basert på 80 årskyr og så store
arealer som dette krever.

Innrømmer statsministeren at vi vil
se en strukturendring i landbruket
hvor det vil være fjordene og Nord-Norge som
taper til fordel for flatbygdene?

 Som sagt, vi bør ikke føre
jordbruksforhandlingene over Stortingets talerstol. Det vil jeg også tro
at Senterpartiet ved nærmere ettertanke
er enig i.

Det er klart at for landbruket, som har høye
kapitalkostnader, spiller renten en viktig rolle. Den påvirker bøndenes
inntekter, så en kan ikke se bort fra den rentegevinsten
vi har hatt, og som sammen med overføringene har gjort
at vi nå de to siste årene har hatt den sterkeste stigning
i bøndenes inntekter på mange år. Det
blir ikke slik med Regjeringens tilbud at en ikke
kan drive gårdsbruk og få støtte til
det med under 80 kyr. Det tror jeg også Enoksen
er fullstendig klar over. En viss omstilling må vi ta, også fordi
det vil komme som et resultat av Verdens handelsorganisasjons forhandlinger.
Det tror jeg det er klokt at vi forbereder oss på, men
vi skal gjøre dette i et tempo som gjør at vi
bevarer jordbruket både i Nord-Norge og på Vestlandet.
Nå skal det forhandles, og så håper vi
nok en gang at vi skal greie å få en forhandlingsløsning,
slik det har vært i de senere år.

 Vi går videre til neste
hovedspørsmål.

 Mitt spørsmål går
til statsministeren.

I går gikk Erna Solberg,
kommende Høyre-leder, ut og erklærte at hun hadde
et klart ønske om at Regjeringen skulle få i
stand en budsjettavtale med Fremskrittspartiet
til høsten. Sist høst ble det en avtale mellom
regjeringspartiene og Arbeiderpartiet. Det gav mer til skole, til
helse og til arbeid, og mange i Kristelig Folkeparti sa
seg fornøyd med det.

I det samme intervjuet
sa Erna Solberg at hun var veldig fornøyd
med at hun var blitt så mye flinkere til å framføre
Kristelig Folkeparti-standpunkter. Mange av oss har lenge
syntes at statsministeren på sin side har blitt en
mester i å framføre Høyre-standpunkter.

Mitt spørsmål til statsministeren
er følgende: Deler statsministeren Erna Solbergs
klart uttrykte ønske om en budsjettavtale
med Fremskrittspartiet til høsten?

 Først skylder jeg å gjøre
oppmerksom på at statsråd Erna Solberg
har funnet det nødvendig å presisere noe i forhold
til den ingressen som stod i VG i går, hvor det var framstilt
som om hun avviste et mulig budsjettsamarbeid
med Arbeiderpartiet. Det har hun i en skrivelse til meg sagt at
hun ikke har gitt uttrykk for.

Regjeringen har ved de foregående
budsjettbehandlinger naturlig nok gått først til
Fremskrittspartiet og invitert til
budsjettdrøftinger, fordi de støttet dannelsen
av denne regjeringen på et bestemt grunnlag.
Det vil vi igjen gjøre, og vi håper det kan gi
en løsning. Det gav det de to første årene.
Hvis det ikke gir en løsning, slik det skjedde sist
høst, forbeholder vi oss retten til å gå til
Arbeiderpartiet. Det er Regjeringens politikk at vi holder begge
de to mulighetene for en budsjettløsning åpne.

Når det gjelder statsministerens formuleringer,
skal statsministeren tale på vegne av en trepartiregjering.
Det har jeg god trening i, enten det er sentrumsregjering, eller det
er Samarbeidsregjeringen. Det kan det hende at Arbeiderpartiet også etter
hvert må skaffe seg trening i hvis de skal få realisert sine
drømmer.

 Jeg har ingen planer om å legge meg
i trening for å framføre Høyre-standpunkter,
det kan jeg forsikre statsministeren om. (Munterhet i salen)

Jeg konstaterer også ut
fra uttalelser fra Solberg at det åpenbart ligger under
en viss uenighet i synspunktet på forholdet til samarbeidspartnere
i Stortinget, og konstaterer da at det her er statsministeren som
er sjefen – antar jeg – og at han altså ikke
har bitt på kroken på invitasjonen fra Fremskrittspartiet.
Fremskrittspartiet og Høyre har
vekselvis flørtet med hverandre i media
den siste tiden for å nærme seg hverandre
i den økonomiske politikken, men jeg oppfatter det slik
at statsministeren nå slår fast at det ikke
ligger an til at man ønsker – i hvert
fall uttrykker man ikke et ønske om – å finne
en løsning med Fremskrittspartiet
til høsten.

 Det jeg gav uttrykk for, er Regjeringens politikk, nemlig
at vi først går til Fremskrittspartiet. Det er
det naturlige. Og, som jeg sa, jeg håper gjerne at vi får
en løsning der. Men får vi ikke det,
forbeholder vi oss retten til å gå til
Arbeiderpartiet og søke
en løsning der, slik det ble i fjor. Vi holder begge de
to mulighetene åpne.

Når det gjelder trening i å formulere
seg på vegne av flere partier, er jeg fullstendig klar
over at Arbeiderpartiet ikke
har ambisjoner om å ha Høyre med i regjering. Men
man kan jo legge seg i trening med tanke på å ta hensyn
til Senterpartiets og SVs standpunkter, f.eks. til EØS, til NATO
og til nærings- og miljøpolitikken, når man
uttaler seg. (Munterhet i salen) Det er bare å legge seg
i trening.

 Det blir oppfølgingsspørsmål – Jens Stoltenberg.

 Hvis jeg skal trene på noe, er det å lede
en flertallsregjering. Det er stor forskjell på å lede
en flertallsregjering, som har et flertall bak seg i Stortinget,
og det å lede en mindretallsregjering som består
av flere partier, og som har et mindretall bak seg i Stortinget.
Det er det som er denne regjeringens problem, for først
må man lage kompromisser på kammerset,
og så må man til Stortinget og lage
nye kompromisser. Dette handler ikke først og
fremst om spill og om hvem man går til og ikke
går til, men det handler om politikk. Går man
til Fremskrittspartiet, får man flertall for en politikk
der man bruker mange milliarder på lavere skatt, men da
blir det mindre til kommuner, skoler, eldreomsorg og andre
viktige oppgaver. Går man til Arbeiderpartiet
og får til en avtale med oss til høsten, blir
det lite eller ingenting i skattelette – til
gjengjeld blir det vesentlig mer til skole, til velferd og til andre
viktige fellesskapsoppgaver. Det er det politiske valget denne regjeringen
står overfor.

Jeg beklager at man har valgt å basere
Regjeringens grunnlag på et dokument som er støttet
av Fremskrittspartiet, som er en Høyre-dominert politikk,
og som går i en annen retning enn det Arbeiderpartiet ønsker.
Derfor kommer vi til å legge vekt på å vinne
valget i 2005, slik at vi får flertall for en annen politikk
i Stortinget.

 Jeg er ikke i tvil om Stoltenbergs
ambisjoner, og det er greit nok at han starter den valgkampen nå.
Jeg la også merke til hva han sa om lite eller
ingenting i skattelettelser, og konstaterer at han har vært
med på rundt 14 milliarder kr så langt
i denne perioden. Hvis han mener det er lite eller
ingenting, er det greit for meg.

Men det var ganske interessant,
det representanten Stoltenberg begynte med, nemlig at
han vil trene seg på å lede en flertallsregjering.
Det krever trening, for Arbeiderpartiet
har jo ingen erfaring med å sitte sammen med andre
partier i regjering – så det er sikkert
klokt å starte den treningen.

Så sa han at mindretallsregjeringer
er problemet. Men Stoltenberg har mange ganger de siste
månedene åpnet for en mindretallsregjering. Han
har til tider vært veldig nær å avskrive
muligheten for en flertallsregjering, på grunn av bl.a.
EU-saken, og sagt at da leder Arbeiderpartiet
en mindretallsregjering. Så jeg kan ikke skjønne
at han tar så skarpt avstand fra det. Hvis dette virkelig
er et uoverstigelig problem, kan hele Stoltenbergs regjeringsdrøm
falle i grus.

 Carl I. Hagen – til oppfølgingsspørsmål.

 Først en kommentar til det budsjettforliket
som Regjeringen inngikk med Arbeiderpartiet, og som Hill-Marta Solberg
skrøt av. Jeg tror hun da har glemt at i motsetning til
Fremskrittspartiet maktet ikke
Arbeiderpartiet å stoppe
utvidelsen av antall arbeidsgiverbetalte dager i permitteringsloven. Man
gikk fra tre til ti dager, og resultatet kunne vi lese
i Dagsavisen i går, nemlig en betydelig økning
i oppsigelser i bygg- og anleggsbransjen istedenfor permitteringer. Det
er en av forskjellene. Fremskrittpartiet er faktisk opptatt av sysselsettingen,
i motsetning til Arbeiderpartiet, som tok opp helt andre
ting.

Så til budsjettbehandlingen til høsten.
Nå har statsministeren bekreftet at han akter å komme
til Fremskrittspartiet først.
Kan vi da basere oss på erfaringene fra i fjor, at det
første tilbudet om endringer på statsbudsjettet regjeringspartiene
legger frem, vil være 20 pst. av det man egentlig
er villig til å strekke seg til?

Mitt andre spørsmål dreier
seg om revidert nasjonalbudsjett i år. Dersom det skal være
forhandlinger under revidert nasjonalbudsjett, vil det da være
naturlig for Regjeringen først og fremst å arbeide
sammen med sin samarbeidspartner om budsjettet for i år,
nemlig Arbeiderpartiet?

 Jeg starter selvsagt ikke høstens
budsjettforhandlinger nå, før Regjeringen endog
har fått sluttført sitt arbeid med budsjettet.
Hvor mye en eventuelt kommer med i et første
tilbud i forhold til det vi kan være villig til å strekke
oss til til slutt, vil jeg ikke kommentere nærmere
nå. Det tror jeg Carl I. Hagen skjønner inderlig
godt.

Når det gjelder revidert nasjonalbudsjett,
synes jeg det vil være naturlig å finne
en løsning med Arbeiderpartiet, som vi fant løsningen
på selve budsjettet sammen med. Dette er jo ikke
et nytt budsjett, men det er en revisjon av et vedtatt budsjett.

Hvis ikke en slik løsning
går, har en andre muligheter i forbindelse med
revidert nasjonalbudsjett, enten andre partier eller
såkalt slalåmkjøring, fordi revidert
nasjonalbudsjett som kjent ikke vedtas som en totalpakke,
slik budsjettet om høsten gjør, men vedtas kapittel
for kapittel. Det har skjedd opptil flere ganger også i
de senere år, med et brukbart sluttresultat. Så den
handlefriheten vil Samarbeidsregjeringen benytte seg av.

Jeg kan varsle så mye at også revidert
blir krevende, fordi det er en del utgifter som stiger raskt automatisk,
og som vi må finne inndekning for.

 Kristin Halvorsen – til
oppfølgingsspørsmål.

 Jeg kan bekrefte overfor statsministeren og
presidenten at vi ligger i tørrtrening for å kunne
klare å danne et nytt flertall neste valg, også en
flertallsregjering. Det er den store forskjellen mellom
høyresiden og venstresiden i politikken, nemlig at det
kan finnes et flertallsalternativ på sentrum-venstre-siden,
mens det bare finnes et mindretallsalternativ på høyresiden.

Begrunnelsen for å prøve å få fram
en flertallsregjering er sterk. Denne regjeringen har ingen mulighet
til å si hvordan mange av dens saker ender i Stortinget.
Vi sitter med rovdyrmeldingen, vi sitter med skattereformen, og
vi sitter med revidert nasjonalbudsjett. Regjeringen legger fram noen
forslag, det kan gå hit eller dit i Stortinget,
og mye tid kastes bort på å avklare disse flertallene. Hvis
vi hadde klart å få til et sentrum-venstre-flertall
og en flertallsregjering med klar kurs, kunne vi virkelig satt i
gang noen store prosjekter i norsk politikk.

Finnes det noen mulighet for at høyresiden
og Kristelig Folkeparti kan matche dette med
et forslag til en flertallskonstellasjon?

 En flertallskonstellasjon
sentrum-høyre tror jeg ikke er særlig
realistisk, for sett fra min side er Fremskrittspartiet ikke
en aktuell regjeringspartner.

Men det er interessant,
det Kristin Halvorsen nå sier. Jeg
skjønner at det er nødvendig å gå i
trening halvannet år før dette kan bli aktuelt,
for det er sannelig en del spørsmål som skal avklares.
Det skal bli interessant å se hva
de tre partiene sammen kommer fram til før
valget når det gjelder miljø- og næringspolitikken,
når det gjelder forsvarsbudsjettet – det blir
det jo en test på allerede i høst – og
når det gjelder den daglige NATO-politikken, og da ikke bare
spørsmålet om NATO-medlemskap, som SV er imot,
men også den daglige sikkerhetspolitikken som
skal føres oppe i UD, enten det er Kristin Halvorsen som
skal sitte der, eller det er Jagland eller en
annen. Dette ser jeg virkelig fram til med stor spenning.

Det Kristin Halvorsen nå sier,
må jo bety at Arbeiderpartiet
allerede har avskåret seg fra å ta opp EU-saken tidlig
i neste stortingsperiode, for hvis de skal gjøre det, er
et slikt trepartiprosjekt, ifølge både
Senterpartiet og SV, dødt. Så det
var en interessant ny vri og opplysning.

 Karl Eirik Schjøtt-Pedersen – til
siste oppfølgingsspørsmål.

 Jeg registrerer at Kjell Magne Bondevik
gikk til valg med sikte på å bli statsminister
for en sentrumsregjering, men endte opp som statsminister for en
Høyre-dominert regjering.

Jens Stoltenberg har gitt klart uttrykk
for at det er et mål å få etablert
en flertallsregjering, men han har hele tiden også sagt
at Arbeiderpartiet vil medvirke til
at det blir etablert en alternativ regjering, og at han,
om nødvendig, er åpen for at det er en mindretallsregjering.
Men målet er jo en flertallsregjering for å unngå å ha
en uforutsigbar politikk med varierende
flertall i Stortinget fra sak til sak. Da er jo kjernespørsmålet
til statsministeren: Er det ikke et problem
at den kommende lederen for det største regjeringspartiet
gir uttrykk for én prioritering, mens statsministeren i
dag gir uttrykk for en noe annen prioritering? Hvilken ambisjon
har Kjell Magne Bondevik om å etablere
et flertallsalternativ med sikte på en mer forutsigbar
styring?

 Det siste spørsmålet skjønte
jeg faktisk ikke, for Erna Solberg, som Schjøtt-Pedersen
sikkert siktet til, har ikke gitt uttrykk for den prioritering
at hun ønsker en regjering sammen med Fremskrittspartiet.
Tvert imot har hun gang på gang gjort det klart at hun ikke
anser det som realistisk, og i så måte
har vi akkurat samme oppfatning.

Men det er interessant,
det Schjøtt-Pedersen nå sier om Stoltenbergs
statsministerambisjoner. Han gjør det nå helt
klart at Stoltenberg, hvis det blir parlamentarisk grunnlag for
det, kan ende opp som statsminister for to helt forskjellige
regjeringer, enten for en trepartiregjering med Senterpartiet
og SV, eller for en ren arbeiderpartiregjering.
Og det er jo to helt forskjellige regjeringer, vil jeg anta, med
en ganske ulik politikk, for skal Senterpartiet
og SV inn, skal de selvsagt ha innflytelse – det skulle bare
mangle – og da vil jo den regjeringspolitikken bli en helt
annen enn om Arbeiderpartiet styrer
i mindretall. Dette er to vidt forskjellige regjeringsalternativer,
og det er høyst uklart før valget hvilket
vi får – hvis det blir parlamentarisk grunnlag
for det. Den situasjonen er ganske interessant. Stoltenberg
kan bli statsminister for to regjeringer som er helt ulike, og som
selvsagt må føre en ganske
ulik politikk.

 Tiden for den muntlige spørretimen
er omme, og vi går over til den ordinære spørretimen.





                    
                    
                    

 Det blir noen endringer i den oppsatte spørsmålslisten, og presidenten viser i den sammenheng til den oversikten som er omdelt på representantenes plasser i salen.




De foreslåtte endringene i dagens spørretime foreslås godkjent. – Det anses vedtatt.




Endringene var som følger:




Spørsmål 2, fra representanten Gjermund Hagesæter til finansministeren, utsettes til neste spørretime da statsråden er bortreist.




Spørsmål 10, fra representanten Ingvild Vaggen Malvik til olje- og energiministeren, vil bli besvart av justisministeren på vegne av olje- og energiministeren, som er bortreist.




Spørsmål 11, fra representanten Steinar Bastesen til fiskeriministeren, vil bli besvart av samferdselsministeren på vegne av fiskeriministeren, som er bortreist.




Spørsmål 15, fra representanten Morten Høglund til samferdselsministeren, vil bli tatt opp av representanten André Kvakkestad.





                    
                    








        

Spørsmål 1


    
        

Spørsmål 2


    
        

Spørsmål 3


    
        

Spørsmål 4


    
        

Spørsmål 5


    
        

Spørsmål 6


    
        

Spørsmål 7


    
        

Spørsmål 8


    
        

Spørsmål 9


    
        

Spørsmål 10


    
        

Spørsmål 11


    
        

Spørsmål 12


    
        

Spørsmål 13


    
        

Spørsmål 14


    
        

Spørsmål 15


    
        

Spørsmål 16


    
        

Spørsmål 18


    
        

Spørsmål 17


    
        

Spørsmål 19


    



                    

 Dette spørsmålet
er utsatt.





                

 Dette spørsmålet,
fra Ingvild Vaggen Malvik til olje- og energiministeren, vil bli
besvart av justisministeren på vegne av olje- og energiministeren.

 Jeg har tillatt meg å stille følgende
spørsmål til olje- og energiministeren:

«Statkraft har blitt pålagt å selge
sin 50 pst. eierandel i kraftverkene i Øvre
Namsen, og Nord-Trøndelag Elektrisitetsverk (NTE) ønsker å kjøpe.
Imidlertid ser det ut til at Norges vassdrags- og energidirektorat
(NVE) vil kreve at NTE må omdannes til et konsern for å få lov
til å kjøpe Statkraft sine eierandeler.

Er det i tråd med Regjeringens politikk
at NVE går inn og stanser et offentlig eid selskaps oppkjøp
av et vannkraftverk med henvisning til selskapets organisasjonsmodell?»

 Nord-Trøndelag Elektrisitetsverks
kjøp av Statkrafts eierandel i kraftverkene
i Øvre Namsen utløser konsesjonsplikt etter energiloven
og industrikonsesjonsloven. NTEs søknader om nødvendige
konsesjoner etter energiloven og fritak for konsesjon etter
industrikonsesjonsloven ligger for tiden til behandling i departementet
og i NVE. I henhold til energiloven er det NVE som skal fatte vedtak
om eventuelle tillatelser for oppkjøpet, mens departementet behandler
konsesjonsspørsmålene etter industrikonsesjonsloven.

Det er fast praksis i slike saker at departementet
innhenter en faglig innstilling fra NVE i behandlingen av saken etter
industrikonsesjonsloven. NVE vurderer da samtidig hvorvidt direktoratet
er innstilt på å innvilge tillatelser etter
energiloven. NVEs vedtak etter energiloven kan påklages
til departementet. Siden dette er en sak som for tiden er til behandling,
ber jeg om forståelse for at jeg ikke
kan foregripe saksbehandlingen verken i NVE eller i departementet. Etter
det jeg kjenner til, er heller ikke NVE ferdig med sin
faglige behandling av saken.

Ved behandling av saker etter energiloven
som berører bransjestruktur, legger myndighetene til grunn
de føringer som Stortinget har gitt i forbindelse med behandlingen
av Ot.prp. nr. 43 for 1989-1990 og Ot.prp. nr. 56 for 2000-2001
om energiloven. I henhold til Ot.prp. nr. 56 for 2000-2001 kan krav
om konsernmodell stilles i forhold til alle sammenslåinger,
kjøp/oppkjøp, annen ervervelse eller
etablering hvor både nettvirksomhet og konkurranseutsatt
virksomhet er involvert.

Konsernmodellen innebærer
bl.a. at nettvirksomhet og produksjons- og omsetningsvirksomhet
må legges i separate juridiske enheter for å bidra
til å hindre en utnyttelse av netteiers monopolsituasjon.
Selskapene kan ha samme morselskap, men de kan ikke eie
hverandre. Ettersom det de siste årene har vært
mange oppkjøp og sammenslåinger, er mange selskaper
organisert etter en slik konsernmodell. Jeg vil nevne
at denne typen organisatoriske krav er en aktuell problemstilling
i forbindelse med EUs nye elmarkedsdirektiv, som for tiden ligger
i departementet, med sikte på gjennomføring i
EØS-avtalen. Fra EUs side har det vært økende
fokusering på organisering av selskaper for å oppnå et
velfungerende kraftmarked.

Ved behandling av saker om fritak for konsesjon etter industrikonsesjonsloven
legger departementet til grunn de retningslinjer Stortinget har
gitt ved behandlingen av Ot.prp. nr. 31 for 1989-90.
Unntaksbestemmelsen kan nyttes slik at det ikke legges
hindringer i veien for samfunnsmessig ønskede
fusjoner.

Departementet har med interesse merket
seg at Nord-Trøndelag Elektrisitetsverk har inngått
avtale med Statkraft SF, slik at elektrisitetsverket blir eneeier
av kraftverkene i Øvre Namsen. Kjøpet styrker det regionale
eierskapet og kan føre til en ytterligere optimalisering
av produksjonen i vannkraftverkene i vassdraget. Jeg er sikker på at
det skal være mulig å finne en løsning
av saken som sikrer regionens interesser og
ivaretar formålet bak lovverket.

 Jeg takker statsråden for svaret.

NTE er i dag et selskap med betydelig produksjon, nettvirksomhet
og omsetning, og NVE har godtatt dagens organisasjonsmodell, som
er et fylkeskommunalt foretak.

Skyldes NVEs inngrep mindre transparens
i regnskapene eller mindre kryssubsidiering
i NTE enn i aksjeselskaper organisert som konsern, og er det grunn
til å tro at dette problemet vil øke
om NTE overtar produksjonsanlegg hvor de allerede har betydelige
eierandeler, og som selskapet har stått for driftingen
av? Eller er NVEs inngrep et uttrykk for en skjult strategi
i Regjeringen for privatisering av kommunalt eid kraftforsyning,
slik man nå vil privatisere Statkraft gjennom å fusjonere
selskapet?

 I det svaret jeg avgav på vegne av
olje- og energiministeren, sa jeg for det første at de
saker som er tatt opp i representantens spørsmål,
er til behandling, og jeg bad derfor om forståelse for ikke å kommentere
det. Men jeg avsluttet med – og jeg skal gjerne gjenta
det:

«Departementet har med
interesse merket seg at Nord-Trøndelag Elektrisitetsverk
har inngått avtale med Statkraft SF, slik at elektrisitetsverket
blir eneeier av kraftverkene i Øvre Namsen. Kjøpet styrker
det regionale eierskapet og kan føre
til en ytterligere optimalisering av produksjonen i vannkraftverkene
i vassdraget. Jeg er sikker på» – sier
da Steensnæs, gjennom min munn – «at
det skal være mulig å finne en løsning av
saken som sikrer regionens interesser og ivaretar formålet
bak lovverket.»

Det er så langt jeg har dekning for å gi
noe svar, når man er inne i en saksbehandling.

 Jeg takker for justisministerens svar.

Jeg vil påpeke at spørsmålet
mitt ikke bare er et spørsmål
om KØN og NTE, men også et mer prinsipielt spørsmål.
Jeg lurer derfor på om det er grunnlag for å hevde
at problemet med kryssubsidiering
er større i et flernasjonalt konsern enn i et offentlig
eid fylkeskommunalt foretak organisert slik som NTE er i dag, som
et eksempel, siden dette problemet ikke
drøftes i forbindelse med Statkraft-proposisjonen. Statkraft eier
jo betydelige andeler av norsk vannkraftproduksjon, samtidig som
de er medeiere i nett og omsetning. De prinsipielle sidene her vil jeg
gjerne at statsråden utdyper.

 Ja, statsråden er ikke fagstatsråd,
men statsråden kan i hvert fall forholde seg til at saker
er behandlet i Stortinget.

Jeg skal gjenta fra mitt første
svar:

«Ved
behandling av saker etter energiloven som berører
bransjestruktur, legger myndighetene til grunn de føringer
som Stortinget har gitt i forbindelse med behandlingen av Ot.prp. nr. 43
for 1989-90 og Ot.prp. nr. 56 for 2000-2001 om
energiloven.»

Så sa jeg også:

«I henhold
til Ot.prp. nr. 56 for 2000-2001 kan krav om konsernmodell
stilles i forhold til alle sammenslåinger, kjøp/oppkjøp,
annen ervervelse eller etablering hvor både
nettvirksomhet og konkurranseutsatt virksomhet er involvert.»

Jeg gikk så inn på å beskrive
dette, og det framgår av dette hvilke politiske retningslinjer
som Regjeringen vil legge til grunn generelt. Det er det jeg vil
ha å tilføye til dette svaret nå.





                

 Dette spørsmålet,
fra representanten Steinar Bastesen til fiskeriministeren, vil bli
besvart av samferdselsministeren på vegne av fiskeriministeren.

 Jeg har et spørsmål til fiskeriministeren – som
vil bli besvart av samferdselsministeren:

«Det vises til den foreslåtte
ordningen med gebyr for å være registrert
i merkeregisteret. Fiskeriene er alt i dag sterkt skattlagt i forhold
til konkurrentene og andre næringer. Denne gebyrordningen
kommer i tillegg til mange andre gebyrer og skatteordninger
som rammer lønnsomheten i fiskeriene.

Hvordan ser statsråden på skattleggingen
generelt og det nye gebyret for å stå registrert
i merkeregisteret spesielt, i forhold til dagens ressurssituasjon
i fiskeriene?»

 I forbindelse med regulering av ulike fartøygrupper
i fiskeriene er det avgjørende nødvendig å ha
et oppdatert og riktig register som basis for ordningene.

Et årlig gebyr foreslås innført
med det mål at fartøy som ikke lenger
nyttes til ervervsmessig fiske eller fangst, blir strøket
av merkeregisteret. Et årlig gebyr vil være
en påskyndelse til at fartøyets eier
selv tar initiativ til dette og dermed bidrar
til at man får et mer operasjonelt merkeregister, som reflekterer
den aktive fiskeflåten. Dette vil komme fiskerne til gode.

Stortinget har ved vedtakelsen av statsbudsjettet
for 2004 sluttet seg til forslaget om at næringen fra inneværende år
skal bidra til å dekke kostnadene ved å ha et
riktig og oppdatert merkeregister gjennom et årsgebyr i
tillegg til det eksisterende innmeldingsgebyret. For å realisere
denne forutsetningen er det vedtatt et inntektskrav på 19 mill. kr
for 2004. Dette er en reell økning på i
underkant av 15 mill. kr fra tidligere.

En høring av forslag om forskrift
for slikt årsgebyr er nylig gjennomført, og innspillene
fra høringsinstansene er under vurdering.

Den totale skatte- og avgiftsbelastningen for
flåten er tatt i betraktning i forslagene til gebyrsatser.

Når det gjelder ligning av fiskere,
har fiskere status som selvstendig næringsdrivende. Det
gis et særlig fiskerfradrag på inntil 80 000 kr
pr. år fra inntekten til fiskere og fangstfolk. Fradraget
har tradisjonelt vært begrunnet med at det er rimelig å kompensere
for den ube-kvemme arbeidstiden og det sosiale tapet som fiskere – på lik
linje med sjøfolk – har som
følge av sitt yrke.

Hva angår skatter og avgifter i fiskeflåten,
har framleggelsen av skipsfartsmeldingen skapt debatt om fiskeflåtens økonomiske
rammebetingelser i dagens ressurssituasjon. Her kan jeg si at det
er varslet i skipsfartsmeldingen at Regjeringen nå vil
vurdere fiskeflåtens rammevilkår i henhold til både
kyst- og havfiskeflåten. Dette vil Regjeringen komme tilbake
til Stortinget med på egnet måte.

Fiskeriministeren har gjentatte ganger pekt
på behovet for en strukturpolitikk som fremmer lønnsomheten
i fiskeflåten. Derfor er det bl.a. iverksatt
en rekke strukturtiltak som har som mål å bedre
lønnsomheten i flåten. En lønnsom fiskerinæring
vil i økende grad kunne gi en avkastning til fellesskapets
beste.

 Det ble pekt på at fiskerne er selvstendig
næringsdrivende, og at de har et fiskerfradrag på 80 000 kr
som de kan trekke fra på selvangivelsen. Ja, det er riktig,
det. Men nå har Regjeringen, som statsråden er
en del av, lagt fram en skattemelding der de foreslår å fjerne
minstefradraget på 80 000 kr. Er statsråden
virkelig enig i at minstefradraget skal fjernes? Hva skal man få i
stedet? Skal man få mer gebyrer i stedet? Er statsråden
virkelig enig i det?

 Det er viktig at vi har gode rammevilkår
for fiskerinæringen. Og som jeg sa i mitt svar i stad,
vil vi komme tilbake til Stortinget med en sak hvor vi vil ta opp
dette spørsmålet, og hvor også rammebetingelser
av denne art vil bli berørt.

 Når jeg først har fått
statsråden i tale, er det fornuftig å spørre lite
grann om utkastkommisjonen. Vi har i media de siste tider fått presentert
at fiskere er noen sørgelige kjeltringer. Det
vi ble konfrontert med, var jo hverdagen i EU. Vi ble konfrontert
med utkast av fisk. De bildene som vi ble konfrontert med, var fra
Island. Men det som opprørte oss, var at vi har det motsatte
regimet i Norge. Vi har et ilandføringspåbud,
mens hverdagen i EU er utkastpåbud. Er statsråden
enig i at EU også burde ha et ilandføringspåbud,
sånn som vi har i Norge?

Jeg går ut fra at heller ikke
statsråden vil bli med i EU.

 Presidenten er i tvil om dette faller
innenfor rammen av det opprinnelige spørsmålet,
men det er opp til statsråden å velge om hun vil
svare.

 Det er bra hvis vi i Norge kan vise
til at vi har en sunnere politikk på dette området
enn andre land har. Og da vil det være et
mål i seg selv at vi kan påvirke andre
land til å føre en sunn politikk også innenfor
fiskeriområdet. På den måten kan vi alle
bidra til at vi får en god ressursforvaltning som flere
enn Norge er tjent med.





                

 Dette spørsmålet,
fra representanten Morten Høglund til samferdselsministeren,
vil bli tatt opp av representanten André Kvakkestad.

 «Ifølge oppslag i mediene,
senest i VG den 27. april, er det vanskelig å få kvalifiserte
søkere til stillinger i Luftfartstilsynet. Det er også en
stor andel arbeidstakere som slutter i tilsynet. VG skriver at tilsynet ikke
fungerer optimalt, og går på sakte fart, dette
begrunnes med vedtaket om flytting av Luftfartstilsynet til Bodø.

Deler statsråden denne virkelighetsbeskrivelse,
og i så fall, hva vil statsråden gjøre
for å bedre situasjonen?»

 Rekrutteringen av nytt personell i Bodø har
ifølge Luftfartstilsynet vist seg å være
en utfordring. Luftfartstilsynet har hatt en bred utlysning av de
34 første stillingene i det nye luftfartstilsynet i Bodø.
Det har meldt seg mange søkere, men relativt få av
disse synes å oppfylle de krav til kompetanse for inspektører
som er forankret i internasjonalt regelverk.
Først etter at intervjuene er gjennomført,
kan det imidlertid sies noe sikkert om hva som blir resultatet.

Luftfartstilsynet har i dag 113 flyfaglige
stillinger. De fleste av disse må rekrutteres på nytt,
ettersom få av dagens tilsatte har gitt uttrykk for at
de ønsker å flytte med Luftfartstilsynet
til Bodø. For å stimulere ansatte til å bli lengst
mulig i tilsynet og til å bli med til Bodø har
tilsynet nyttet lønnskompensasjon som virkemiddel. Luftfartstilsynet
har videre engasjert et rekrutteringsfirma, som har tatt i bruk
ulike virkemidler for å nå fram til personer med
relevant luftfartsbakgrunn. Dette har bl.a. omfattet bred kunngjøring
nasjonalt og i Norden samt direktesøk mot aktuelle personer
i luftfartsbransjen og aktiv kontakt mot aktuelle arbeidsgivere
i bransjen.

Det er lagt opp til en tett kontakt mellom
Luftfartstilsynet og departementet i denne saken, slik at jeg kan
holde meg orientert om situasjonen.

I den siste tiden har 23 medarbeidere sluttet
i Luftfartstilsynet. Luftfartstilsynet søker kontinuerlig å fylle de
ledige stillingene, for å opprettholde
det nødvendige flysikkerhetsarbeidet.

Jeg vil legge stor vekt på at tilsynet
med luftfarten skal være tilfredsstillende både
i forhold til de internasjonale forpliktelser Norge har
påtatt seg, og i forhold til de forventninger det reisende
publikum har til flysikkerheten i Norge.

 Jeg vil takke statsråden for svaret.

Problemet kunne neppe komme som en overraskelse på statsråden,
jf. de debattene som var. Jeg går ut fra at statsråden ikke
anså det for å være en ren
krisemaksimering.

Når det sies at kompensasjonsmidlene
snart er brukt opp, og det fortsatt er ganske lenge igjen
til 1. januar 2007, kan statsråden garantere at
vi får ikke bare et tilfredsstillende,
men et godt fungerende luftfartstilsyn, som også opprettholder
Norges anseelse i forhold til sikkerhet for lufthavner og luftfartøy?

 Det er viktig å ha et godt fungerende
luftfartstilsyn hele tiden, og det er det jeg har oppmerksomhet
på – kontinuerlig.

Det er krevende å skulle flytte tilsynet
til Bodø. Det har vi visst hele tiden. Vi har
valgt å gjøre det, og prosessen går nå.
Som jeg sa i sted, har det vært utlyst en del stillinger,
og det går nå en prosess i forhold til utvelgelse til
disse. Det handler om mer enn anseelse internasjonalt – og
nasjonalt, for den saks skyld. Her er vi underlagt et internasjonalt
regelverk som stiller strenge krav. Det gjør at denne prosessen
er krevende, det er det ingen grunn til å legge skjul på.
Likevel har vi besluttet dette, og målet er klart
for hva vi skal gjøre. Det krever noe av oss i departementet.
Det krever at vi følger opp dette på en god måte.

 Jeg forstår statsråden slik
at når hun nå setter sikkerheten og troverdigheten
så høyt – som jeg er glad for
at hun gjør – er bekymringen fra direktør
Skogstad om at kompensasjonsmidlene snart renner ut, ikke
det store problemet, all den tid hun ikke vil la det stå på økonomi
når det gjelder spørsmålet om å opprettholde
og kanskje også videreutvikle Luftfartstilsynets
anseelse og troverdighet.

 Når det gjelder økonomien
til dette, kommer vi tilbake til det i de enkelte års budsjett.





                

 Det foreligger ikke
noe referat.





                    
                    
                    

