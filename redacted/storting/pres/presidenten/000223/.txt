 Følgende innkalte vararepresentanter har
tatt sete:

For Hedmark fylke: Knut 

Nysæther

For Hordaland fylke: Gard 

Folkvord

For Møre og Romsdal fylke: Kjell Terje 

Fevåg

For Oppland fylke: Kjell Ivar 

Fossnes

For Oslo: Sissel 

Dagslet

For Sør-Trøndelag fylke:
Ole Herman 

Jørgensen

 og Michael 

Momyr





                    
                    
                    

 Før vi går i gang med debatten, vil presidenten kort skissere opplegget for den:




Debatten vil ha en begrensning i deltakelse. Det er bare statsministeren og de parlamentariske lederne som kan delta. Det gjelder også for replikkene.




Statsministerens redegjørelse kan vare inntil 15 minutter, mens debattinnleggene fra de parlamentariske lederne er avgrenset til 5 minutter. Statsministeren får i tillegg inntil 3 minutter til en avsluttende kommentar.




Redegjørelsen, debattinnlegg og svar på replikker holdes fra den ordinære talerstolen. Replikkene tas fra den talerstolen som er plassert i salen.




Deltakerne utenom statsministeren har i utgangspunktet fått tildelt et visst antall replikker som de selv bestemmer bruken av. De kan likevel ikke bruke mer enn halvparten av disse på samme taler. Tidsbegrensningen for replikkene og svar er inntil 1 minutt.




Det blir ikke anledning til å fremme forslag under denne debatten.




Siden det skisserte opplegget ikke er dekket av debattreglene i Stortingets forretningsorden, vil presidenten be om Stortingets tilslutning til dette opplegget. – Det anses vedtatt.




 Rikets tilstand er god. Vi går inn i det nye årtusen med fred og frihet. Vi har en velstand i verdenstoppen. Vi er rike på naturressurser, og sysselsettingen er svært høy. Samtidig har vi mange utfordringer og uløste oppgaver. Vi har store muligheter, men også et stort ansvar, som jeg her i kveld vil invitere til debatt om:










Vi må for det første satse på nyskaping for å bevare velferdens økonomiske basis







og for det andre satse på rettferdig fordeling for å gi flere muligheten til et godt liv.




Jeg er nylig kommet tilbake fra offisielle besøk til tre land i Afrika. Kontrasten er sterk mellom deres fattigdom og vår velstand. Afrika-reisen har igjen bestyrket min overbevisning om at noe av det viktigste i politikken er kampen for de fattige og forfulgte. Dette engasjementet kan ikke stanse ved landegrenser, eller ved Europas grenser. Alle har samme menneskeverd!




Samtidig vil Regjeringen arbeide for å befeste våre europeiske og vestlige samarbeidsordninger og utvikle samarbeidet med de øst- og sentraleuropeiske land. Regjeringen vil i nær framtid legge fram en langsiktig strategi for vårt forhold til Russland. En aktiv Europa-politikk er viktig for landet vårt. Regjeringen vil mot slutten av året legge fram en Europa-melding. For øvrig ble Europa-politikken og andre utenrikspolitiske spørsmål drøftet i utenriksministerens redegjørelse og debatten om den sist måned.




Uten en offensiv politikk for å møte utfordringene også i Afrika, Asia og Latin-Amerika har vi ingen helhetlig utenrikspolitikk. Dette er mer enn noensinne tilfellet nå i globaliseringens tidsalder. Derfor har Regjeringen lagt fram tre nye bærebjelker i vårt utviklings- og menneskerettighetsarbeid:










Gjeldsplanen vil føre til ettergivelse av u-landsgjeld på flere milliarder kroner. Den gjør Norge til et foregangsland – andre følger etter.







Opptrappingsplanen skal bidra til at norsk bistand kommer opp i 1 pst. av BNI. Også her er Norge i front.







Handlingsplanen for menneskerettigheter anviser 300 tiltak hjemme og ute. Den er et banebrytende dokument, også internasjonalt.




Regjeringen har tatt utfordringene. Det handler om rettferd og fordeling. Vi står på deres side som trenger det mest, internasjonalt og her hjemme.




Nå ligger Regjeringens utjamningsmelding til behandling i Stortinget. Der foreslår vi tiltak for mange av dem som kommer dårligst ut i dag: mennesker med løs eller ingen tilknytning til arbeidsmarkedet, de som har sosialhjelp som eneste inntekt, de med vanskelige boligforhold og mennesker som lider av psykiske problemer eller rusproblemer. Vi må stå sammen om en mer målrettet innsats for de vanskeligstilte. Solidaritetsverdiene må fortsatt være bærebjelker i det norske samfunn.




Regjeringen foreslo raskt etter sin tiltredelse – og fikk vedtatt – en økning av minstepensjonen med 12 000 kr i året. Det var et håndslag til en gruppe som fortjente et løft.




Trygghet fra kriminalitet er en sentral del av velferdspolitikken. Regjeringens reformforslag for en mer effektiv politiledelse er vedtatt av Stortinget. Det vil styrke politiets handlekraft. På samme måte som det har vært mulig å redusere vinningskriminaliteten, er det viktig å bryte ransbølgen, bekjempe vold i hjemmet og kriminalitet blant barn og unge. Regjeringens handlingsplaner mot vold i samliv og mot barne- og ungdomskriminalitet inviterer til et bredt samarbeid mellom foreldre, skole, barnevern, politi og frivillige organisasjoner. Nye tiltak skal beskytte voldsofre og styrke deres rettigheter.




I helse- og omsorgssektoren har vi fortsatt mange uløste oppgaver. Derfor er dette Regjeringens sterkeste prioriteringsområder.




Eldreomsorgen bygges sterkt ut. Men fortsatt har mange eldre ikke det omsorgstilbudet de trenger. Regjeringen legger i vår fram en stortingsmelding om status etter to år med handlingsplanen for eldreomsorgen.




Regjeringen fremmet raskt flerårige planer, som nå tilfører helsesektoren mange nye milliarder:










Over fem år skal det brukes mer enn 2 milliarder kr til drift og investeringer for å ruste opp kreftomsorgen.







Over åtte år vil opptrappingsplanen for psykisk helse gi investeringer på over 6 milliarder kr. Nivået for driftsutgiftene skal reelt økes med om lag 4,6 milliarder kr utover 1998-nivået. Dette er et historisk løft for en av de mest forsømte grupper i samfunnet.




Sykehuskapasiteten styrkes. Aldri før har så mange pasienter fått behandling. Aldri før er det bevilget så mye penger til helsevesenet. Økt aktivitet gjør at flere sykehus, og dermed fylkeskommunene, har økonomiske problemer. Regjeringen gjennomgår situasjonen i samarbeid med fylkeskommunene. Vi vil i mars fremme forslag for Stortinget om tiltak for å sikre fortsatt aktivitetsøkning ved sykehusene. Helsetjenesten skal ha topp prioritet.




For å finansiere velferden trenger vi et dynamisk næringsliv som gir arbeidsplasser, og et moderne skattesystem som sikrer nødvendige inntekter til det offentlige. For å stimulere næringslivet til å satse i Norge er forutsigbare rammevilkår avgjørende. Det gjelder særlig skattepolitikken. Skattereformen av 1992 har bidratt til at viktige sider ved skattesystemet har ligget fast. Løsninger med bred oppslutning har stor egenverdi. Skattereglene skal bidra til høy verdiskaping og rettferdig fordeling.




Merverdiavgiften er statens viktigste inntektskilde, men dens utforming er ikke framtidsrettet. Mens merverdiavgiften gjelder for alle varer, med noen eksplisitte unntak, er situasjonen den motsatte for tjenester. Imidlertid utgjør tjenester en stadig økende del av verdiskapingen. Over tid betyr det at skattefundamentet innsnevres og forvitrer.




Forslag om å speilvende reglene for tjenester lå på arbeiderpartiregjeringens bord helt fra 1990. Situasjonen krever handling. Regjeringen vil fremme forslag om å modernisere lovgivningen slik at varer og tjenester i prinsippet behandles likt. Merverdiavgift skal ilegges med mindre det er gjort uttrykkelige unntak.




Ved stram budsjettpolitikk har Regjeringen i samarbeid med Stortinget bidratt til å bringe norsk økonomi inn på tryggere grunn.




Norsk økonomi er nå sterk. Men utfordringene er også store. På kort sikt er budsjettpolitikken svært krevende på grunn av utgiftsveksten i regelstyrte ordninger og behovet for å hindre overoppheting av økonomien. Over tid vil jo også inntektene fra olje og gass falle.




Vi må få fram nye produkter, bedrifter og arbeidsplasser, som skal holde veksten og sysselsettingen oppe også etter det en kan kalle oljegullalderen. Regjeringens strategi bygger på aktiv bruk av informasjons- og kommunikasjonsteknologi for nødvendig omstilling og nyskaping. Vi vil styrke kunnskapssamfunnet og satse på kompetansebygging. Kultursatsing i bred forstand fremmer også folks evne til nyskaping og omstilling.




Utdanningsnivået i Norge er høyt. Vi har en god skole, som med ekstra innsats skal bli enda bedre. Regjeringen vil de nærmeste årene satse særlig på ungdomsskolen, styrke lærernes etterutdanning og videreutvikle lærerrollen. Hver ungdomsskole skal få utplassere noen lærere i arbeids- og næringsliv gjennom en ny hospiteringsordning. Og vi vil prøve ut alternativ organisering av undervisningen og en ny modell for tildeling av ressurser i forhold til klassestørrelse. Læreryrket må være attraktivt. Vi trenger enda flere dyktige lærere for å gi våre barn den best mulige utdannelse – og dannelse.




Også andre arbeidstakere skal sikres mulighet til livslang læring. Derfor har Regjeringen – i samarbeid med partene i arbeidslivet – gjennom kompetansereformen staket ut en framtidsrettet kurs også på dette området.




Forskning og utvikling er avgjørende for å ligge i front. Her har Norge mye å ta igjen. Derfor har Regjeringen de to siste årene startet en opptrapping av bevilgningene til forskning og lagt fram en melding som har fått bred tilslutning.




Norske bedrifter må kunne rekruttere – og beholde – den beste kompetansen. Derfor vil Regjeringen nå myke opp reglene for aksjeopsjoner. Det vil også stimulere både norske og utenlandske bedrifter til å ha kjernevirksomhet i Norge.




Gjennom Regjeringens prosjekt «Et enklere Norge» vil vi forenkle bedriftenes hverdag og utløse økt skaperkraft i næringslivet.




Vi må være framtidsrettet, tenke langsiktig og handle offensivt. Da vil vi makte den omstilling og nyskaping som gjør norsk økonomi solid også etter «oljealderen», og sikre bosetting og verdiskaping i hele landet. Ny teknologi gir også distriktene nye muligheter. La meg gi tre eksempler på vekstområder vi vil satse på:




For det første: Norge må ligge blant de fremste i verden når det gjelder utvikling og bruk av IKT. Den er nå en av de viktigste drivkrefter for nyskaping. Derfor har Regjeringen lagt fram en IKT-plan for skolen med en ramme på ca. 750 mill. kr over fire år. Det er mer enn en seksdobling av statens innsats. PC-dekningen i norske skoler er nå blant den høyeste i verden. I en nylig offentliggjort rapport rangeres Norge nå for øvrig som nr. 4 i en internasjonal IT-ranking.




For det andre: Kyst-Norge har rike vekstmuligheter innenfor fiskeri- og havbruk. Næringen har på 25-30 år vokst fra å være en sterkt subsidiert næring til å bli Norges nest største eksportnæring. På dette område har vi naturgitte fortrinn, og fremdeles er vekstmulighetene store, ikke minst innen fiskeoppdrett. Regjeringen har derfor valgt marin forskning som et av våre satsingsområder.




For det tredje: Som energinasjon må Norge være ledende i utviklingen av en mer miljø- og energivennlig teknologi. Derfor har Regjeringen foretatt en markant økning av bevilgningene til enøk og fornybare energikilder, og gitt avgiftslette til miljøvennlig energiproduksjon. Vi vil også satse på miljøvennlig bruk av naturgass i en slik sammenheng.




Klimapolitikken er en stor utfordring. Med Kyoto-forpliktelsene må Norge innen år 2010 kutte CO2-utslipp med om lag 23 pst. i forhold til prognoserte utslipp. Da er det bakvendt å øke CO2-utslippene kraftig gjennom sterkt forurensende gasskraftverk før vi har fått et kvotesystem. Regjeringen vil i stedet bidra – også økonomisk – til satsing på ny, miljøvennlig teknologi. Det forbauser meg at Arbeiderpartiet og Høyre avviser drøfting med regjeringspartiene om hvordan vi kan unngå sterkt forurensende gasskraftverk, og i stedet synes å ha hastverk med å legge til rette for slike. Det er lite framtidsrettet å starte et nytt århundre med å satse på det forrige århundrets teknologi.




Regjeringen er åpen for et samarbeid om energipolitikken generelt og gasskraftverksaken spesielt dersom dette kan føre til miljøpolitisk gode løsninger.




Regjeringen kan etter to og et halvt år se tilbake på gjennomslag for en rekke av sine saker og prioriteringer. Det gjelder bl.a. en ny familiepolitikk, en ny offensiv i distriktspolitikken, omfattende helsereformer, styrket eldreomsorg, økt satsing på forskning og nyskaping, handlingsplaner for menneskerettigheter og gjeldssanering for u-land, for å nevne noe. Mange av tiltakene i Voksenåserklæringen er enten gjennomført, eller under gjennomføring. Vårt politiske regnskap – og gjennomslaget for vår politikk – står seg godt i forhold til tidligere regjeringer.




I langtidsprogrammet vil vi våren 2001 utdype Regjeringens strategi for et nyskapende, et tryggere og et mer solidarisk Norge. Vi vil fremme en offensiv politikk for løsning av nye oppgaver. 




Vi er i en situasjon med mindretallsregjering, noe som har vært vanlig i mange år. Dette krever en utstrakt vilje til samarbeid både fra Regjeringens og opposisjonens side. Vi står overfor betydelige utfordringer framover hvor dette er særlig viktig, jeg tenker bl.a. på folketrygdens framtid og den framtidige organisering av statens petroleumsressurser.




Regjeringen er innstilt på samarbeid. Men det går selvsagt grenser for hva vi kan ta ansvar for. Det vil Regjeringen fortsatt vurdere nøye fra sak til sak.




Sentrumsregjeringen har skapt et nytt politisk mønster i Norge. Jeg vet at noen svært gjerne vil tilbake til det gamle, forenklede to-blokk-systemet. Men vi har vist at også sentrum er et tyngdepunkt og et regjeringsalternativ som kan bidra til å løse de utfordringene Norge står overfor ved inngangen til et nytt årtusen.




 Det blir replikkordskifte.




 Statsministerens redegjørelse inneholdt som ventet en god del selvskryt, men også mange betraktninger og synspunkter jeg fullt ut deler, og de viser at sentrum og Arbeiderpartiet på mange områder har felles politiske mål. Derimot sa statsministeren lite om det jeg mener er et av landets hovedproblemer, nemlig at vi har en regjering som på stadig flere områder administrerer en politikk den egentlig er uenig i. Det gjelder Europa-politikken, det gjelder Schengen-avtalen, veterinæravtalen, vår framtidige bankstruktur, og det gjelder stadig flere områder innenfor miljø- og energipolitikken. Av dette blir det ikke lederskap, det blir ikke en regjering som regjerer, men det blir en regjering som administrerer en politikk den selv ikke er enig i. Er statsministeren enig i at dette er et problem?




 Jeg er ikke enig i Arbeiderpartiets nye parlamentariske leders beskrivelse. La meg for øvrig først få lov til å gratulere ham med nye oppgaver. Jeg ønsker velkommen til samarbeid der hvor det er naturlig – som også Stoltenberg påpekte at det kan være på noen områder – og til konfrontasjoner, hvor det er nødvendig. Men den karakteristikken som Stoltenberg nå gir av Regjeringen, er jo feilaktig. Og den blir ikke riktigere dess flere ganger opposisjonen gjentar den. 




Som jeg sa i min innledning: Regjeringen står seg godt også i forhold til regjeringer Stoltenberg selv har sittet i, når det gjelder å få gjennomslag for vår politikk. Jeg har ikke tid til nå å gå gjennom listen over de saker vi har fått igjennom – vist lederskap, vist vei. Jeg får bare for korthets skyld vise til dette politiske regnskapet, hvor vi har sammenholdt det vi har gjort, med det vi lovte på Voksenåsen i Voksenåserklæringen. Den står seg godt. Det blir ikke riktigere om opposisjonen gjentar at vi bare administrerer.




 Jeg takker for de vennlige ordene fra statsministeren, og kan gjengjelde med at vi er interessert i samarbeid. Det er mange områder hvor vi har felles standpunkt, og ikke minst gjelder det innenfor bl.a. fordelingspolitikken. 




Men jeg følte ikke at statsministeren på noen måte svarte på det som var hovedpoenget, og det henger jo selvfølgelig sammen med at vi har en enestående svak regjering. Det er riktig at vi har hatt mindretallsregjeringer før, men det er svært lenge siden vi har hatt en regjering som har hatt et så svakt parlamentarisk grunnlag i Stortinget, og som ikke på noen måte ønsker å etablere faste samarbeidsmønstre, men som har gjort det til en dyd å ikke ha noen faste samarbeidspartnere. Og da får vi en regjering som ikke driver igjennom saker den tror på, men derimot må drive med saker den ikke tror på. Det skaper en vingling, det skaper en politikk der vi det ene året får en politikk i den ene retningen, og det andre året i den andre retningen. Og det er altså det problemet jeg føler at statsministeren ikke fullt ut tar innover seg.




 For det første syns jeg det er interessant å høre – akkurat i disse dager – at Arbeiderpartiets parlamentariske leder uttrykker den store interessen for å samarbeide med sentrum. I den aktuelle gasskraftsaken har jo Stoltenberg lenket seg til Høyre og sier konsekvent nei til enhver invitasjon fra sentrumspartiene om å gå inn i et samarbeid for miljøets skyld for å hindre at vi skal få sterkt forurensende gasskraftverk før vi har et kvotesystem og før vi har ny teknologi på plass. Det er jo det Stoltenberg går inn for, at det skal være fritt fram for utslipp i den perioden. 




Så sier han at det er en enestående svak regjering. Jeg gjentar: Det blir ikke riktigere om det gjentas. Regjeringen står seg godt i forhold til tidligere mindretallsregjeringer, selv om de formelt hadde noen flere representanter bak seg. Det kunne være interessant å stille et spørsmål tilbake til Stoltenberg, siden han etterlyser et fast parlamentarisk grunnlag. Stoltenberg har jo ambisjon om å bli statsminister. Tar han sikte på å få et fast parlamentarisk flertallsgrunnlag her i Stortinget, slik hans forgjenger Jagland kunne oppfattes? Vil Stoltenberg ikke søke regjeringsmakt før han har et flertall i Stortinget bak seg?




 Nå skal altså spørsmålene rettes til statsministeren i denne runden, så jeg beklager at det ikke er anledning for statsministeren …




Kanskje presidenten da kan stryke spørsmålstegnet (Munterhet i salen)




 Ønsker Stoltenberg flere replikker?




 Ja, president. 




Jeg merker meg at statsministeren er veldig fornøyd med sin egen regjering og mener at han får gjennomført veldig mange saker han er veldig fornøyd med. Men det er også stadig færre velgere som er enig med statsministeren, og det merker jeg meg. 




For øvrig skal jeg svare i replikkrunden etter mitt innlegg. Men statsministeren brakte inn gasskraftverk, og den saken handler ikke om hvem som er for miljøet, den handler om hvordan vi raskest får en mer miljøvennlig energiforsyning. Det som er Regjeringens opplegg, er å gjøre oss stadig mer avhengig av veldig sterkt forurensende import, og å legge opp en politikk som gjør at vi saktere kommer til å utvikle ny teknologi. Vi går for en politikk der vi tar i bruk gass, raskere får utviklet ny teknologi og dermed reduserer de totale utslippene av klimagasser. Det er ikke noe bare Arbeiderpartiet sier, men det sier også våre fremste faginstanser, som Norges vassdrags- og energiverk, SFT og SINTEF. Mener statsministeren at f.eks. NVE tar feil når de sier at gasskraft vil redusere de totale utslippene?




 Nå er det ganske dristig av Stoltenberg å ta bl.a. SFT til inntekt for sitt syn. I fjor på denne tid avgjorde SFT utslippstillatelsen for de omstridte gasskraftverk, med strenge utslippskrav. Da uttalte Stoltenberg at han var fornøyd med avgjørelsen, også at det var strenge utslippskrav. Ett år etterpå vil han oppheve disse utslippskravene. Hva er grunnen til det? Det har jo ikke skjedd noe avgjørende nytt på det året. 




Så snakker han om å importere forurensende energi fra andre land. Ja, skal vi være sikker på at det å starte forurensning i Norge fører til reduksjon av forurensning i andre land, må vi ha et kvotesystem på plass. Det har vi ikke. Det er derfor vi har rakt hånden ut til Arbeiderpartiet. Selv om vi helst ville bruke avgifter istedenfor kvoter, så har vi sagt ok, vi kan være med på et kvotesystem, men kan dere da i hvert fall vente med å starte forurensende gasskraftverk til vi har det på plass? Selv det har Arbeiderpartiet foreløpig ikke vært interessert i å diskutere.




 Jeg merker meg at statsministeren fortsetter å stille spørsmål til meg og ikke svarer på mine spørsmål til ham. Jeg spurte: Er du enig med NVE i at de totale utslippene går ned? Dessuten er det slik at SFT, Statens forurensningstilsyn, også har gått god for hovedkonklusjonen, nemlig at utslippene blir lavere med gasskraftverk enn uten. Men så sier de at de blir enda lavere hvis vi får CO2-frie gasskraftverk, og det behøver man ikke være forsker for å forstå. Det skjønner alle. Men du svarer ikke på hovedspørsmålet, nemlig at de fremste faginstansene har dokumentert at utslippene blir lavere med vårt opplegg enn med opplegget fra Regjeringen, som i virkeligheten er å basere seg på stadig mer omfattende import, og det er ikke vindmøller de blåser opp i våre naboland, men det er kull- og oljefyrt kraft i all hovedsak. Går utslippene opp eller ned?




 Jeg tror man skal være litt forsiktig med å bruke uttrykk som at de «har dokumentert». De uttalelsene som er avgitt, både fra NVE og SFT, er relativt nyanserte og ikke så kategoriske som det Stoltenberg nå gir inntrykk av.




Den dagen vi har et kvotesystem på plass, kan vi være sikker på at økte utslipp i Norge kan bety reduserte utslipp enten i andre deler av vårt land, i andre næringer, eller i andre land. Så lenge vi ikke har et kvotesystem på plass, har vi ingen garanti for det, absolutt ingen garanti. Jeg mener også at det vil redusere presset på næringslivet til å utvikle forurensningsfrie gasskraftverk hvis vi lar dem få lov til å begynne med sterkt forurensende gasskraftverk.




Vi har rakt ut en hånd til Arbeiderpartiet, og Stoltenberg sier han er interessert i å samarbeide med sentrumspartiene. Vi har rakt ut en hånd og spurt: Kan vi sette oss ned og se hvordan vi i fellesskap, ut fra ulike ståsted, kan finne fram til en løsning som hindrer unødvendig forurensning, sikrer en miljøvennlig gasskraftpolitikk? Det sier Arbeiderpartiet konsekvent nei til.




 Neste replikk er fra Jan Petersen.




 Jeg er glad for at statsministeren konsentrerte seg om et meget viktig spørsmål, nemlig: Hva skal vi leve av etter oljen? Jeg er litt mindre glad for det han sa, for jeg er ikke sikker på om Regjeringen har de nødvendige grep på det som skal gjøres i en verden i rask forandring.




En av de tingene som helt åpenbart må gjøres, er å forbedre det norske skolesystemet og det norske undervisningssystemet. Det statsministeren antydet, er jo bare flikking. Hvor er det blitt av en forbedring av tiltak overfor lærerne? Hvor er det blitt av spørsmålet om økt økonomisk satsing, som bl.a. Regjeringens avtale med Arbeiderpartiet satte en sperre for? Hvor er det blitt av engasjementet for skolens innhold når det f.eks. gjelder å forbedre yrkesutdanningen, sørge for at det blir større valgfrihet, en kraftsats for dem som har lese- og regneproblemer? Kort sagt: Hvorfor er statsministeren så fornøyd med situasjonen at han bare legger frem forslag om flikking? Det er tross alt viktige velferdsspørsmål som blir avgjort av dette.




 Jeg er glad for at Petersen tok opp de langsiktige utfordringer som går på hva vi skal leve av etter oljen, som jeg også prøvde å konsentrere en god del av min redegjørelse om. Vi er enige om, tror jeg, at utdanning, forskning og nyskaping er nøkkelbegrep for å få et fundament også for den tid som kommer når oljeinntektene begynner å synke. 




Men jeg kan ikke være enig i at vi bare driver med flikking i skolepolitikken. Jeg er klar over at noen i opposisjonen har foreslått en god del større beløp til ulike skolepolitiske tiltak. Jeg skal ikke ta opp en debatt om hva det har gått ut over, men på noen områder syns jeg det har vært temmelig ille med den budsjettinndekningen som har vært. Vi har lagt fram en rekrutteringsmelding, som drøftes i komiteen i disse dager, hvor jeg håper det kan bli brei enighet om en god del tiltak. Vi har lagt fram en pakke for styrking av IKT i skolen, som kanskje er noe av det viktigste. Vi har lagt inn bedre ordninger for lærere når det gjelder etterutdanning, hospitering i næringslivet. Vi diskuterer gjerne med Høyre og andre partier ytterligere tiltak.




 Jeg går ut fra at statsministeren ikke er spesielt overrasket over at jeg ikke synes dette var noe særlig offensivt svar, for det ligger jo ikke noen nye initiativ i det han har lagt frem i dag. 




La meg så gå over til gasskraft, fordi han besvarte jo ikke Stoltenbergs spørsmål på en skikkelig måte. Det å ta i bruk gasskraft i dag er god miljøpolitikk. Det vil få de europeiske utslippene nedover. Statsministeren er vel egentlig fanget inn i egen retorikk når han er så opptatt av hva som er fremtidsrettet. Da er mitt spørsmål: Er det egentlig så fremtidsrettet når statsministeren fortsatt ønsker å basere seg på dansk kullkraft, fortsatt ønsker å basere seg på at vi skal selge gass til utlandet og så importere strømmen tilbake igjen? Hva er moralen i at vi selger kull til utlandet, at vi lar andre forurense, og så importerer strømmen tilbake igjen, når vi selv kunne bidra ved å ta i bruk egne ressurser?




 Opposisjonen, og nå Høyre, har det forunderlige resonnement at bare vi øker forurensningen i Norge med noe som kanskje blir et sted tilsvarende halvparten eller hele den norske bilparken, vil forurensningene gå minst like mye ned ute i Europa. Det har vi ingen sikkerhet for, og det er nettopp derfor vi vil utvikle et kvotesystem for å få kontroll med det.




Når det gjelder dansk kullkraft, har vi som kjent nå et fritt energimarked i Norden. Vi leste i pressen for en tid tilbake at spørsmålet om hvorvidt danske kullkraftverk kommer til å fortsette eller ikke, ikke blir avgjort av om vi bygger sterkt forurensende gasskraftverk i Norge. Det forundrer meg at man ikke har tid til å vente på at vi får et kvotesystem nasjonalt eller internasjonalt – og nasjonalt kan det være ganske nært i tid – men på død og liv har slikt hastverk at en må åpne for sterkt forurensende gasskraftverk.




Det er ikke noe vanskelig å besvare det: Simpelthen fordi vi ønsker å få de europeiske utslipp ned nå, og det er det statsministeren ikke ønsker å bidra til. Det er bare Norge som ser gasskraftverk som et problem. I Europa er dette en av løsningene på forurensningsspørsmålet, og det er det som er kjernen. 




Regjeringen har sagt at den er en slags form for tyngdepunkt, selv om jeg synes det også er ganske interessant når statsministeren nå sier at Voksenåserklæringen langt på vei er uttømt som et politisk arsenal. Vi har jo nå svært mange viktige, store saker vi står overfor, hvor det ikke er noen veiledning å hente der. 




Men det vi også ser med Regjeringen, er at den har liten aktiv sondering. Vi har f.eks. ikke hørt noe fra Regjeringen på det året vårt gasskraftforslag har ligget inne. Derfor er mitt spørsmål om vi nå kan vente en endret stil når det gjelder sonderinger fra Regjeringens side, og ikke minst tror jeg svært mange borgerlige velgere er innstilt på å vite, etter at Regjeringen vendte Høyre ryggen i fjor høst: Kan borgerlige velgere vente seg et initiativ fra Bondeviks side når det gjelder et tettere borgerlig samarbeid?




Siden Petersen begynte med gasskraftverk en gang til, har jeg lyst til å nevne et parallelt eksempel. Jeg tror ikke at å bygge forurensende gasskraftverk er det som fremmer miljøvennlig gasskraftverk. For noen år tilbake var det et problem med brenning av gass, såkalt fakling, på den norske kontinentalsokkelen. Det innførte vi i praksis et forbud mot. Det var med på å fremtvinge en ny teknologi. Jeg tror vi nå bør si nei til sterkt forurensende gasskraftverk. Det tror jeg vil være et incitament til å få forurensningsfrie gasskraftverk.




Hvis Høyre har følt eller føler på at kontakten ikke er god nok i saker hvor det er naturlig med kontakt mellom sentrumsregjeringen og Høyre, tar vi mer enn gjerne kontakt. Jeg har sagt og mener at vi ønsker et samarbeid med ulike partier på Stortinget. Vi mener at sentrum også har et spesielt fortrinn i å kunne samarbeide begge veier. 




Som statsminister i en regjering syns jeg ikke det er riktig av meg å spekulere i andre regjeringsalternativer. Regjeringsspørsmålet tror jeg partienes landsmøter våren 2001 vil avklare.




 Neste replikk kommer fra Kristin Halvorsen.




 Jeg står her med manuskriptet til Kjell Magne Bondevik, og jeg la merke til at det er én setning han hoppet over, en kort liten setning, og der står det: «Jeg er optimist.» (Munterhet i salen) Jeg regner med at det er fordi han er blitt noe mer pessimistisk i løpet av de siste timene. 




Bondevik beskriver sentrumsregjeringen som et tyngdepunkt. Men i mange sammenhenger er jo ikke Regjeringen engang et punkt når det gjelder å danne flertall i Stortinget, for de dannes utenom Regjeringen. Regjeringen blir bare et gjennomføringspunkt. Jeg har lyst til å spørre Bondevik om det er slik at sentrumsregjeringen nå ser en fordel ved å danne et fastere flertall i Stortinget som gjør at sentrum ikke må velge den ene blokken den ene dagen og den andre blokken den andre dagen, men kan satse systematisk for å oppnå noen av de visjonene som Bondevik har tatt opp i sin redegjørelse.




 Jeg er glad for at Kristin Halvorsen hjalp meg med å få fram én av de setningene av flere som jeg dessverre måtte hoppe over på grunn av tidsnød. Men jeg er absolutt optimist. Dette stod i forbindelse med hva vi skal satse på og leve av etter oljealderen, og der er jeg optimist. Jeg er også optimist når det gjelder den politiske situasjon, fordi dette er en regjering hvor samholdet er sterkt, hvor pågangsmotet er sterkt. Vi kommer selvsagt ikke lenger enn hva vi får til i et samarbeid med Stortinget. 




At Kristin Halvorsen også gjentar det de øvrige fra opposisjonen sier om at denne regjeringen ikke får noe til, blir altså ikke sannere om hun sier det på nytt, bare med andre ord. 




Når det gjelder å etablere et fastere flertall med én blokk, er jo det et uttrykk for at Kristin Halvorsen lever i den gamle toblokkstenkningen. Jeg hadde håpet at hun var en litt mer moderne politiker som ser at konfliktlinjene går langs flere dimensjoner i norsk politikk, f.eks. i miljøpolitikken, som vi nå diskuterer. Er det en toblokkstenkning der, er det høyresiden mot venstresiden? Nei, det er jo ikke det. Her har jeg skjønt at Kristin Halvorsen er på linje med sentrumspartiene. Dette er jo et uttrykk for at den gamle toblokkstenkningen som overraskende nok Kristin Halvorsen henger igjen i, er gammeldags.




 Jeg går ut fra at Bondevik skjønner hvilke problemer Regjeringen er i selv, men jeg kan jo hjelpe ham litt på vei. Hele poenget med det Regjeringen sliter med nå, er at regjeringen Bondevik har ønsket å veksle fra den ene blokken til den andre og dermed ikke har sørget for at man har forhandlet med et flertall på Stortinget som gjør at det er mulig å få gjennomslag på noen av de områdene der sentrum og SV for så vidt ikke har flertall i utgangspunktet i Stortinget. Miljøpolitikken er meget vesentlig ved det. Når Regjeringen selv har lagt opp til å kjøre slalåm mellom to blokker, kommer man seg jo heller ikke inn i en situasjon der det f.eks. er mulig å presse Arbeiderpartiet til å kjøre en mer moderne og fremtidsrettet miljøpolitikk enn det de gjør nå. 




 Jeg merker meg stadig at Kristin Halvorsen henger igjen i denne blokktenkningen. Er det ikke mulig for SV å se at norsk politikk har forandret seg? Det er ikke lenger et toblokksbilde. Det overrasker meg at SV av alle skal henge igjen i et sånt gammelt mønster, som først og fremst Arbeiderpartiet og Høyre har interesse av. SV burde jo ikke ha interesse av det.




Nei, jeg mener oppriktig at det å samarbeide med ulike partier, det som Kristin Halvorsen litt odiøst kaller å kjøre slalåm – nå er jo slalåm en viktig sport – faktisk har gitt oss stort gjennomslag. Jeg kunne gjerne begynne å liste opp de sakene vi har fått gjennomslag for. Jeg har god samvittighet for det vi har fått til i løpet av to og et halvt år. Får vi fortsette, tror jeg listen kommer til å bli lengre.




 Da er replikkordskiftet etter statsministeren omme. 




 Det forrige århundret handlet om å forvandle Norge fra et fattigsamfunn til et velferdssamfunn. Den jobben har vi klart. Våre inntekter har vokst mye raskere enn i andre vestlige industriland. Vi har tredoblet våre inntekter på 30 år. Andre europeiske land har doblet sine. Det århundret vi nå går inn i, må handle om hvordan vi skal bruke og ikke minst hvordan vi skal fordele denne store rikdommen. De politiske skillelinjene vil nettopp dreie seg om denne oppgaven. 




Vi må vokte oss mot at rikdommen gjør oss selvgode og innadvendte – at vi blir oss selv nok. Vi må vise mer toleranse og respekt for våre medmennesker, uavhengig av etnisk og kulturell bakgrunn. Vi skal ta vare på vår kulturarv, men vi må også sikre mangfoldet.




At vi er blitt rike som nasjon gjør det ikke mindre viktig å være opptatt av at godene blir rettferdig fordelt. Tvert imot – når vi samlet har større velstand enn noen gang før, blir det desto mer uakseptabelt at noen har for lite, og at vi fortsatt opplever store mangler innen grunnleggende velferdstjenester som eldreomsorg, helse og utdanning.




Det er ikke lenger slik at det er utviklingen i vår samlede materielle levestandard som avgjør om vi lever i et godt samfunn. Det avgjørende er om vi greier å fordele godene, ta vare på hverandre og stille opp for dem som har det vanskelig. Det er den største politiske utfordringen vi står overfor. En første test på vår vilje til å gjøre noe med dette vil bli behandlingen av utjamningsmeldingen nå i vårsesjonen.




Å trygge velferden handler om å trygge fellesskapets inntekter. Da må vi ha et rettferdig og godt skattesystem, uten alle de hullene som vi alltid vet at det er de med størst inntekt og størst formue som er best til å benytte seg av. Vi må arbeide for lavere skatt på arbeid og høyere skatt på forbruk.




De store inntektene vi har hatt de siste årene, skyldes i stor grad at vi tærer på en viktig del av vår nasjonalformue, oljen og gassen. Dette er ikke inntekter i vanlig forstand, vi tapper av en sparekonto. Desto viktigere er det at vi setter til side mye av pengene, slik at vi kan trygge velferden også når oljeinntektene begynner å falle. Vi må trygge folketrygden som bærebjelken i vårt velferdssamfunn. Å bygge ut vår felles velferd krever også en mer moderne og effektiv offentlig sektor som setter brukerne i sentrum.




Mange spør hva vi skal leve av når oljen tar slutt. Svaret er at det er det ingen som vet. Vi ante heller ikke for 30-40 år siden hva vi skulle leve av i dag. For noen tiår siden utelukket våre fremste geologiske eksperter at vi kunne finne olje og gass på norsk kontinentalsokkel. Oppdrettsnæringen var helt ukjent. I dag er den vår nest største eksportnæring. Langt mindre var det noen som hadde forestilt seg at noen av våre mest dynamiske bedrifter ville produsere store verdier ved hjelp av datateknologi.




Vi vet ikke i dag hva som skal være våre viktigste næringer om noen tiår. Men vi vet at vi vil være helt avhengig av kunnskap. Mer enn noe annet er det kunnskap vi skal leve av når oljen tar slutt. Derfor vil Arbeiderpartiet satse så sterkt på utdanning. Vi vil gå lenger enn Regjeringen i å bedre rekrutteringen til læreryrket, og vi vil satse mer på forskning. Bare gjennom økt satsing på forskning og utdanning kan vi utvikle en offensiv næringspolitikk og en sterk IT-industri.




Kunnskap er avgjørende også i arbeidet for et bedre miljø. Derfor gikk Arbeiderpartiet allerede i 1997 inn for å opprette egne ordninger for å støtte utviklingen av mer miljøvennlig teknologi. Sentrumsregjeringen har trappet ned denne innsatsen. Ved å ta i bruk den best tilgjengelige teknologi til å produsere kraft ved hjelp av gass kan vi redusere vårt behov for å importere sterkt forurensende kraft og bidra til at vi raskere utvikler enda mer miljøvennlige løsninger.




Det er ett fordelingsproblem som er viktigere enn noe annet. Vi må aldri glemme at nær en fjerdedel av jordens befolkning ikke får nok mat. Sult skyldes ikke at det er for lite mat. Aldri før har vi produsert mer mat pr. innbygger i verden enn i dag. Men verdens fattige mennesker har ikke råd til å kjøpe maten. Problemet er også her en urettferdig fordeling av godene.




Vi er rikere enn noensinne, men vi blir et fattigere samfunn hvis vi ikke greier å ta vare på solidariteten og fellesskapet.




 Det blir replikkordskifte.




 La meg også få lov til å gratulere Jens Stoltenberg med utnevnelsen til statsministerkandidat og parlamentarisk leder. I denne sammenhengen er det flere av oss som har undret oss på om en ny parlamentarisk leder kan bety en modernisering av Arbeiderpartiets politikk, eller om det bare er et nytt ansikt som skal stå for nøyaktig den samme politikk som har vært i den senere tid. Vi har mange merket oss at i andre land har det skjedd en modernisering, særlig i Tyskland og England. 




Det skulle vært interessant å høre om Jens Stoltenberg fortsatt vil stå på politikken med høye skatter og avgifter og ingen lovfestede rettigheter for eldre og syke til nødvendig behandling og hjelp, og om han vil fortsette den snillistiske kriminalpolitikk hvor man tar mer hensyn til de kriminelle enn til ofrene.




 Hver gang Carl I. Hagen snakker om modernisering av Arbeiderpartiet, mener han at vi skal legge oss til høyre og adoptere Fremskrittspartiets politikk. Og hvis man med modernisering mener det, er svaret et klart nei. Jeg vil ikke legge opp til en politikk der vi adopterer Fremskrittspartiets politikk. 




Men hvis man med modernisering mener at Arbeiderpartiet skal ta innover seg de nye utfordringer, de nye oppgaver, og ta fatt i dem, er svaret selvsagt ja. Men det er ikke noe nytt, det har Arbeiderpartiet gjort gang på gang. Gjennom mange tiår har vi tatt tak i nye utfordringer og løst dem. Og Arbeiderpartiet er ikke et enmannsforetak slik Fremskrittspartiet til tider kan virke som, Arbeiderpartiet er et stort parti med demokratiske beslutninger der vi sammen utformer politikken. Og politikken blir ikke noen annen av at vi har en litt annerledes arbeidsdeling i toppen.




 Jeg skulle ønske det var slik som Jens Stoltenberg og andre later som det er i Fremskrittspartiet – men det er nok ikke det. (Munterhet i salen)




I gamle dager var det slik at Arbeiderpartiet var opptatt av vanlige folks ve og vel i hverdagslivet. Jens Stoltenberg og Arbeiderpartiet ser ut til å ha forlatt dette, hvis det ikke er blitt noen endringer. Og det jeg tenker på, er: Fortsatt har Norge, verdens rikeste land når Stoltenberg og Bondevik er i utlandet, store problemer med helsevesenet på grunn av mangel på penger til regionalsykehusene og sentralsykehusene, som trenger nytt utstyr og bedre ressurser til å utnytte de sykepleiere og leger de har, vår eldreomsorg har store problemer med mangel på utstyr, mangel på personell, og det er ingen lovfestede rettigheter for vanlige mennesker, og det er i vårt land utrygghetsfølelse blant vanlige folk når det gjelder veksten i kriminalitet. Arbeiderpartiet har ikke gjort noe med det. Vil det bli noe bedre med Jens Stoltenberg?




 Representanten Hagen sier han er bekymret for vanlige folk. Det er det grunn til å være. Det er mange mennesker som har det vanskelig, men samtidig er det slik at vanlige folk aldri har hatt det bedre i Norge enn i dag, og Arbeiderpartiet har styrt mesteparten av tiden. Så det kan jo ikke være slik at det partiet som er ansvarlig for mye av den samfunnsutviklingen vi har sett, ikke er opptatt av vanlige folk, når vanlige folk faktisk har fått det vesentlig bedre. Vi satser på eldreomsorg, vi satser på utdanning og vi satser også i kampen mot kriminalitet. Det er trappet opp på alle de områdene i de årene Arbeiderpartiet styrte.




Det som er problemet, er at denne innsatsen koster penger over fellesskapets kasser. Det vil være en trussel mot den innsatsen, enten det gjelder eldreomsorg, syke eller gamle, å følge opp Fremskrittspartiets politikk om å gi noe sånt som 100 milliarder kr i skattelette. Da blir det mer til de som har mest, og mindre til felles velferd. Det avviser vi. Det kaller vi umoderne politikk.




 Jeg skulle gjerne hatt en bedre forklaring på hvorfor skattelettelse for folk flest, at de fikk større grad av styring med sin egen økonomi, skulle medføre at folk flest fikk det vanskeligere.




Jens Stoltenberg har når det gjelder dette, vært opptatt av fordeling. Og da har jeg lyst til å spørre: Når vi nå som nasjon er så heldig at det blir betydelig økte inntekter som følge av en høy oljepris, hvorfor er det automatikk i at det bare skal tilfalle dem som bor i dette land om 20, 30, 40 år eller er pensjonister på den tiden – hvorfor skal ikke de som nå er i dette land, få fordel av det? Hvorfor skal det være slik at vanlige norske bilister må betale Europas høyeste bensinpris? Vi har råd til å sette ned bensinavgiftene og dieselavgiftene og derved også hindre at vi får et inflasjonspress. Og vi har faktisk råd til – gjennom kjøp av utstyr og annet i utlandet, f.eks. eldreinstitusjoner – fordelingsmessig å hjelpe de som bygde opp dette landet, og ikke bare tenke på de som skal bo her i fremtiden.




 Carl I. Hagen snakker fortsatt som om vi ikke har lagt opp til å satse på eldre. Noe av det siste arbeiderpartiregjeringen gjorde før den gikk av i 1997, var å legge fram tidenes største satsing på eldreomsorg. Vi la fram et konkret utbyggingsopplegg og satte av 30 milliarder kr til en gigantisk utbygging av eldreomsorgen. Det fikk vi plass til innenfor ansvarlige økonomiske rammer, og det betyr at vi greide å gjøre det uten å få inflasjon, høy prisstigning og nedbygging av industri og konkurranseutsatt virksomhet. Det er den ansvarligheten Fremskrittspartiet totalt mangler når de både skal øke bevilgninger til alle gode formål og samtidig redusere skattene dramatisk. Det er en uansvarlig politikk, og det er en politikk som bare holder om man er veldig langt fra makt og innflytelse, slik Fremskrittspartiet er og kommer til å bli.




 Neste replikant er Einar Steensnæs.




 Det var mye i Jens Stoltenbergs innlegg som jeg satte pris på, innretningen av det, de saker han nevnte som han ville prioritere innenfor en kort tidsramme – det likte jeg.




Nå rakk han ikke å nevne de internasjonale utfordringene hva gjelder miljø, eller fattigdomsproblemet, men totalt sett syns jeg at den nyvalgte parlamentariske leder i Arbeiderpartiet hadde en innretning som jeg satte pris på.




Nå var Stoltenberg opptatt av et bredest mulig parlamentarisk grunnlag for en regjering. Og nå skjønner jeg jo på Arbeiderpartiet at det haster kanskje mer enn hva mange hadde trodd, med å komme i regjeringsposisjon. Jeg er klar over at 65 representanter er mer enn 42 representanter, like fullt er det altså en mindretallsregjering Arbeiderpartiet i så fall må basere seg på. Og jeg vil gjerne spørre Stoltenberg: Hvilket bredt parlamentarisk grunnlag ser Jens Stoltenberg for seg for at han skal kunne danne en mer handlekraftig regjering som har et bredere grunnlag i Stortinget, og på den måten bedre sikre en gjennomføring av hans politikk?




 Nå har ikke Arbeiderpartiet noen umiddelbare planer om å danne regjering. Det vi har umiddelbare planer om, er å få flertall for vår politikk på et viktig område, nemlig å få flertall for å ta i bruk gass i Norge istedenfor å importere stadig mer sterkt forurensende kraft fra våre naboland. Hvis det blir et regjeringsproblem, er det ikke vi som tar initiativet til det, men det er Regjeringen. Og for Regjeringen er det ingen kunst å unngå regjeringskrise, det er jo bare å bli sittende og akseptere enda et nederlag, og det har jo Regjeringen god erfaring med, og det er en øvelse de behersker godt. Så hvis dette blir er problem i forhold til regjering, så er det ikke vi som tar initiativet, da er det i tilfelle Regjeringen som tar initiativet. Velger man å sitte, er det altså ikke noen problemstilling, i hvert fall ikke på denne siden av valget.




Vi har flere ganger invitert sentrum til samarbeid, fordi vi er enig i mange av de prioriteringene sentrum gjør, og vi tror at på sikt er det mellom sentrum og Arbeiderpartiet mye felles tankegods. Men et slikt samarbeid må jo basere seg på at det også er ulikheter. Dere er f.eks. varme tilhengere av kontantstøtten, det er ikke vi. Vi er varme tilhengere av gasskraft, det er ikke dere, men vi må kunne samarbeide likevel, selv om det er saker hvor vi er uenige.




Jeg har merket meg ulike uttalelser fra Arbeiderpartiet når det gjelder kontantstøtten. Kontantstøtten var jo en årsak til at Arbeiderpartiet parkerte seg selv fullstendig på sidelinjen i et par år, før de endelig bestemte seg for å legge denne steinen til side. 




Vi hadde trodd at kontantstøtten nå var endelig avklart i Arbeiderpartiet, men en del uttalelser fra Arbeiderpartiets kvinnebevegelse kan tyde på at så ikke er tilfellet. Dette skaper en ny usikkerhet hos alle dem som nå planlegger barneomsorg, og som er avhengig av stabilitet i de ordninger som er innført. Jeg synes Stoltenberg skulle benytte denne anledningen til å avklare om det er slik at Arbeiderpartiet nå har akseptert det flertall det er i Stortinget for denne viktige ordningen som kontantstøtten innebærer.




Jeg mener Steensnæs gjør det litt vanskeligere enn det faktisk er. 




Arbeiderpartiet er ikke tilhenger av dagens kontantstøtte, slik den er vedtatt av flertallet i Stortinget. Men samtidig har vi gjort det klart, ikke minst gjennom budsjettforliket i fjor høst, at den ikke skal blokkere ethvert samarbeid om budsjettet dersom vi får nok gjennomslag på andre områder. Og hovedgrunnen til at vi var villig til å stemme for 3 milliarder kr til en ordning vi fortsatt ikke synes er god, var at vi følte at vi fikk gjennomslag på andre viktige områder. Slik er det når man må lage kompromisser. Og jeg regner med f.eks. at Kristelig Folkepartifortsatt er motstander av selvbestemt abort, selv om de sitter i en regjering som administrerer abortloven. Det er slik det må være når man ikke oppnår flertall for det som er ens primære standpunkter. Der har vi i praksis vist at vi kan samarbeide, selv om vi fortsatt synes at det er andre måter det er bedre å støtte barnefamiliene på enn med dagens kontantstøtteordning.




Nå vet vi at Stoltenberg er lei av at vi siterer fra hans pressemelding fra januar i fjor om SFTs utslippstillatelse. Men dette handler faktisk også om troverdighet og sammenheng i klimapolitikken. 




Han sa for et år siden: Arbeiderpartiet er glad for at det stilles strenge miljøkrav i tillatelsen fra SFT ved bygging av gasskraftverk. Han sa også: Det er et absolutt og ufravikelig krav til bruk av naturgass i Norge at dette kan innordnes i våre internasjonale klimaforpliktelser. Og endelig: Jeg regner med at bygging av gasskraftverk ikke vil skje før det er avklart om det er mulig å bygge verk der CO2-utslippene langt på vei fjernes.




Hvilke av disse uttalelsene står Jens Stoltenberg fremdeles ved?




Svaret er: samtlige. 




Det Einar Steensnæs utmerket godt vet, som jeg også forklarte i detalj, er følgende: Da vi sa at man ikke skulle investere i gasskraftverk før det var avklart om man kunne ta ny teknologi i bruk, var det fordi Hydro hadde lansert et helt nytt konsept noen måneder i forveien. Da var det usikkerhet ved om vi skulle gå videre med de opprinnelige planene. Jeg sa nei, vi bør vente til Hydro har avklart om opplegget deres kan gjennomføres. Noen måneder etterpå sa Hydro: Nei, det lar seg ikke gjennomføre. Vel, da mener vi at vi skal gå videre med de opprinnelige planene. Det mener jeg med all rimelighet regjeringspartiene nå snart må forstå henspeilte på ett, konkret forslag som Hydro har satt til side, og Hydro sier nå at de tror vi raskere får ny og bedre teknologi dersom vi kommer i gang med å ta i bruk den best tilgjengelige teknologien som i dag finnes. 




Det er dere som er sinker i klimaarbeidet, og det er dere som har snudd totalt rundt, fordi dere så sent som i fjor høst var mot å satse mer på CO2-fri gasskraft. Dere har faktisk redusert bevilgningene til CO2-fri gasskraftforskning i årets budsjett. 




Sammen med Arbeiderpartiet.




Nei. Det er feil. 




 Neste replikant er Jan Petersen.




Kan jeg rette en åpenbar misforståelse?




 Nei, det er ikke anledning til det.




Det er ikke noen tvil om at det at Jens Stoltenberg har tatt over som parlamentarisk leder – jeg har gratulert ham før, men jeg gjør det gjerne igjen – har utløst atskillig forventning om endring i Arbeiderpartiets linje. Jeg har lyst til å spørre om et par av de mulige endringene.




En av dem, som er overmoden, gjelder skole- og utdannelsesområdet, hvor Stoltenberg i sitt innlegg nå interessant nok sa at han ønsket å gå lenger enn Regjeringen når det gjaldt tiltak for å sørge for at unge mennesker satser på læreryrket. Ja, det må være ganske mye lenger enn Regjeringen, for dette er selve kjernen i skoleutfordringen akkurat nå.




Men på et annet området er det også et forbedringspotensial: Arbeiderpartiet må komme bort fra sin A4-skole, som er for lite tilpasset den enkelte elev, og sørge for en bedre tilpasset yrkesutdannelse, fordypning, valgfag i ungdomsskolen og ikke minst en skikkelig satsing for dem som har lese- og skriveferdigheter. Spørsmålet er: På hvilke områder vil Arbeiderpartiet nå foreta en endring av sin skolepolitikk?




Det er mange av oss som ikke har hatt, og etter hvert har fått, lese- og skriveferdigheter. Det vil vi gjerne satse på at flere skal få, og det er vi tilhengere av, også i Arbeiderpartiet. 




Men det vi har gjort, er for det første i forbindelse med rekrutteringsmeldingen å legge fram svært mange konkrete forslag til hvordan vi kan styrke lærerrekrutteringen, som kanskje er kjernespørsmålet i forhold til det å styrke kvaliteten og nivået i skolen. Det har vi gjort, knyttet til bl.a. tiltak når det gjelder kompetanseheving. Vi har også noen formuleringer om lønn, som Lærerlaget sa de ikke var helt fornøyd med, men som de mente var et skritt i riktig retning. Der har vi lagt fram en pakke på ganske mange penger for å styrke lærerrekrutteringen, som et nøkkelsvar i forhold til hvordan vi skal få større innsats i forhold til utdanning. 




Det er ikke noen tvil om at selve lærerrekrutteringen er kjernen, og derfor må det være substansielle, skikkelige tiltak som gjør at unge mennesker nå føler tiltro til å gå inn i yrket. Det er det det hele dreier seg om. 




Men det er et annet spørsmål som er berørt, som dreier seg om Stoltenbergs uttalelser om skatt, hvor han har bekjent seg til et høyt skattenivå. Sentralbanksjefen kom i forrige uke med en ganske kraftig advarsel mot å tro at man kan skatte seg til velferd. Han advarer mot økninger og peker ikke minst på at det er skattekonkurranse mellom land, og at de land som har satt ned sitt skattenivå, også har greid å tiltrekke seg aktivitet. Men Stoltenberg sender ut de motsatte signaler. Hvis det er snakk om å gi noen fordel på noen områder, må man for all del sørge for å ta igjen på andre områder, slik at man holder et høyt nivå. Det man da fort kan gjøre, er simpelthen å være med på å sage over den grenen man sitter på, på grunn av den internasjonale skattekonkurranse. Betyr det rett og slett at på dette området blir alt ved det gamle i Arbeiderpartiet?




Først vil jeg takke for at Jan Petersen siterte meg helt riktig. Jeg har gått inn for å ha et fortsatt høyt skattenivå, altså skatt på nivå med det vi har i dag av nasjonalproduktet, mens andre har utlagt det som at jeg har gått inn for et høyere skattenivå. Det har ikke Arbeiderpartiet lagt opp til i sitt program, heller ikke i langtidsprogrammet som vi la fram i 1997. 




Når vi forsvarer et høyt skattenivå, er det fordi vi ser at det er store uløste oppgaver f.eks. innenfor skole – som var det forrige spørsmålet. Det koster fort noen milliarder. Vi vet at vi bruker omtrent 5 milliarder kr mer i året bare for å opprettholde folketrygdens ytelser. Vi vet at vi får en aldrende befolkning som vil kreve mer helse og mer omsorg. Da mener vi det simpelthen er uansvarlig, slik Høyre legger opp til, å love omfattende skattelettelser, da blir det mindre penger til velferd. Det er ikke privat nød som er hovedproblemet i Norge i dag, det er mangel på offentlige velferdstjenester som er hovedproblemet.




Det som er Høyres problem, er at de både er for lavere skatter og for å gi mer til de fleste gode formål, og samtidig ønsker de en ansvarlig finanspolitikk. Det går ikke i hop.




Det som er problemet med Arbeiderpartiets skattepolitikk, er at de ikke har fantasi til å se at et høyt skattenivå går ut over verdiskapingen og på den måten er med på å ta vekk noe av grunnlaget for velferdsstaten. Det er det problemet som ikke minst sentralbanksjefen påpeker.




Men det er et annet viktig område som vi kan gå inn i for å sikre velferden, og det må sørges for flere ressurser både til omsorg og undervisning. Men det man da må gjøre, er å gå inn med ganske klar politikk for å endre offentlig forvaltning og sørge for reformer i det offentlige. Det gjelder f.eks. å få vekk ett av våre tre forvaltningsnivåer, det gjelder færre reguleringer å administrere, det gjelder vilje til å ta på seg færre oppgaver, det gjelder vilje til tjenesteutsetting og privatisering, og det gjelder vilje til – fordi arbeidskraft er et problem – å tillate arbeidsinnvandring. Men på disse områdene sier altså Jens Stoltenberg i sitt tiltredelsesintervju bare at han ønsker flere ansatte i det offentlige, og det er ikke svaret på spørsmålet, for han må ta et oppgjør med særinteresser, som f.eks. viktige fagforeningsinteresser. Er han villig til det?




 Høyre og Jan Petersen er 

mo

t flere ansatte i offentlig sektor, men 

for

 flere lærere, 

for 

flere sykepleiere, 

for

 flere leger og 

for

 flere ansatte innenfor de fleste offentlige tjenesteområder. Det er der det igjen er litt mangel på samsvar mellom retorikken og handlingen i det Høyre står for. 




Og så er det en gammel borgerlig myte at høyt skattenivå fører til lav vekst. Hvis skattene er fornuftig utformet, lave skattesatser på et bredt skattegrunnlag, kan vi få veldig sterk vekst med et skattenivå på det nivået vi har i Norge i dag. Nå er f.eks. Sverige fremhevet som et av de fremste IT-land i verden, et av de land som virkelig har greid å få fart i sin IT-industri. Det er jo slik at Sverige har høyere skattenivå enn Norge. Finland fremheves som et utmerket land – Nokia, en fantastisk bedrift, en fantastisk nyskapning, alt det Høyre gjerne vil ha i Norge. Finland har like høye skatter som Norge. Så det er en veldig merkelig økonomisk teori og dårlig økonomisk empiri å si at et godt høyt skattesystem fører til lav vekst – tvert imot. 




 Neste replikk er fra Johan J. Jakobsen.




 La meg for ordens skyld opplyse at jeg for min del for lengst har gratulert Jens Stoltenberg med den nye verdigheten. 




Jeg la merke til at Stoltenberg i sitt innlegg la vekt på mulighetene for å samarbeide om velferdsoppgavene med sentrumspartiene, og han nevnte helt konkret utjevningsmeldingen. En viktig del av utjevningsstrategien går bl.a. på dette med rettferdig beskatning, sosialt nettverk og boligbygging – for å nevne noen enkelte saker. Dette er saker som også er knyttet til budsjettet som vi skal behandle til høsten, og da blir det et interessant spørsmål: Er det slik at Arbeiderpartiet også til høsten er innstilt på å akseptere kontantstøtten som et grunnlag for forhandlinger om et eventuelt budsjett? Og så ber jeg om at statsministerkandidaten for Arbeiderpartiet ikke tar det ille opp at det lå implisitt i spørsmålet at det er Gudmund Restad som skal legge fram budsjettet til høsten. 




 Først er det opp til Regjeringen å avgjøre om denne gasskraftsaken blir et problem for Regjeringen. Vi har lagt fram vår politikk, og det er Regjeringen som har tatt opp regjeringsspørsmålet. 




Når det gjelder om vi kan akseptere kontantstøtten som et grunnlag for forhandlinger, er svaret ja, i den forstand at det gjorde vi i fjor høst, og det har vi vært åpne for å gjøre igjen, hvis vi får gjennomslag for andre viktige deler av vår politikk. For eksempel var det slik at når vi kunne akseptere kontantstøtten i fjor høst, hang det sammen med at vi fikk mer til kommunene, mer til helse, mer til omsorg, men også at vi faktisk fikk lavere skatt på de laveste arbeidsinntektene, både fordi det kan bidra til mer rettferdig fordeling og fordi vi tror at det kan bidra til en mer dynamisk økonomi eller faktisk øke tilbudet av arbeidskraft, som er noe av det som nå er viktigst i norsk økonomi. 




 For å bringe oss tilbake til den aktuelle saken som opptar de fleste i Stortinget i dag, nemlig spørsmålet om bygging av gasskraftverk: Problemet med Arbeiderpartiets standpunkt er at det ennå ikke er etablert et internasjonalt kvotesystem. Det vil ennå ta ganske mange år før det er aktuelt. Men så vil jeg minne Stoltenberg på at da Regjeringen la fram sin Kyoto-melding, var Arbeiderpartiet og Stoltenberg i innstillingen til denne meldingen positive til et nasjonalt kvotesystem i påvente av et internasjonalt system. Mitt spørsmål til Arbeiderpartiets parlamentariske leder blir derfor: Er Jens Stoltenberg fortsatt positiv til at det blir etablert et slikt nasjonalt kvotesystem som kan gjøres operativt fra årsskiftet 2001-2002? 




 Først vil jeg komme med en betraktning, og det er at Arbeiderpartiet har vært tilhenger av kvoter, de såkalte Kyoto-mekanismene, som går ut på at land kan gå sammen om å gjennomføre utslippsreduksjoner, helt siden Kyoto-prosessen og Rio-konferansen startet på slutten av 1980-tallet/begynnelsen av 1990-tallet. Da var sentrumspartiene mot det. De mente det nærmest var umoralsk at man skulle investere i rensetiltak i andre land og på den måten kunne gjennomføre sine miljøforpliktelser gjennom å kjøpe kvoter fra andre land. Det var altså Senterpartiet direkte motstander av. Nå gjør de dette med kvoter til hovedpoenget i sin klimapolitikk, og det er vi veldig glad for, det er en oppfølging av Arbeiderpartiets politikk, akkurat som satsing på CO2-frie gasskraftverk også er en flott snuoperasjon fra sentrum og oppfølging av Arbeiderpartiets politikk. Vi mener nøyaktig det samme om kvoter nå som i fjor, i motsetning til sentrum, og det betyr at vi er for det nasjonale kvotesystemet slik det er beskrevet, bl.a. ved at det må knyttes til et internasjonalt system. 




 Neste replikant er Kristin Halvorsen.




 Det ligger to saker i Stortinget nå som kan føre til regjeringskrise i løpet av ganske kort tid. Jeg skal ikke spørre Stoltenberg om innholdet i gasskraftverksaken – der tror jeg ikke det kan bringes noe nytt til torgs – men jeg har lyst til å spørre ham om hvorfor Arbeiderpartiet kjører gasskraftverksaken så hardt som de gjør, i allianse med Høyre. Og når det gjelder den andre saken, nemlig saken om IT-Fornebu: Hvorfor kjører Arbeiderpartiet den saken så hardt som de gjør, i allianse med Fremskrittspartiet? Hvis det skulle bli regjeringskrise på noen av disse sakene, oppnår Arbeiderpartiet ingen annen situasjon enn den som førte til at Jagland gikk av i 1997, nemlig en uholdbar parlamentarisk situasjon der det til stadighet ble flertall mot Regjeringens politikk. Den store sporten her i huset, det spørsmålet både Høyre og Fremskrittspartiet stilte seg hver morgen, var: Hvordan kan vi påføre Regjeringen et nederlag i dag? 




 Når vi har lagt fram de forslagene og stått på de standpunktene vi har gjort i gasskraftsaken og IT Fornebu-saken, er jo det fordi vi på den måten får flertall for det vi mener er best politikk, best politikk for å fremme norsk informasjonsteknologi og best politikk for å redusere de totale utslippene av klimagasser. Det er altså dokumentert at det blir lavere utslipp ved å redusere importen fra våre naboland. Dette må vi gjøre fordi vi står for den politikken.




Så er det jo slik at det er andre som bringer opp regjeringsspørsmålet. Men mitt inntrykk er at Regjeringen er veldig opptatt av å sitte. Regjeringen har godtatt nederlag på veterinæravtalen – som mange i regjeringspartiene mente var en trussel mot folkehelsen, de har godtatt nederlag på Schengen-avtalen, som de mente kunne fremme kriminalitet og narkotikaomsetning, de har godtatt nederlag på bankstrukturen, som de mener er helt omvendt av det de opprinnelig foreslo, de har godtatt nederlag på skytefelt og på Øvre Otta, som de mente var dramatiske miljøinngrep. Og da regner jeg med at de også kan godta et nederlag til.




 Det er nettopp denne logikken som gjør at det er umulig å danne et fornuftig flertall i denne stortingssalen så en kan gå løs på noen av de viktige, langsiktige oppgavene vi må jobbe med i norsk politikk. Hvis Arbeiderpartiet fortsetter å ha den holdningen at vi vedtar det vi mener, og så hanker vi inn støtte fra Fremskrittspartiet i den ene saken, fra Høyre i den andre saken og fra sentrumsregjeringen i den tredje saken, da er vi i nøyaktig samme situasjon som i 1997. Og miljøpolitikken er et kjernepunkt her for om det fins et samarbeidsgrunnlag mellom sentrum og SV på den ene siden og Arbeiderpartiet på den andre siden.




Derfor må mitt neste spørsmål være: Er Stoltenberg enig med Jagland i at det som hadde vært mest forutsigbart og best i forhold til å planlegge langsiktig, var en sentrum-venstreallianse i norsk politikk som kunne samarbeide om de store linjene innenfor en fireårsperiode?




 Jeg er enig med Jagland – også i det spørsmålet. 




Jeg har jo sagt at jeg tror det er mellom sentrum og Arbeiderpartiet vi kan finne de beste løsningene. Men det kan jo ikke innebære at vi skal utslette vår politikk på de områdene hvor vi har standpunkter som avviker fra hverandre, som f.eks. kontantstøtte eller gasskraft. Det er jo først når vi setter oss ned og eventuelt skal diskutere et samarbeid, at vi må håndtere de sakene. Og hvis sentrum faktisk ønsket samarbeid om disse spørsmålene, noe jeg gjerne hadde vært med på å diskutere og hatt samtaler om – det er feil å si at vi har avvist alle samtaler, for vi har samtalt opptil flere ganger – så burde man ha tatt kontakt 

før 

man tok beslutningen. Regjeringen tok jo i juni 1999 en forvaltningsmessig beslutning av stor politisk og prinsipiell karakter uten å gjøre noe forsøk på å undersøke hva Stortinget mente. Og det mener jeg ikke er en samarbeidsinvitt, det er det direkte motsatte. Hvis Regjeringen da hadde kommet til Stortinget, som en så smal mindretallsregjering selvfølgelig burde gjort i en så viktig sak, kunne vi hatt en fornuftig dialog om det. Det valgte Regjeringen ikke å gjøre.




Så er det også feil at vi ikke har villet samtale med dem nå. Vi samtaler gjerne, f.eks. om satsing på CO2-fri gasskraft.




 Neste replikant er Gunnar Kvassheim.




 Jens Stoltenberg gjør et stort poeng av at Regjeringen angivelig blir styrt av Stortinget fra sak til sak. Statsministeren har på en god måte dokumentert at det ikke er tilfellet. Han har vist at Regjeringen leverer resultater, og Stoltenberg sa i sitt innlegg i dag at aldri før har vanlige folk i Norge hatt det så godt som nå – altså etter to og et halvt år med sentrumsregjeringens styre.




Men Stoltenberg har rett i at på noen områder går Regjeringen på nederlag, bl.a. gjelder det saker som Arbeiderpartiet og Fremskrittspartiet sammen finner løsninger på. Det var tilfellet da Regjeringen foreslo en liberalisering av ordningen med arbeidsinnvandring, en ordning mange småbedrifter ønsker. Arbeiderpartiet og Fremskrittspartiet har hindret en slik liberalisering.




Nå hører vi at Fremskrittspartiet og Arbeiderpartiet i takt er i ferd med å skifte syn. Spørsmålet mitt er om Stoltenberg er tilfreds med at det er sammen med Fremskrittspartiet hans parti skal finne løsning i denne type spørsmål.




 Man kan si mye om sentrumsregjeringen – og spesielt om Regjeringens minste parti, Venstre – men selvbildet er det ikke noe galt med, det er på ethvert tidspunkt opphøyd. Jeg skal ikke si mer om det.




Så til spørsmålet om arbeidsinnvandring. Her kan jeg komme med en nyhet til representanten Kvassheim, og det er at Arbeiderpartiet på sitt gruppemøte i dag har gått inn for de omlegginger og justeringer når det gjelder regulering av arbeidsinnvandring som Regjeringen har foreslått, da vi mener det er riktige tiltak fordi de bidrar til å lette forholdene for dem som ønsker å komme til Norge, og fordi en del norske bedrifter, f.eks. innenfor informasjonsbransjen, trenger det. I tillegg er det et nytt eksempel på at vi ønsker samarbeid, at vi ønsker dialog – og altså på mange områder støtter sentrumsregjeringen.




 Jeg hadde bestemt meg for å være veldig forsiktig med selvrosen, derfor nøyde jeg meg med å ta til inntekt den formuleringen som Stoltenberg selv mente betegnet situasjonen i det norske samfunnet i dag.




Når det gjelder arbeidsinnvandring, har jeg registrert den endringen som Fremskrittspartiet og Arbeiderpartiet nå foretar samtidig. Men mitt spørsmål var om det ikke var naturlig for Arbeiderpartiet på dette området å søke de liberale løsningene sammen med sentrumsregjeringen, og samtidig som sentrumsregjeringen fremmer slike forslag. Det kunne også hatt den hyggelige bieffekt at det antallet nederlag som Stoltenberg er så bekymret over, hadde blitt redusert.




Og så til slutt: Arbeiderpartiet har når det gjelder bedriftsbeskatning, hatt én type synspunkt før valg og en type synspunkt etter valg. Det som kunne vært interessant å få vite nå, var om statsministerkandidat Stoltenberg ønsker å fjerne aksjerabatten, ønsker å innskjerpe delingsmodellen og ønsker å endre regimet for rederibeskatningen.




 Først når det gjelder arbeidsinnvandring: Det er jo ikke slik at vi var mot disse forslagene da dette var oppe for et år siden, for da var det nemlig ikke forslag, da var det noen generelle betraktninger i en stortingsmelding – og vi reserverte oss mot de rent generelle betraktningene. Da de konkrete forslagene kom, støttet vi dem. Jeg var med i mange debatter i fjor hvor jeg understreket at de konkrete forslagene som var lagt fram for en arbeidsgruppe, var vi åpne for å vurdere. Så her er det sammenhengende logikk hele veien.




Når det gjelder bedriftsbeskatning, vil jeg bare si følgende: Den største skattetrusselen mot norske småbedrifter er sentrumsregjeringen, for den viktigste bedriftsskatten er skatten på alminnelig inntekt, det Regjeringen kaller kapitalskatt, men som altså er den skatten alle norske bedrifter betaler, og som på en måte er bærebjelken, hovedgrepet i skattereformen – 28 pst. flat skatt på overskudd på småbedrifter. Det har dere gang på gang foreslått å øke. Regnet i kroner er det en dramatisk mye større skatteøkning enn de skattehullene vi ønsker å tette når det gjelder delingsmodell og rederiskatt, som altså er hull som de rike kan benytte seg av, mens småbedriftene rammes av Venstres brutale skattepolitikk. (Munterhet i salen)




 Replikkordskiftet er omme.




 Jeg må si Arbeiderpartiets nye parlamentariske leder forbauser meg ganske kraftig i denne debatten. 




I sitt hovedinnlegg, og særlig i sin replikk til statsministeren, sabler han Regjeringen nord og ned og fremstiller det omtrent som en fare for samfunnet at vi har en så svak regjering, med så svakt grunnlag, og som er til de grader håpløs. Etterpå bedyrer han at han ikke på noen måte er på regjeringsjakt. Etter det han sa i sitt replikkordskifte til statsministeren, burde Jens Stoltenberg i realiteten ha plikt til å være på regjeringsjakt, det burde være en plikt han påtok seg for å fjerne den regjeringen som han sier er til de grader håpløs for samfunnet. Så her henger det ikke mye på greip det å ha en tanke som er logisk sammen med en annen.




Fremskrittspartiet kommer til å fortsette å hamre løs på nøyaktig de samme sakene som vi tror vanlige folk i dette land er sterkt opptatt av i sitt dagligliv. Jens Stoltenberg harselerer med oss på en litt ovenfra og nedad måte fordi vi vil bruke mer penger til våre regional-, sentral- og lokalsykehus, hvor direktørene nå bruker altfor mye tid på å vurdere hvordan de skal få budsjettene til å gå i hop, hvem de skal si opp og hvem de eventuelt skal si nei til å ta imot som pasienter. Det hadde vært bedre om de kunne konsentrere seg om å produsere mest mulig helsetjenester til beste for befolkningen. Man kunne også få omgjort en del av de stillingene som er deltidsstillinger på grunn av mangel på penger, for mangel på penger er ikke det som for tiden preger den norske stat. Tvert om har vi aldri hatt så god økonomi, og da burde først og fremst pleietrengende eldre og syke mennesker vite at vi vil gjøre hva som står i vår makt for at de skal få den nødvendige hjelp, eventuelt ved å importere både sykehustjenester og eldreomsorgstjenester.




Vi vet at vanlige folk er opptatt av å få ned kriminaliteten. Man ser gjengkriminaliteten. Vi vet at mange har en utrygghetsfølelse. På tross av det stemmer de øvrige partiene imot forslag etter forslag fra Fremskrittspartiet om å styrke politiet. Bare for noen dager siden stemte de imot et forslag om strengere straffer for gjengangerkriminelle, noe som ville hindret dem i å komme ut og begå ny kriminalitet. Vi kommer til å fortsette å mase om kamp mot kriminalitet, selv om vi av enkelte av våre konkurrenter blir latterliggjort. 




Vi kommer til å fortsette å snakke for en mer fornuftig og realistisk flyktning- og innvandringspolitikk til tross for forsøk på å skremme oss til taushet i denne saken. Det er rekord når det gjelder asylsøkere til Norge. Det er store problemer med bosetting, og det er store problemer med integrering. Selv om de andre ikke ser vanskelighetene, så gjør vi det. Og vi er faktisk helt enig i at det er blitt et nytt problem. Vi er enig med Gunnar Prestegård, Kristelig Folkepartis mangeårige politiker i Oslo, som når det gjelder søknad om bønnerop fra minareter ved moskeene, sier følgende:







«Det er ikke ønskelig at muslimer kaller til bønn over hele byen. Jeg er for religionsfrihet, men vi må bevare de kristne verdier som det norske samfunn er bygget på. Ethvert samfunn har sitt særpreg, det norske er preget av kristendommen. Bønnerop virker forstyrrende på kristne tradisjoner.»




Andre tar dette som et støyproblem, uten å se den utfordringen dette innebærer overfor de verdier jeg faktisk trodde statsministeren bygde sitt politiske virke på. Selvsagt skal vi ha respekt for andre. Selvsagt skal vi ha religionsfrihet. Men det er skuffende å være vitne til at Regjeringen og Kristelig Folkeparti ikke ser den utfordringen som det som enkelte kristne ledere kaller fremveksten av islam og islamske holdninger i Norge, er for det norske samfunn.




Og så til slutt når det gjelder gasskraftdebatten: Det skulle ikke vært noe vanskelig å få lønnsom vindkraftproduksjon i Norge. Hvis bare staten, slik som nå regjeringspartiene og SV legger opp til, dekker kostnadene ved etableringen av investeringen, dekker en del utgifter og lar det være igjen et omtrent gratis anlegg til noen andre, da blir det lønnsomt. Dette er ren subsidiering, og de pengene som man fra regjeringspartienes side ønsker å bruke på dette, kunne gått til flere sykehussenger og flere eldreomsorgsplasser. Det hadde vært å foretrekke.




 Det blir replikkordskifte.




 Jeg mener at en av de viktigste oppgavene vi står overfor som nasjon, er å skape toleranse og et mangfold der vi får fram det beste i hverandre, og da må vi også akseptere at folk har ulik religion, ulik kulturell bakgrunn og bor i Norge. Det er jo ikke spørsmål om vi skal ha mennesker med annen hudfarge og annen religion i Norge, men det er spørsmål om hvordan vi skal leve sammen. De holdningene Carl I. Hagen gir uttrykk for, er holdninger som skaper konflikter, motsetninger, og øker problemene med innvandring – de reduseres ikke ved at man gir uttrykk for at det er et støyproblem å ha bønnerop fra minareter. 




Det er klart at alt må reguleres, man må ta hensyn til privatlivets fred – det skjønner alle. Men det er altså slik, ifølge Mellomkirkelig Råd, at i flere muslimske land, f.eks. i Syria og Egypt, får kirkeklokkene ringe i kristne kirker. Og hvis vi da skulle være nærmest prinsipielt motstandere av bønnerop, ville det være uttrykk for en intoleranse som fremmer problemer og konflikter mellom folkegrupper i Norge. 




 Når det gjelder dette med støy, så er ikke det min argumentasjon, det har vært Regjeringens argumentasjon. Regjeringen har behandlet dette mer etter støyproblematikken enn etter det religiøse innhold i bønneropene. Og det at man over Oslo fra minareter på de over 20 moskeer etter hvert fem ganger i døgnet, som de kommer til å søke om, skal rope at de vantros barn skal bli farløse, de vantro kvinnene skal bli enker – og for muslimer er de vantro ifølge Koranen de kristne og jøder – har ingenting med å vise toleranse å gjøre. Vi skal være tolerante, slik som kristendommen tar til orde for, men som islam ikke tar til orde for. Men det å legge forholdene slik til rette at vi endrer vårt samfunn, er å være misforstått tolerant. Det er å be om alvorlige problemer om 20–30 år, istedenfor å prøve å hindre dem fra å komme gjennom å ha en fast holdning og slå fast hvilke verdier vi bygger dette landet på, og at de som er kommet hit, får tilpasse seg våre lover og regler og skikk og bruk.




 Betyr det da at Carl I. Hagen mener at det ville vært helt akseptabelt om f.eks. Egypt eller Syria begynte å nekte kirker å ringe med kirkeklokker i de landene fordi de altså ikke aksepterer 

det

?




Nå vil jeg faktisk være enig med Hagen i én ting, og det er at Regjeringen hadde en svært uheldig håndtering av dette i utgangspunktet, for da hadde jo kirkeministeren noe av den samme argumentasjonen som Carl I. Hagen, men han kom seg etter hvert.




Så vil jeg ta opp et annet spørsmål. Representanten Hagen mente at enhver statsministerkandidat nærmest hadde som plikt på ethvert tidspunkt å prøve å avsette Regjeringen. Nå mener jeg at det viktigste er valg – det er der man faktisk avgjør hva slags storting vi skal ha, og det er der vi også burde velge hvem som skal være statsminister. Men jeg har oppfattet at Carl I. Hagen og jeg nå har fått noe felles, siden landsstyret i Fremskrittspartiet har utnevnt Carl I. Hagen til statsministerkandidat. Da er det også slik at han har som plikt på ethvert tidspunkt å prøve å felle sentrumsregjeringen. Mitt inntrykk er at han driver med det motsatte.




 Først til muslimske land og forholdet til kirkeklokker. Jeg vil gjerne få lov til å understreke at det er ganske mange av de muslimske land som legger betydelige hindringer i veien for dem som er kristne, det er forfølgelse av kristne i mange muslimske land. Men det er forskjell på et ringesignal, klokkesignal, og det å rope ut en bønn. Det er nettopp det samme som vi har prøvd å hindre i KRL-faget i skolen, at det skal være forkynnelse. Det er forkynnelse som ropes ut fra minaretene om man i tillegg roper at man ønsker at de vantro, altså de kristne som bor i dette landet, skal bli farløse. Det er en ganske sterk holdning.




Og så til det siste: Forskjellen på statsministerkandidat Stoltenberg og statsministerkandidat Hagen er at Hagen ikke har rettet den knusende kritikk mot den sittende regjering som statsministerkandidat Stoltenberg har gjort. Det er den store forskjellen. Det er ingen grunn til at jeg før valget i 2001 skal gjøre noe, for jeg ønsker at den sittende regjering skal fortsette. Men Stoltenberg har altså sagt det stikk motsatte når han karakteriserer Regjeringen.




 Neste replikant er Einar Steensnæs.




 Jeg får vel starte med å gratulere Hagen som Fremskrittspartiets statsministerkandidat. Ettersom Fremskrittspartiet er landets nest største parti, synes jeg ikke det er noe unaturlig. Men nå har jeg forstått at statsministerkandidaten også kaller Kristelig Folkeparti til regjeringsbordet, og da stusset jeg nok atskillig. Jeg var glad for det kristne verdigrunnlaget som Carl I. Hagen nå markerte som grunnlag for sitt parti og for den regjering han måtte danne i en usikker fremtid, men jeg vil nok anbefale Carl I. Hagen – hvis han skal tale til misjonsfolket og til kristenfolket – å interessere seg mer for den internasjonale rettferdigheten, for det arbeidet som gjøres på misjonsmarken, for den betydelige bistanden som Norge bidrar til, og hvor Carl I. Hagens parti aldri i denne sal har bidratt til den internasjonale solidariteten som vi anser som så viktig, med vern av svake grupper og en rettferdig fordelingspolitikk. På alle disse områdene er de kristne gruppene og misjonsfolket meget engasjert. Herr Hagens parti har så langt ikke vist noe engasjement.




 Først til det første: Det er fremtiden etter 2001 som Fremskrittspartiet er opptatt av. Og vi synes faktisk at etter hvert som det er flere som er noe urolige over svake mindretallsregjeringer, lite forutsigbarhet og mangel på faste forhold, bør ansvarlige politikere på lang sikt også ha i tankene at dersom velgeroppslutningen gjør det mulig, må tradisjonelle borgerlige partier være innstilt på å samtale etter et valg hvis det skulle være et flertall av f.eks. partier som Kristelig Folkeparti, Høyre og Fremskrittspartiet – og Venstre hvis det er nødvendig for å få flertall. Da ville det være naturlig at de kom sammen og undersøkte muligheten for å finne frem til en politisk plattform for en flertallsregjering.




Det er nøkkelordet for oss – flertallsregjering. Det er det vi har sagt at vi er rede til å ta ansvar for deltakelse i. Det ville skape forutsigbare forhold. Det er noe helt annet enn det vi har når vi har mindretallsregjeringer.




 Jeg merket meg at Hagen ikke svarte på mitt spørsmål. Jeg vil gjerne være veldig konkret, og spør: Er det slik – siden Fremskrittspartiet og Hagen nå kaller Kristelig Folkeparti til et eventuelt regjeringssamarbeid – at Fremskrittspartiet har lagt om kursen og har en helt annen politikk når det gjelder bistandsarbeid, når det gjelder asyl- og flyktningpolitikken, når det gjelder miljøpolitikken, fordelingspolitikken, vern av svake grupper, alkoholpolitikken og distriktspolitikken?




 Jeg kan svare klart: Vi utformer selv vår politikk, og vi har ingen planer om å endre den på vesentlige områder. Vi vil selvsagt ha vår programbehandling, hvor dette skal gås igjennom for å se om det fortsatt er aktuelt, om det er ny informasjon. Men vi har ingen planer om det, og vi forventer heller ikke at andre partier har det. Så vidt meg bekjent, forhandlet nå sist tre partier på Voksenåsen, hvor alle måtte gi og ta. Og vi er innstilt på at i slike forhandlinger må man gi og ta, basert på det valgresultatet man har, med andre ord at de små partier ikke må få så mye gjennomslag som de større partier. Det er demokratisk tenkning.




Når det gjelder det foregående spørsmål, som jeg ikke rakk å svare på, konstaterer jeg at vi har forskjellig politikk. Men jeg konstaterer at dette med misjonering og det å overbevise andre om kristendommen, er noe man nå etter hvert i Kristelig Folkeparti har lagt til side når det gjelder forholdene i eget land, og hvor man heller snakker toleranse og åpner for den kanskje største konkurrenten, den islamske religion. Og vi har biskoper som også legger forholdene til rette for det.




Vi har nå fått presentert Fremskrittspartiet som regjeringsparti, og vi hørte for en stund siden at Carl I. Hagen på et møte formanet sine partifeller om at det å være regjeringsparti krevde en noe annen stil, mindre overdrivelse, eller større ansvarlighet, mindre populisme. Da blir det interessant å få vite av Hagen hvilke endringer vi andre vil komme til å kunne registrere når det gjelder det – skal vi kalle det – varslede hamskiftet i Fremskrittspartiet. Hvilke endringer av politisk karakter og hvilke endringer i form kan vi forvente? På hvilken måte vil vi i Stortinget kunne merke på bakgrunn av Hagens formaning til partifellene at Fremskrittspartiet nå har blitt regjeringsparti – kandidat?




Jeg trodde jeg skulle få gleden av å si at der var Jakobsen litt tidlig ute (munterhet i salen) – det er kandidat.




Jeg tror ikke Jakobsen eller noen andre i utgangspunktet kommer til å merke noen forskjell, fordi i de senere år har Fremskrittspartiet opptrådt meget ryddig, ansvarlig og seriøst, og det kommer vi til å fortsette med. Vi skal ha den samme klare tale, de samme klare løsninger og av og til også faktisk enkle løsninger. Det er bedre med enkle løsninger som virker, enn kompliserte løsninger som ikke virker. Men det jeg sa, det står jeg ved. Det er at vi er også helt bevisst på at hvis man er med i en regjering, en flertallsregjering, så får man ikke gjennomført hele sin politikk. Da må man også forsvare de deler som man måtte la andre deltagende partier få gjennom. Jeg synes det er viktig at hele Fremskrittspartiets bevegelse med over 10 000 medlemmer og over 1 000 folkevalgte er klar over de konsekvensene en endring vil kunne medføre i det daglige. Det vil vi da også forberede dem på, og jeg håper at det blir møtt med ros fra Jakobsens side.




 Neste replikant er Gunnar Kvassheim.




Arbeiderpartiets nye parlamentariske leder har blitt hilst velkommen av nestlederen i Fremskrittspartiet, som mener det er på tide at Arbeiderpartiet overtar regjeringsmakten. Carl I. Hagen har for sin del sagt at han regner med at skiftet av parlamentarisk leder fører til mer gjennomslag for fremskrittspartipolitikk. Det er mulig at Hagen har hentet inspirasjon fra miljøpolitikken, som har vært Jens Stoltenberg sitt ansvarsområde, for der har Fremskrittspartiet og Arbeiderpartiet sammen funnet løsning på store spørsmål, i konfrontasjon med miljøbevegelsen. Det kunne vært fristende å spørre etter at Hagen har hørt Stoltenberg i dagens debatt, om lysten på et regjeringsskifte har økt, og om han kan konkretisere de områder som han regner med at Fremskrittspartiet får større gjennomslag på etter at Arbeiderpartiet har skiftet parlamentarisk leder.




Jeg har uttalt det håp – det håp – at Jens Stoltenberg ville modernisere Det norske Arbeiderparti, på lik linje med det statsminister Blair gjorde med arbeiderpartiet i England. Håpet er nok betraktelig redusert de siste dager, og etter det Stoltenberg i dag har gitt uttrykk for, er det ytterligere redusert. Dette har imidlertid ingenting med hvorledes vi ser på regjeringsspørsmål, å gjøre. Vi konstaterer at slik Stortinget er sammensatt i denne stortingsperiode, har vi intet ønske om noen endring når det gjelder regjering. Vi i Fremskrittspartiet er godt fornøyd med at vi har en regjering som lojalt gjennomfører de vedtak som Stortingets flertall måtte treffe i den enkelte sak, uavhengig av hvilke partier som har stemt for og imot vedtakene.




 Replikkordskiftet er omme.




I Vårt Land i forgårs ble jeg utfordret av Reiulf Steen til debatt om følgende spørsmål: 




«Er ikke tiden inne til å samle omkring en felles politikk de ideologiske retningene i vårt folk som kommer til uttrykk i henholdsvis den kristensosiale, den sosialdemokratiske og den sosialliberale tenkemåten»?




I dag har Jens Stoltenberg kommet med en lignende invitasjon, selv om jeg fremdeles er usikker på innholdet og substansen i invitasjonen. Jeg forstår Steen dithen at han mener at kristendemokratisk politikk og sosialdemokratiet har fellesberøringspunkter som i større grad burde avleires i felles politikk, og kanskje også i felles politiske initiativ. Det kan vi gjerne debattere, for det finnes viktige felles berøringspunkter. Noe av utfordringen med en slik debatt er imidlertid at Arbeiderpartiet på mange områder fremdeles synes å henge igjen i tradisjonell sosialdemokratisk tankegang og ennå ikke har gjennomført den samme grad av fornyelse som søsterpartiet i England, som er utgangspunktet for Steens refleksjoner. I stedet for fleksibilitet og individuell tilpasning kjører partiet gjerne en gammeldags kollektivistisk politikk, som vi f.eks. har sett i kontantstøttesaken. Viktige forvalterprinsipper i miljøpolitikken blir sviktet av partiets fremste talspersoner, under press fra ulike interessegrupper. Ja, vi opplever at ledende arbeiderpartipolitikere, som tidligere med engasjement og overbevisning stilte opp for miljøet og en forsvarlig ressursforvaltning, plutselig snur trill rundt og blir de ivrigste forsvarere av det motsatte syn. I stedet for tilnærming til en felles oppfatning om f.eks. familiepolitikk og miljøpolitikk velger altså Arbeiderpartiet konfrontasjon. Det blir det dessverre lite dialog av.




Vi kan se tilbake på et århundre preget av betydelig materiell velferd og framgang. Ved inngangen til et nytt århundre kan vi konstatere at statsfinansene er i god skikk. Regjeringen har gjennomført et vellykket inntektspolitisk samarbeid med partene i arbeidslivet og dermed lagt grunnlaget for en solid og stabil nasjonal økonomi med god kontroll på lønns- og prisutviklingen. Store grupper av befolkningen kan forvente ytterligere økning i levestandard. Dette vil også gjøre det lettere å rette offentlige virkemidler i sterkere grad inn mot udekkede behov innen tjenesteyting og for de grupper som har blitt hengende etter i inntektsutviklingen, og som derfor kan ha særskilt behov for fellesskapets hjelp og støtte. Helseministeren og sosialministeren har gjort en meget god jobb med å satse på en omfattende utbygging av omsorgs-, pleie- og behandlingstilbudene, men ennå gjenstår det å dekke store ressurskrevende behov. Da må vi også tilrettelegge for at det skapes verdier i samfunnet som kan sikre velferden og arbeidsplassene. Stabile rammevilkår, satsing på utdanning, forskning og informasjonsteknologi er viktige forutsetninger for å lykkes. Dette er i tråd med Regjeringens egne prioriteringer. 




Vår rikdom, vår solide nasjonaløkonomi og høye levestandard legger imidlertid også på oss en moralsk, solidarisk forpliktelse til å bidra for å lindre nød og redusere fattigdommen i utviklingslandene. Vi må derfor fullføre opptrappingsplanen for bistanden og gjennomføre gjeldsletteplanen. 




Det nye århundret stiller oss overfor store utfordringer, også når det gjelder forventningen om å dekke nye materielle behov. Men kanskje de sterkeste og klareste utfordringene vil være å skaffe rom for fellesskapsverdiene, for kulturen og for de åndelige verdiene. Utfordringen består ikke bare i å bygge norske hus, men også å sørge for livet mellom husene. Norge er et godt land å leve i. Vi kan gjøre det enda bedre ved å tilføre samfunnet større trygghet, mer menneskelig varme og mer medmenneskelighet. Vi har mye å være takknemlig for, men vi har også mye å ta fatt på ved terskelen av et nytt århundre. 




 Det blir replikkordskifte. 




 I dag sier sentrum og Arbeiderpartiet mye pent om hverandre generelt; og så er vi uenige i de mest aktuelle sakene. 




Jeg er helt enig med Steensnæs i at det er mye felles tankegods mellom sentrum og Arbeiderpartiet, mellom den kristne tenkningen og den sosialdemokratiske tenkingen. Det gjelder f.eks. fordeling, det gjelder sterke velferdsordninger og det gjelder ikke minst det internasjonale perspektivet – fattigdomsproblemet. Men så opplever jeg at man er litt forurettet i sentrum fordi Arbeiderpartiet går inn i et flertall på ett område, på energipolitikken, og får gjennomslag for det vi er for, nemlig å ta i bruk gass for å redusere de totale klimagassutslippene. Så sier man at fordi Arbeiderpartiet gjør det, ødelegger vi samarbeidet på alle de andre områdene. Det er en logikk jeg ikke helt forstår. Jeg mener det må være mulig å akseptere at selv om det er mye felles tankegods på mange viktige områder, er det også uenighet på noen enkeltområder, som f.eks. innen deler av energipolitikken, og slik det er f.eks. om kontantstøtten. Men det bør ikke forhindre oss fra å samarbeide om alt vi er enige om.




 Det siste er jeg helt enig i. Det er to ting som gjør dette problematisk. Det ene er at vi har tatt på alvor de formuleringer som Arbeiderpartiet har nedfelt både i sitt eget program og i det bakgrunnsnotatet som jeg har studert meget nøye, og som var grunnlaget for Arbeiderpartiets stortingsgruppe da de gikk inn for gasskraftverk. Der er det nedfelt miljøprinsipper som sentrumspartiene er meget enig i, og vi kan ikke skjønne hvordan en finner en logisk sammenheng mellom disse viktige miljøprinsipper på den ene siden og beslutningen om å bygge disse sterkt forurensende gasskraftverkene på den andre siden. Det andre er at når Arbeiderpartiet skal føre sin politikk, aksepterer vi fullt ut at de gir uttrykk for det i en innstilling, men vi er opptatt av at en gjør det på en slik måte at det ikke skaper tvil, om at Arbeiderpartiet har en underliggende agenda som ikke dreier seg om miljøpolitikk, som ikke dreier seg om gasskraftverk, men som dreier seg om hvem som skal styre landet. Det er der det er skapt alvorlig tvil, for vi finner ikke troverdighet og sammenheng i Arbeiderpartiets argumentasjon og innstilling. 




 Arbeiderpartiet har ingen underliggende agenda. Vi har én dagsorden, og det er å få flertall for vår politikk på et viktig område for oss, hvor vi mener at vår løsning er vesentlig mer miljøvennlig enn Regjeringens løsning. Derfor er det fullt samsvar mellom våre miljøprinsipper og de konkrete forslagene vi har. For Regjeringens alternativ er ikke CO2-fri gasskraft, det aner vi ikke når vi får. Regjeringens alternativ, slik det står nedfelt i energimeldingen, er mer import. I meldingen er heller ikke CO2-fri gasskraft nevnt med et eneste ord, i hvert fall ikke satsing på det. 




Før øvrig mener jeg at det ville være en fordel om sentrumspartiene nå snart sluttet å tolke våre vedtak. Det er slik at det har vært et flertall og et mindretall i Arbeiderpartiet. Mindretallet har vært mot å sette i gang bygging av gasskraftverk. Det stemte mot disse vedtakene som dere mener egentlig sier nei til det flertallet sa ja til. Jeg tror dere bør konsentrere dere om egne vedtak og egen politikk, og så overlate til Arbeiderpartiet å forklare hva som er meningen med våre vedtak. 




 Det som er problemet med Arbeiderpartiets standpunkt, er måten en gjennomfører dette på – å velge form i innstillingen. Stoltenberg vet meget godt at det er ikke økonomi og grunnlag for å bygge noe gasskraftverk i dag. Ingen selskaper som baserer sin virksomhet på kommersielt grunnlag, altså på en økonomisk forsvarlig drift, vil i dag sette i gang bygging av et gasskraftverk. Derfor skjønner vi ikke den hasten Arbeiderpartiet har med i detalj å instruere Regjeringen, punkt for punkt, om hvordan dette skal gjennomføres. Etter vårt syn har vi tid til å vente på at ny miljøvennlig teknologi kan være tilgjengelig, slik at den dagen det kommersielt er mulig å bygge et gasskraftverk, har vi teknologi som gjør at gasskraftverkene ikke har de problemene ved seg som de gasskraftverkene Jens Stoltenberg, Arbeiderpartiet, Høyre og Fremskrittspartiet vil bygge. 




 Jeg hører at Steensnæs reagerer på formen i de forslagene Arbeiderpartiet har lagt inn. Hovedpoenget der er at vi hadde hatt en mye enklere situasjon hvis Regjeringen hadde vært litt mer lydhør og litt mer ydmyk. For Regjeringen tok en beslutning i juni i fjor, der man faktisk sa stopp for gasskraftverk og fattet en forvaltningsbeslutning som var i strid med stortingsflertallets vilje. Hvis man hadde vært litt mer samarbeidsvillig på den tidspunkt og lyttet til Stortinget, og i hvert fall utsatt beslutningen til Stortinget hadde behandlet energimeldingen, kunne formen og harmonien vært mye bedre her nå. Så det er dere som la dere på en meget offensiv linje. Det kan man gjøre hvis man har flertall, men når man har mindretall, bør man være opptatt av å lytte til Stortinget. Og det gjorde ikke Regjeringen. Vi samarbeider gjerne, vi snakker gjerne med dere, men det er Regjeringen som har lagt seg på en ganske offensiv linje i en sak hvor den visste den hadde mindretall i Stortinget. 




 Jeg skjønner at det er en viss sårhet ute og går når det gjelder departementets behandling av anken over utslippstillatelsen fra januar. Grunnlaget for den sårheten vil det nok være ulike meninger om. Der har Stoltenberg en dialog gående med miljøvernministeren. Jeg skal ikke legge meg opp i den. 




Men er det da slik å forstå at Arbeiderpartiet nå har lukket boken for den felles forståelse en kunne ha hatt i januar 1999? Vi er villige til å skru klokken tilbake til januar 1999, bruke som utgangspunkt den pressemeldingen som Jens Stoltenberg sendte ut i januar 1999 – jeg må igjen få lov til å referere til den – hvor han sa at dette var et fornuftig miljøtiltak i tråd med Arbeiderpartiets målsettinger, i tråd med internasjonale klimaavtaler. Hvis det kan være et grunnlag for dialog, er sentrumspartiene beredt til å inngå i en slik dialog når det skulle være.




 Neste replikant er Carl I. Hagen.




 Jeg vil gjerne fortsette replikkordskiftet fra i sted om det Einar Steensnæs tok opp når det gjelder synet på misjonærer og kristendom.




I et åpent brev til Regjeringen og Stortingets partigrupper skriver 100 navngitte kirkeledere bl.a. følgende:







«Vi tror at Norge ikke vil være tjent med en fremvekst av islam, men at vi som nasjon tvert imot tar vare på vår kristne arv med evangeliet i sentrum. Denne arven sikrer også den Gudgitte friheten som ethvert menneske har igjennom en selvstendig og fri vilje.




Det faktum at det ofte flere steder i forbindelse med muslimenes fredagsbønn blir bedt om at «De vantros barn skal bli farløse. De vantro kvinnene skal bli enker.» (De vantro er ifølge Koranen kristne og jøder.), gjør hele denne saken enda mer alvorlig.




Som kristenledere fra hele Norge vil vi på det sterkeste anmode våre politikere om å avslå søknaden om at det skal kringkastes bønnerop fra moskeer i Norge!»




Mitt spørsmål er: Hva har skjedd med Kristelig Folkeparti, som forsvarer å si ja til dette?




 For det første la meg si: Disse bønneropene er ikke en test på religionsfrihet i Norge. Jeg har aldri ment det. Jeg ser det mer som et uttrykk for den romslighet, toleranse og tradisjon vi har hatt for respekt for annerledes troende og tenkende, at vi tillater dem å kunne kalle inn til gudstjeneste på den samme måte som vi som kristne gjør det i våre kirker på søndagen.




Jeg tror nok at jeg også skulle kunne mønstre noen underskrifter i forhold til engasjerte misjonsvenner og kristne. Jeg skal ikke navngi dem her, men det er betydelige misjonsledere og kristenledere som ville ha formulert seg annerledes om dette. 




Men det som jeg respekterer og stiller meg fullstendig bak i det oppropet, er ønsket om at Guds ord skal få rom i det norske folk, og at lovgivning og ordninger skal være slik at det skal være fritt for kristne menigheter, organisasjoner og lag å kunne misjonere for at Guds ord skal nå fram. Men på det konkrete spørsmålet er det altså ulike vurderinger.




 Jeg skulle gjerne fått Einar Steensnæs til å forklare om han mener at man kan sammenligne en kirkeklokke, som er et lydsignal, med det aktivt å rope ut forkynnende bønner, som i tillegg er fordømmelse av kristne. Er det virkelig slik at et lydsignal er det samme som en aktiv fordømmelse av mennesker med en annen tro? Er det sammenlignbart? Og når Regjeringen med en form for tilslutning fra Stortinget satte ned en verdikommisjon, var da meningen at Verdikommisjonen skulle bli et helt ordinært politisk organ med synsere på generelle politiske problemer? Var det ikke slik at denne kommisjonen skulle arbeide for å styrke det kristne verdigrunnlaget i det norske samfunn? Og er Steensnæs fornøyd med resultatet?




 Jeg tror hr. Hagen skal være litt forsiktig med å ta på seg en autoritet i forhold til å tolke hva som ligger i bønneropene. Den fordømmelse som han refererer til, vil jeg ikke gå god for.




Nå er det mulig at hr. Hagen er bedre skolert i arabisk enn hva jeg er, men for meg har ikke bønneropene et budskap slik Hagen legger i dette. Jeg har studert hva disse bønneropene er, jeg vet hva den norske oversettelsen er. Jeg kan ikke se at det er grunnlag for den type karakteristikker, som jeg også oppfatter som problematiske i forhold til det å ha respekt for annerledes troende og tenkende. 




Etter min vurdering er bønneropene mer å sidestille med det vi bruker våre kirkeklokker til når vi kaller inn til gudstjeneste søndag formiddag.




 Replikkordskiftet er omme.




 Etter å ha lyttet til denne debatten må jeg si at jeg tror Stortinget har vist frem innholdet i en ganske assortert politisk landhandel. Og selv om jeg er klar over at det har vært en viss drøm for enkelte bak denne debatten, at man skal ha en debatt som ikke TV-kanalenes debattledere skal styre, må jeg ærlig si at jeg faktisk begynner å savne noen av TV-kanalenes debattledere etter å ha hørt hvordan det har gått i øst og vest i denne debatten.




Jeg tror kanskje at noe av poenget og det vi burde konsentrere oss om, var et av de anslagene som statsministeren også hadde i sin innledning, nemlig et forsøk på å se litt på de mer grunnleggende utfordringene vi står overfor. Jeg tror at en av de aller viktigste utfordringene våre simpelthen er hvordan vi skal håndtere Norges pund, Norges lodd, i en verden i knallhard forandring, hvor det hele tiden å være på høyde med utfordringen kanskje er det aller viktigste.




Det er jo slik at det nå er introdusert et begrep i norsk debatt som er nesten uselgelig, men innholdet er riktig – det er såkalt endringskompetanse, nemlig at det er samfunnets evne til å endre seg som vil styre hvorvidt dette samfunnet om noen år er et trygt og godt samfunn for oss alle sammen. Og da er spørsmålet: Hva gjør vi for å få samfunnet til å endres slik at det blir trygt og godt om fem, ti og femten år? Da er det en del helt klare grep vi må ta. Et av dem, og det har man vært opptatt av i flere av replikkene, er at det må føres en mer offensiv skole- og utdannelsespolitikk. Jeg må innrømme at på disse områdene har både statsministeren og Jens Stoltenberg skuffet meg, selv om Jens Stoltenberg kanskje antydet en liten endring på ett viktig punkt, men det gjenstår å se hva dette blir i praksis. Men jeg må nok si at så defensivt som Regjeringen nærmer seg disse spørsmålene, kan vi ikke fortsette med å gjøre. En god skolestandard er selve nøkkelen til dette samfunnets evne til å håndtere de raske forandringene.




Et annet viktig element er at vi må omstille den offentlige sektor. Det var et område som var helt borte i statsministerens innlegg, og det var ikke mye av et svar på det punkt jeg fikk fra Jens Stoltenberg heller. Men hvis vi nå skal skaffe de helt nødvendige ressurser til selve kjerneoppgavene vi står overfor, f.eks. skole og utdannelse eller eldre og helse, er det nødvendig med ganske grunnleggende endringer i offentlig forvaltning. Da er vi nødt til å være villige til å ta et oppgjør med en del av de særinteressene som nå hindrer slike omstillinger.




Et tredje element er at vi på en helt annen offensiv måte må føre en politikk for gründere. Det betyr også grep innenfor skattepolitikken. På det området deler jeg den skuffelsen som Hagen gav uttrykk for – de håpene man hadde til at Jens Stoltenberg kanskje skulle føre en ny linje i Arbeiderpartiets politikk, er det vel ikke så lett å bevare etter en debatt som dette. Men her er det nødvendig med endringer. Det er ikke slik at vi kan skatte oss til velstand i dette landet.




Det fjerde elementet er å ta i bruk ressursene som er i samfunnet – naturressursene – og her ligger jo selvfølgelig hele den gasskraftdebatten som vi nå har hatt. Den har her ført til en ganske underlig debatt om posisjoneringer, og jeg har lagt merke til at Regjeringen sender sine bannbuller i alle retninger. Odd Roger Enoksen har truet Arbeiderpartiet med isolasjon hvis man stemmer for det flertallet ser ut til å bestemme seg for, og Valgerd Svarstad Haugland har truet Høyre med isolasjon. Men det er klart at hvis 42 representanter i Stortinget har tenkt å isolere 123, så skal man få litt av en oppgave. Realiteten er at det standpunktet flertallet står på, har vært varslet lenge, Regjeringens problem er at den våknet for knappe 14 dager siden. 




Kultur er en viktig forutsetning, og på det punktet har jeg lyst til å gi statsministeren ros for det han sa på dette området. Men jeg gir det som en ros, fordi jeg er nødt til å si at det han har sagt om samarbeid, ja, det må jo være en skuffelse for borgerlige velgere. Det er slik at Voksenåserklæringen nå langt på vei er uttømt – det sa statsministeren selv – det må politiske påfyllinger til. Jeg tror at borgerlige velgere nå venter på initiativ. Jeg tok selv et initiativ på valgnatten i høst om at vi burde snakke sammen på ikke-sosialistisk side. Men hvis det er slik at regjeringspartienes representanter, f.eks. Valgerd Svarstad Haugland, appellerer til Høyre og snakker om de videre perspektiver, ja, så må regjeringspartiene også følge opp. Og det er alvor – det er ikke lange tiden igjen!




 Det blir replikkordskifte.




 Høyre er jo sterkt involvert i den saken som de fleste er opptatt av om dagen. Nå har det blitt kjent at flertallet i energi- og miljøkomiteen har innhentet en juridisk betenkning som Naturkraft står bak – en juridisk betenkning som omhandler konstitusjonelle forhold. Jeg vet ikke om Petersen er bekvem med at Naturkraft betaler en slik betenkning, men jeg er mest opptatt av spørsmålet om innsyn, fordi det er åpenbart at flertallet i komiteen har nektet andre innsyn i denne rapporten. Og det er jo egentlig litt oppsiktsvekkende, når en vet hvilken kritikk som har blitt reist fra det samme hold når det gjelder åpenhet.




Mitt spørsmål til Høyres parlamentariske leder er kort og godt: Kan Høyres parlamentariske leder tenke seg å ta et initiativ og instruere sine medlemmer i komiteen om at det nå gis innsyn og åpenhet omkring denne omtalte rapporten?




 Dette var jo også et spørsmål å få i en samtale mellom parlamentariske ledere om de større spørsmål for landets fremtid! 




Det er helt riktig som Jakobsen sier – vi ikke bare har vært involvert i gasskraftspørsmålet, det er jo vårt Dokument nr. 8-forslag som har ligget inne nesten et år, som er selve fundamentet for denne saken. 




Den saken som Jakobsen nå nevner, må jeg innrømme jeg stort sett kjenner fra pressen, men jeg forstår det slik at Naturkraft har utarbeidet en rapport, og at Naturkraft som svært mange andre har vært i komiteen for å redegjøre for sine standpunkter og har et grunnlag for sine standpunkter. Hvis jeg ikke har misforstått alt, så er det jo Naturkrafts egen redegjørelse det her dreier seg om, så jeg tror kanskje Jakobsen i så fall får henvende seg til dem som har eiendomsretten til dette papiret. Jeg har ikke tenkt å gå på skrivebordet til Johan J. Jakobsen for å hente sakspapirer når det måtte passe. Jeg tror at vi alle sammen får innspill fra folk som ønsker å påvirke oss, og at vi selvsagt har et forhold til dem, og hvis Jakobsen ønsker å få greie på hva det står, så vil han sikkert kunne få vite det ved å henvende seg til Naturkraft.




 Jeg skal ta oppfordringen fra Jan Petersen om å stille et alvorlig spørsmål om noe som har med langsiktig utvikling å gjøre – og på hans favorittområde, nemlig skole.




Hva er årsaken til at Høyre, som snakker om behov for fleksibilitet i skolen, i går i Stortinget stemte imot et forslag fra Fremskrittspartiet om nettopp å innføre en mulighet for høyere lønn til dyktige lærere, større grad av fleksible karrierestiger i skolen for å tiltrekke seg og beholde dyktige lærere og for å endre disse systemene? Og hvorfor stemte Høyre da for en stund siden imot da man snakket om å ha konkurranse inn i skolen – det dynamiske virkemidlet som konkurranse er – stemte imot at nye skoler i privat regi skulle få den samme økonomiske støtte som de offentlige skoler får, og stemte imot at vi skulle åpne for gode skoler uten å kreve at de skulle ha et annet religiøst eller pedagogisk grunnlag enn det som er vanlig, men ganske enkelt organiserte virksomheten forskjellig? Hvorfor stemmer Høyre imot det de later som de er for i den offentlige debatt?




 Det var et eiendommelig utsagn, å snakke om at vi later som vi er for. Vi har vært meget tydelig på det, vi er for i skolepolitikken, vi har ganske definerte ønsker, og vi la frem, som Hagen sikkert vet, et skriv som het «21 skritt mot en skole for det 21. århundre», som var 21 helt konkrete, viktige spørsmål om skolens fremtid. 




Når det gjelder selve lønnsspørsmålet, som Hagen nå var opptatt av, så er svaret på det meget enkelt. Selve lønnsspørsmålet er et av de viktigste elementene i Regjeringens plan for lærerrekruttering, dvs. det burde ha vært det, og derfor vil det spørsmålet først og fremst bli adressert dit. Men det er klart at det her også er en delikat balanse mellom hva Stortinget som lovgivende forsamling skal pålegge, og hva partene i arbeidslivet skal avtale. Men vi er meget tydelige på hva vi ønsker, og Hagen vil ha full mulighet til å gå inn i disse problemstillingene når den saken kommer til behandling til neste uke – hvis jeg ikke husker feil. 




 Neste replikant er Einar Steensnæs.




 Jeg grep nærmest ordet for å rette opp det man kaller for en åpenbar misforståelse, hvis Jan Petersen skulle mene at vi på noen måte hadde tenkt å isolere Høyre i norsk politikk. Tvert imot har vi et sterkt ønske om et nært samarbeid med Høyre om en rekke viktige saker. Vi har også gjennom to budsjettforlik – i hvert fall som jeg har vært med og ledet – blitt enig med Høyre om viktige saker, jeg kan bare minne om den viktige kontantstøttesaken. Det er ikke det det dreier seg om. Det dreier seg om hvorvidt Høyre på nærmere bestemte vilkår bidrar til at den Regjeringen som nå sitter, blir tvunget til å gå av. Da må en ikke samtidig forvente at det foreligger en invitasjon i neste omgang til å gå sammen om et regjeringsalternativ. Det kan heller ikke hr. Petersen mene, og jeg vil bare få bekreftet at han selvfølgelig er enig med meg i en slik beskrivelse. 




 Den generelle observasjonen er at ingen partier skal tro at de over lengre tid vil kunne gå til valg på det å være en forfulgt uskyldighet. Det er klart at det er svært viktig å se fremover i norsk politikk og prøve å skape allianser. Det som nå selvfølgelig kan skje, er at Regjeringen selv velger å sette hardt mot hardt, det er jo det det dreier seg om – om Regjeringen selv vil velge å sette hardt mot hardt. Men da går jeg ut fra at Regjeringen selv har valgt å ta den konsekvensen. Men det må ikke få Regjeringen og regjeringspartiene til å tro at den da ikke har noe mer å gjøre. Da må den se fremover: Hva kan skape et grunnlag for samarbeid? Det vil ikke minst de tre regjeringspartiene selv være tjent med. 




For oss dreier denne gasskraftsaken seg om en meget enkel ting, nemlig å få virkeliggjort et politisk standpunkt som ligger oss nær, og som vi har tatt initiativ til, et forslag som har ligget der et helt år. Vi har ikke noen utenforliggende dagsorden utover dette, men jeg må nok si at regjeringspartiene ikke akkurat har gjort det lett å fravike dette som er vår overbevisning, og følgelig er det ganske greit, nemlig at når vi har sjansen til å realisere et viktig standpunkt innenfor Høyres program, ja, så gjør vi det. 




 Siste replikk er fra Gunnar Kvassheim.




 Mange er skuffet over Høyres manglende miljøengasjement, og det hadde heller ingen framtredende plass i dagens innlegg fra Jan Petersen. Men jeg registrer at Unge Høyre og Willoch er på banen, og jeg undrer meg på hvorfor man må enten være medlem av partiets ungdomsorganisasjon eller være pensjonist for å være med på den miljøoffensiven som Venstre gjerne ønsker å være en del av. 




Høyre er sterkt engasjert i bygging av forurensende gasskraftverk, og en ønsker å tillate bygging uten at det stilles krav til CO2-utslippene. Det betyr at en åpner for at byrdene ved å oppfylle Kyoto-avtalens forpliktelser veltes over på andre bedrifter og på transportnæringen. Hva har Jan Petersen tenkt å si til disse bedriftene og til transportnæringen som begrunnelse for at de skal bære byrdene ved at gasskraftverkene skal være gratispassasjer?




 Ærlig talt, hvis ikke Kvassheim har hørt at jeg har snakket om miljøspørsmål flere ganger i dag, så følger han ikke godt nok med. Jeg har nettopp påpekt at det standpunktet Regjeringen og Kvassheim står for, ikke er et miljøstandpunkt. Det man gjør, er at man tror at man kan sette nærmest en slags grense rundt landet, og at det eneste interessante er det som skjer i dette landet. Det standpunktet Kvassheim og Regjeringen står for, er at det er helt i orden å importere sterkt forurensende kullkraft fra Danmark, at det er helt i orden å eksportere gass nedover i Europa, for så å importere det tilbake igjen i form av elektrisitet. Det standpunktet som Regjeringen står for, er ikke noe miljøstandpunkt, man er fanget av sin egen retorikk. Ja, man er så blendet av gjenskinnet av sin gode retorikk at man ikke engang greier å se hva realiteten er. Jeg vil oppfordre Kvassheim til én ting, ta miljøargumenter i gasskraftspørsmålet mer på alvor. 




 Da var replikkordskiftet omme. 




 Folk flest har fått det bedre, sa Stoltenberg. Rikets tilstand er god, sa statsministeren. Jeg tror alle partier som er representert på Stortinget, må si seg enig i begge disse utsagnene, selv om det fortsatt er mange utfordringer og mange uløste oppgaver i vårt samfunn.




I samarbeid med partiene i Stortinget har sentrumsregjeringen maktet å stabilisere norsk økonomi etter det dramatiske oljeprisfallet i 1998 og krisetendensene i internasjonal økonomi. 




IMF, det internasjonale pengefondet, har i en fersk rapport beskrevet denne prosessen som en «eksemplarisk», «i merkbar kontrast til mange europeiske land», «imponerende økonomisk konsolidering» – for å sitere direkte fra denne rapporten. 




En mindretallsregjering kan ikke alene ta æren for en vellykket økonomisk stabiliseringspolitikk. Høsten 1998 var det Fremskrittspartiet og Høyre som tok medansvar, i 1999 var det Arbeiderpartiet. Slik har sentrumsregjeringens uavhengige samarbeidslinje blitt anskueliggjort. Selv om opposisjonspartiene hevder det motsatte, viser Regjeringens politiske regnskap etter to og et halvt år at sentrumspartiene har fått gjennomslag for en rekke viktige saker. Det kan i den forbindelse være på sin plass å minne om at 99,6 pst. – 99,6 pst. – av inneværende års budsjettforslag fra sentrumsregjeringen overlevde budsjettprosessen i Stortinget.




Statsministeren la i sin redegjørelse vekt på fordelingspolitikken og nevnte i den forbindelse utjevningsmeldingen som nå ligger til behandling i Stortinget. Og Regjeringen har allerede foreslått tiltak som bidrar til å jevne ut noen av de dokumenterte forskjellene. En analyse fra Statistisk sentralbyrå viser at 330 000 pensjonister har fått en betydelig inntektsøkning som følge av økningen av minstepensjonen med 12 000 kr i året, et inntektsløft som det i utgangspunktet ikke var flertall for i Stortinget. 




Arbeiderpartiet har gitt uttrykk for at de ønsker å samarbeide med sentrum om de store velferdsoppgavene som skal løses de nærmeste år. I Senterpartiet håper vi på gjennomslag for den utjevningsstrategi som ligger nettopp i den utjevningsmeldingen som også Jens Stoltenberg nevnte i sitt innlegg, en utjevningsstrategi som kan sammenfattes slik: bedre offentlige tjenester, et mer finmasket sikkerhetsnett, en mer sosial boligbygging og en mer rettferdig beskatning. 




Regjeringen har satt seg høye mål når det gjelder distriktspolitikken. En skal være forsiktig med å hevde at det bare er Regjeringens mer offensive politikk overfor Distrikts-Norge som har ført til at flyttestrømmen fra utkantene til de sentrale strøk av landet er redusert med nærmere 20 pst. siden sentrumsregjeringen overtok. Men påstanden om at sentraliseringen fortsetter med uforminsket styrke etter regjeringsskiftet, er iallfall en klart uriktig påstand. Regjeringens satsing på marin forskning, på utbygging av landsdekkende IT-tjenester og etablering av såkalte næringshager er eksempler på tiltak som har skapt tro på at flyttestrømmen kan dempes ytterligere.




Arbeiderpartiet har sagt at de vil samarbeide med sentrum om de store og viktige velferdsoppgavene i samfunnet. Tenk om Arbeiderpartiet ville ha inntatt den samme holdningen når det gjelder miljøpolitikken! Men i gasskraftsaken velger partiet andre alliansepartnere, som ønsker å møte Kyoto-forpliktelsene ved å satse på en teknologi som 

garantert

 vil være avleggs i løpet av ganske få år. Jeg håper imidlertid at Arbeiderpartiet vil være med på en målrettet satsing på ny miljøvennlig gassteknologi, slik sentrumspartiene går inn for. Den dagen det er kommersielt mulig å bygge nye gasskraftverk, bør Norge ha som ambisjon å være det førende land hva angår ny miljøvennlig teknologi. Å hevde, slik Arbeiderpartiet gjør, at det er satsing på forurensende teknologi og frislepp av CO2 som skal fremme utvikling av en slik miljøvennlig teknologi, er kort og godt ikke troverdig.




 Det er noe forstemmende over den norske politiske debatten – det tror jeg veldig mange folk er enig med SV i – og det er at en bråte, dvs. 165, godt voksne folk, godt betalte folk, stort sett har én felles sport, og det er å sørge for å sette kjepper i hjulene for den til enhver tid sittende regjering.




SV mener at det er et skrikende behov for et fast flertall i norsk politikk. Markedskreftene herjer så mye med ethvert lands økonomi at hvis et storting, de folkevalgte, de fremste tillitsvalgte til det norske folk, har like mye kortsiktighet ved seg som markedskreftene, blir det veldig små muligheter til styring. Det er en fusjonsbølge på gang verden over som aldri har vært større. Store, gigantiske multinasjonale selskaper kjøper opp mindre selskaper, viktige kompetansearbeidsplasser flyttes fra mange mindre land og inn i store konserner og sentraliseres. I en slik situasjon har altså ikke landets fremste tillitsvalgte råd til å kaste bort så mye energi på bare å lage trøbbel og sette beinkrok.




Men det jo ikke sånn at SV ønsker en fast flertallskonstellasjon uansett hvilken flertallskonstellasjon det måtte være. Vi har ett sterkt ønske: Parker Høyre og særlig Carl I. Hagen og Fremskrittspartiet utenfor innflytelse over norsk politikk. Vi spanderer når som helst langtidsparkering på Carl I. Hagen. Det er ingen grunn til at den sittende regjering eller Arbeiderpartiet i opposisjon annenhver gang skal gjøre sine hoser grønne for Carl I. Hagen. Vet representantene hva Fremskrittspartiet tror? Fremskrittspartiet tror at klimaproblemene er noe som SV har funnet på en dårlig dag, bare for å plage dem litt, for å gjøre at de skulle få litt dårlig samvittighet. De støtter seg på oljeselskapene i sin miljøpolitikk, og mener at siden det ikke er bevist at stormene rundt omkring i Europa ved juletider skyldes klimaproblemene, burde vi vente en 20 års tid med å slå fast det – for da er det nemlig for sent! Det er punkt 1. 




Punkt 2 er at vi ønsker et flertall som kan gjøre noe med de langsiktige spørsmålene hvor man trenger en satsing, f.eks. i skolepolitikken. Nå flyr det jo rundt ord her om hvor viktig skole er. Men det er ingen som vet hvor viktig skolen er før vi kommer til budsjettet til høsten. Stortinget har vedtatt en storstilt satsing på forskning. Ingen vet hvor viktig forskning er før vi kommer godt utpå høsten. Det er da budsjettet skal gjøres opp, og da kan det hende at flertallet er et helt annet, og det blir ikke noe av den satsingen heller. 




I alle festtaler snakker et flertall av partiene i Stortinget om kunnskap, kompetanse og skole – er det flertallet klar over hva som skjer rundt omkring i kommunene nå for tiden? 10 milliarder kr kommer kommunesektoren til å gå i underskudd. Det som skjer rundt omkring i kommunene, er at de kniper på skolebudsjettene. Våre søte, små, håpefulle som skal betale pensjonene våre, de er de som har den dårligste standarden. Og forskjellen i standard, mellom det de møter i den offentlige skolen og det de er vant til privat, øker, og vi foreldre kommer ikke til å sitte og finne oss i det. De som skjønner at de ikke når fram gjennom det politiske systemet for å få satset på det som er viktigst, de kommer til å ordne seg selv. Da er et av de virkelige fundamentene i et samfunn som skulle gi like sjanser til alle, truet.




De som ønsker å drive miljøpolitikk, kan altså ikke alliere seg med høyresiden i norsk politikk. Er det ikke vanvittig at det som er blitt hovedfokus rundt en energimelding, er spørsmål rundt gasskraftverk og ikke det faktum at den norske vanlige forbruker bruker ca. tre ganger så mye strøm som en danske og dobbelt så mye som en svenske? Forbruket er jo vårt store problem. Vi kommer ikke til å klare å dekke det forbruket som det ligger an til at vi kommer til å ha, hvis vi ikke gjør noe for å spare, og det er lønnsom næringspolitikk, kunnskapspolitikk og framtidsrettet i tillegg.




SV ser for så vidt lyst på livet – i motsetning til statsministeren. Vi ser fram mot neste valg. SV har ingen tro på at vi får delta i en flertallskonstellasjon uten at velgerne gir oss styrke til det. Men vi har altså noen kjempekronargumenter, og de er som følger: Mange av Arbeiderpartiets velgere og mange av sentrums velgere ønsker et tettere samarbeid med SV om de sakene vi står for. Ved neste valg – hvis intet skjer innen den tid – kan vi si til Arbeiderpartiets velgere som ønsker å samarbeide med oss: Ja, men da må du stemme på SV, hvis ikke kan du få Hedstrøm, du kan få Høyre, du kan få Kristelig Folkeparti, og det samme kan vi si til sentrum.




 Da var taletiden omme.




 Vi har lagt bak oss et århundreskifte som var preget av et sterkt ønske om og en sterk vilje til å heve blikket og finne løsninger som kunne bære fram over lang tid, og det ble uttrykt håp om at vi sammen kunne ta nye og framtidsrettede grep. Så kom vi til den første store testen – utformingen av framtidens energipolitikk – og så ser vi at det er stor fare for at vi kan trå feil, at vi kan velge de løsningene som hører fortiden til.




Når det gjelder gasskraftdebatten, er det to mulige spor. Dersom politikerne vil, kan begge føre fram samtidig. Det ene sporet er det som Arbeiderpartiet og Høyre har gått sammen om, å tillate bygging av forurensende gasskraftverk uten at det stilles krav til CO2-rensing før i 2008. Det hemmer utviklingen av ny teknologi, det er ingen garanti for mindre import av kullkraft, og det flytter byrdene, ved å oppfylle Kyoto-avtalen, fra gasskraftverkene og over på andre aktører, næringer, bedrifter og transportsektoren. 




Det andre mulige sporet er å slå fast at vi står foran et veiskille i vår energipolitikk om å treffe et valg som bærer fram over flere tiår. Det valget er at i stedet for å subsidiere med gratis CO2-utslipp, så legger vi til rette rammevilkårene slik at det blir mer lønnsomt å bygge de rene gasskraftverkene. Det er fullt mulig, og omkostningene ved det er ikke større enn ved å tillate fritt utslipp av CO2. Gevinsten er i tillegg stor på miljøområdet. Og i tillegg til at vi da kan produsere ren energi, så vil vi bidra til å utvikle ny teknologi som kan brukes på en rekke andre områder, og som kan bli en eksportartikkel av betydning. Det er denne utfordringen vi står overfor – altså ikke bare en isolert energisak, men et valg om vi skal ha de framtidsrettede løsningene som baserer seg på utviking av teknologi.




Energi- og miljøkomiteen har nylig vært i Nederland og i Irland. Der besøkte vi gasskraftverk. Vi opplevde at de på spørsmål om hvordan de skulle håndtere CO2-utslippene, sa at det skyver vi foran oss og ordner det via kvoter. Det betyr at de som tror at kvotehandel blir en lettvint og billig løsning, tar feil. Norge vil måtte kjempe om dyre kvoter, et knapphetsgode. Dersom vi satser på ren teknologi nå og utvikler gasskraftverk som ikke er avhengig av å slippe ut CO2 , så får Norge et konkurransefortrinn ved at vi ikke går inn i Kyoto-systemet med den ballasten det vil være å ha store utslipp som skal arbeides inn i dette systemet. Det er altså ikke bare et teknologisk konkurransefortrinn vi kan få, men også et fortrinn når det gjelder kvotehandel, til stor glede for annen virksomhet i vårt land som er helt avhengig av å få en ordning med kvoter for å drive videre. Jeg tror at den dagen våre lokalsamfunn ser at flertallets gasskraftpolitikk også er en trussel mot arbeidsplasser i mange deler av Norge, så får vi en ny dimensjon i denne debatten som Høyre og Arbeiderpartiet skal få problemer med.




Bærekraftig og nyskapende er stikkord for Venstres politikk. Det gjelder også for vår næringspolitikk på andre områder. Derfor er det meget tilfredsstillende at statsministeren så sterkt vektlegger behovet for omstilling og nyskaping i sitt innlegg. Han peker på IT-næringene, og han peker på fiske og havbruk. Disse mulighetene må tas i bruk, men det krever omfordeling av virkemidler, at vi flytter ressurser fra områder som vi tradisjonelt har satset på, til nye områder. Det er en smertefull prosess, og det er en del av forklaringen på Jens Stoltenbergs aggresjon overfor Venstres næringspolitikk og vår skattepolitikk i forhold til næringslivet. Vi vil flytte fra dem vi har basert oss på, til dem som vi skal basere oss på når det gjelder næringspolitikken. Det jeg hadde håpet at vi skulle kunne vie oppmerksomhet i den debatten vi har hatt i dag, var disse lange linjene og de store valgene vi står overfor, og i stedet har vi fortapt oss i bønnerop – i hvert fall i deler av debatten.




 Da er det statsminister Kjell Magne Bondevik som får det avsluttende ordet, og han har en taletid på inntil 3 minutter.




 Det har nødvendigvis blitt en del debatt om gasskraftverk i dag. Jens Stoltenberg kommer ikke bort fra at han har snudd i forhold til sine uttalelser for ett år siden – da var han glad for SFTs strenge utslippskrav til gasskraftverk, nå vil han faktisk oppheve dem. Han viser til NVEs uttalelse. Den var avgitt før Kyoto og forutsatte at gasskraftverk ikke førte til et økt energiforbruk. Nå ser vi at det blir økt energiforbruk.




Nei, kursen er endret trill rundt, og da er det selvsagt grunn til å undre seg over hva som måtte ligge bak. Arbeiderpartiet har åpenbart opphevet kravet om et valgresultat på 36,9 pst. for å komme i regjering i denne perioden. Stoltenberg var opptatt av et bredt parlamentarisk grunnlag for en regjering, men vi har overhodet ikke i debatten fått noen avklaring på – selv om Stoltenberg er utfordret, flere ganger – hva slags bredt parlamentarisk grunnlag han ser for seg, og ingen har heller meldt seg inn i et slikt grunnlag. Hans regjeringsalternativ er altså høyst usikkert i forhold til hans egne krav. Jeg har heller ikke registrert noen partier som har uttrykt et direkte ønske om en ny regjering.




Stoltenberg har tydeligvis lært seg en liste over saker hvor Regjeringen ikke har fått gjennomslag, og han gjentar den stadig vekk. Jeg skal på slutten av debatten ikke provosere ved å nevne den lange listen over nederlag de siste arbeiderpartiregjeringer hadde, men jeg gjentar: Sentrumsregjeringen står seg godt i sammenligning med de regjeringer Stoltenberg selv satt i.




Som en ytterligere indikasjon kan jeg nevne at når det gjelder lovsaker her i huset, har professor Trond Nordby, som fører statistikk over dette, påvist at flere lovforslag ble endret her i Stortinget under de siste år med arbeiderpartistyre enn det som har vært tilfellet under sentrumsregjeringen.




Til slutt: Arbeiderpartiets nye parlamentariske leder sier at han er for samarbeid med sentrum, men det han gjør om dagen i store, viktige saker, vitner egentlig om noe annet, hvor han har bundet seg til henholdsvis Fremskrittspartiet og Høyre. Jeg håper ikke han har den holdning til samarbeid som Arbeiderpartiets hovedtalsmann i gasskraftsaken har, som har sagt at gjerne et kompromiss, men da må sentrum helt over på Arbeiderpartiets standpunkt. Hvis det er slike meningsløse holdninger som ligger til grunn for samarbeidstenkningen, blir det avslørende. Slikt blir det selvsagt ikke samarbeid av. Men jeg håper fortsatt det er mulig å etablere et konstruktivt samarbeid både om energipolitikk og i andre saker.




Jeg la i innledningen vekt på det framtidsrettede: Hva skal vi leve av etter oljealderen? Debatten forlot raskt disse viktige problemstillingene og ble vel, som Jan Petersen riktig sa, en slags assortert landhandel. Men jeg får kanskje avslutte positivt og ta det som et uttrykk for at de langsiktige retningslinjer jeg gav uttrykk for i min innledning, har bred tilslutning i Stortinget.




 Før vi anser oss ferdig med sak nr. 2, vil presidenten foreslå at statsministerens politiske redegjørelse vedlegges protokollen – og dette anses vedtatt.





                    
                    
                    

 Stortinget mottok mandag meddelelse fra
Statsministerens kontor om at følgende regjeringsmedlemmer
vil møte til muntlig spørretime: 

		statsråd Lars Sponheim

		statsråd Odd Einar Dørum

		statsråd Hilde Frafjord Johnson

De annonserte regjeringsmedlemmer er til stede,
og vi er klar til å starte den muntlige spørretimen. 

De representanter som i tillegg til de forhåndspåmeldte ønsker å stille
hovedspørsmål, bes reise seg. –

Vi starter med første hovedspørsmål,
fra representanten Øystein Hedstrøm. 

  Jeg har et spørsmål til
nærings- og handelsministeren. 

Næringsdepartementet har nylig kommet
med et ambisiøst mål om å redusere skjemaveldet
og oppgaveplikten for våre næringsdrivende med
25 pst. på to år. Det er selvfølgelig
vi i Fremskrittspartiet sterkt enig i hvis det kan la seg realisere.
Nå har næringsministeren sittet ved roret i departementet
i 2 ½ år uten at det har skjedd noe særlig
på dette området. Det har vært en del
kosmetikk som også vi i Fremskrittspartiet innrømmer
har skjedd, men jeg har regnet litt på dette: I 1999 ble
tidsbruken til oppgaveplikten for bedriftene våre redusert
med 6 promille, så hvis man fortsetter i det tempoet,
vil det ta 360 år å nå målet
om en reduksjon av skjemaveldet på 25 pst. Hvilke
nye virkemidler er det departementet og Regjeringen nå vil
innsette for å nå sitt ambisiøse mål?

  Jeg må først få gi
uttrykk for at det er definitivt mer enn kosmetikk. I hele etterkrigstiden
har skjemabelastningen for næringslivet økt dramatisk,
det har nærmest vært sett på som en uhelbredelig
sykdom. Det er det ikke lenger. I løpet av de årene denne
Regjeringen har sittet, har vi først og fremst klart å snu
en utvikling som har gått i gal retning, og for første gang,
i 1999, har vi sett at skjemabelastningen for bedriftene har gått
ned. Jeg er enig i at nedgangen ikke er veldig stor, men når
en ser den trend og utvikling som har vært over de siste årene,
er det et viktig tidsskifte. 

For første gang er det også samlet
en fullstendig oversikt over forskriftsverket, hvilket er omfattende.
En Statskonsult-rapport viser at det er 12 000 regler og
forskrifter som norske bedrifter skal forholde seg til. Det har ikke
vært en samlet oversikt over dette som et grunnlag for å starte
en sanering, slik Regjeringen nå er i gang med gjennom
prosjektet «Et enklere Norge». Så har
Regjeringen – ikke minst som en forutsetning knyttet til
reduksjonen på 25 pst. i skjemabelastning, ikke
i antall skjemaer, for bedriftene i løpet av to år,
som jeg har satt som et ambisiøst mål – satt
i gang store prosjekter når det gjelder samordnet elektronisk
innrapportering, for det vil gi en revolusjon ikke minst for de
minste bedriftene. Det er slik at 70 pst. av skjemaveldet
kommer fra tre offentlige etater: Statistisk sentralbyrå,
skatteetaten og Brønnøysund. Gjennom de bevilgninger
Stortinget gjorde for inneværende år, er det nå i
gang et stort program for elektronisk innrapportering. Og den dagen
man kan levere de ordinære næringsoppgavene elektronisk
inn i en database, kan de offentlige etater spørre databasen
istedenfor at man skal måtte levere inn opplysningene hele
tiden. Her ligger det en dramatisk sanering av skjemaveldet.

I tillegg har Næringsdepartementet
i år vedtatt som en forsøksordning at alle nye
regler og lover skal forhåndstestes opp mot et panel av
bedrifter, noe som vi er ganske sikre på vil resultere
i at vi får anvendbare regler for bedriftene. Dette er
definitivt mer enn kosmetikk!

  I valgkampen i 1997 utnevnte statsråden
seg selv som de små og mellomstore bedrifters beste venn.
Jeg tror nok frem til nå at mange av disse bedriftsledere
i hundretusener av små og mellomstore bedrifter har blitt
ganske skuffet. Det har i realiteten ikke skjedd noe særlig
som har bedret deres tøffe hverdag.

Så til dette ambisiøse programmet
med en tidsramme på to år: Ville det ikke vært
bedre for statsråden og departementet å kunne
legge frem konkrete resultater i forkant av stortingsvalget i 2001,
slik at disse hundretusener av bedriftsledere vet om de fortsatt
skal stemme på regjeringspartiene eller velge andre partier,
på bakgrunn av det resultatet som er oppnådd på dette
området?

  For det første setter jeg selvsagt
pris på råd fra representanten Hedstrøm
om hvordan mitt parti og de andre regjeringspartiene skal agere
i valgkampen om halvannet år. Men jeg tror nok at vi også vil
gjøre oss våre egne tanker rundt dette. Jeg kommer
med betydelig grad av entusiasme til å selge det betydelige
skifte i regimet rundt småbedriftene som har skjedd i den
perioden denne regjeringen har sittet.

Jeg vil ta fram et sitat som jeg hører
stadig vekk i en del foredrag fra generalsekretæren for
IT-næringens interesseorganisasjon, Per Morten Hoff, som
har sagt at det har skjedd mer i Næringsdepartementet de
to siste årene for denne type småbedrifter enn
på ti år tidligere. Og jeg tror vi kan ta fram
mange eksempler på at det har skjedd viktige ting, ikke
minst som oppfølging av den handlingsplanen for småbedrifter
som nå er i god gjenge.

  Vi går da videre til neste
hovedspørsmål.

  Jeg har et spørsmål til
justisministeren.

Arbeiderpartiet stiller opp i forhold til vårt
internasjonale ansvar når det gjelder flyktninger og asylsøkere
som har behov for beskyttelse, eller som av humanitære
grunner, f.eks. når barn er involvert, trenger vår
støtte. Men i praktiseringen av vår flyktning-
og asylpolitikk ligger det også mye skjønn og
enkeltsaker. Det er Regjeringens ansvar.

I et spørsmål til statsministeren
i januar hevdet vi fra Arbeiderpartiets side at Norge over tid ikke
kan ha en flyktning- og asylpolitikk som er vesentlig forskjellig
fra andre europeiske land eller våre naboer. Det hevdes f.eks.
at norske myndigheter er de eneste i Nord-Europa som automatisk
gir oppholdstillatelse uten begrensninger til asylsøkere
fra Nord-Irak. Et stort antall asylsøkere som ikke har
et beskyttelsesbehov, kommer til Norge fra andre land fordi de der
har fått avslag. Statssekretær Hamar
sa i forrige uke at Norge nå ønsker å legge
norsk asylpolitikk tettere opp til praksis i resten av Europa. Media
er en viktig informasjonskanal, men kan også statsråden
overfor Stortinget lette litt på teppet i forhold til hva han ønsker å gjøre,
som han signaliserer i dagens aviser.

  Representanten og jeg er enige om at det er
overfor Stortinget man skal lette på teppet. 

Det er riktig det statssekretær Hamar
har signalisert i forskjellige sammenhenger, at det er en tilstrømning
til Norge, angivelig fra Nord-Irak, men hvor vi – for å bruke mine
ord – kan konstatere at svært mange av dem snakker
flytende tysk, svensk og dansk. Da må vi ha som utgangspunkt
at de neppe har kommet direkte hit fra Saddam Hussein. Derfor har
vi i lengre tid sett på disse spørsmålene,
for det første ved å bekjempe det politimessig
når det gjelder smugling. Det ble ryddet kraftig opp i det
i fjor. Men meget raskt vil vi komme med tiltak som strammer inn
på denne situasjonen. Vi kan ikke ha en slik situasjon
at noen i praksis søker til Norge av velferdsmessige grunner
og ikke har beskyttelsesbehov.

  Vi har i flere sammenhenger fra justiskomiteens
og Arbeiderpartiets side registrert at Regjeringen har hatt en gjennomgang
av praksis i forhold til opphold på humanitært
grunnlag og familiegjenforening i Norge. 

Jeg skulle likt å vite fra statsråden
når han eventuelt vil involvere Stortinget i sine tanker
om hvordan den praksisen forholder seg, og hvordan den praktiseringen av
skjønnet er fra myndighetenes side.

  Jeg leter etter en naturlig anledning til å oppsummere
den oppmykning som er gjort – som for øvrig startet
under Arbeiderpartiets forrige regjering – og hvor vi har
ment at det er skjønnsrommet vi har gått inn i,
men ikke regelrommet. Det er min holdning at dersom regler skal
endres, skal reglene til Stortinget først og ikke forskutteres
ved skjønnsutøvelse. Dette var for øvrig
et tema under den såkalte barnepikesaken i fjor. Da slo
jeg fast også dette standpunktet.

Jeg er blitt kritisert fordi jeg ikke har brukt
skjønnsrommet mer, senest i den såkalte Grace-saken
på Sørlandet. Jeg har da sagt at når
vi praktiserer et skjønn, og spesielt hvis man foretar
en oppmykning, er det stadig flere hjerteskjærende grensetilfeller
man kommer borti. Men da er det min plikt som statsråd å stå oppreist
i den situasjonen, selv om noen etterpå kan mislike meg
sterkt for det jeg gjør.

 Det blir oppfølgingsspørsmål – Jan
Petter Rasmussen.

 90 pst. av alle kurdere som kommer
til Norden, smugles inn av internasjonale smuglerorganisasjoner,
ifølge dansk politi. I fjor avslørte Kripos flere
større menneskesmuglingsoperasjoner, og det var en dramatisk økning
i tallet på innmeldte menneskesmuglingssaker.
I 1995 var det 22, i 1997 var det 72, i 1998 var det 150, og i første
halvår av 1999 var en oppe i 81, så fjoråret
kan trolig bli et nytt rekordår. Det ble betalt store beløp
til dem som organiserer dette. Utgangspunktet er flere steder i
Europa, og man antar at Tyskland er et hovedutgangspunkt.

Mitt spørsmål er: Hva gjør
en fra norsk side for å bekjempe dette? Og hvorledes jobber
en internasjonalt for å få slutt på eller
få redusert denne type virksomhet?

  Det vi kan gjøre, er flerdelt. Det
jeg signaliserte i svaret til representanten Bjørnstad
som går på utlendingsloven og praktiseringen av
den, kommer vi meget raskt tilbake til. Jeg sier meget raskt!

Når det gjelder det internasjonale,
har vi et aktivt samarbeid politimessig for å bekjempe
menneskesmugling. Vi er selv en del av Budapest-prosessen når
det gjelder dette. Jeg kan bekrefte at det samarbeidet man hadde med
tysk politi, stoppet en del av denne velferdsmessige flyttingen
mot Norge i fjor. Vi følger opp dette tett, både gjennom
det internasjonale politisamarbeidet vi har, og gjennom de erfaringene
vårt politi gjør.

Jeg samler også selv personlige erfaringer
fra mennesker som tar imot personer i asylmottak. Og når
jeg hører at en meget stor del av dem som kommer hit fra
Nord-Irak, snakker et språk som ikke tyder på at
de har lært det på språkkurs hjemme,
har jeg plikt til å handle. Representanten kan, som jeg
har sagt allerede, regne med at det vil skje meget raskt.

 Kristin Krohn Devold – til
oppfølgingsspørsmål.

  Noe av det Høyre har vært
mest fornøyd med av de signaler statsråd Dørum
har sendt ut når det gjelder utlendingspolitikken vår,
er nettopp utsagnet om at en borger er en borger og en skurk er en
skurk. Utlendingspolitikken vår er firedelt. De som tilfredsstiller
reelle flyktning- og asylkriterier skal få komme hit, slik
alle land praktiserer det, men Stortinget har ikke gitt fullmakt
til en kursomlegging når det gjelder kriteriene for opphold
på humanitært grunnlag. Jeg er derfor glad for
at statsråden sier at han vil komme tilbake til Stortinget
med det. Videre har vi når det gjelder arbeidsinnvandring,
sagt at de som ønsker å komme hit og jobbe og
forsørge seg selv, skal ha en reell mulighet uten å snike
i en flyktningkø. Når det gjelder den fjerde gruppen,
de som er aktive kriminelle, som ikke har rett til å oppholde
seg i Norge og som skal sendes hjem, har vi sagt at det skal skje
med en relativt hård hånd. Vi har lest i avisene
at tunge kriminelle kosovoalbanere som har vært forsøkt
hjemsendt, er blitt nektet innreise i sitt eget land. Og mitt spørsmål
til Dørum er: Hva gjør han aktivt for å sørge
for at en slik tilbakesendelse skjer?

  La meg først starte med det innledende
spørsmålet som går på sterke
menneskelige hensyn og opphold på humanitært grunnlag. Jeg
føler i det alt vesentlige at den politikken vi har ført, har
hatt støtte av et stortingsflertall, men jeg føler
også det er rimelig, slik representanten Bjørnstad
spurte om, at vi kommer tilbake og forteller hvordan dette er.

Når det gjelder det andre spørsmålet
som går på kriminelle, er det rett at det er et
syttitall personer som har sin sak til sluttbehandling enten i Justisdepartementet
eller i UDI. Vi ønsker å sende dem tilbake dit
de kommer fra, nemlig Kosovo. Vi har hatt praktiske problemer med å få til
det på normal måte. Derfor har jeg nå innledet
et samarbeid med UD – det har vært forberedt over
lengre tid – slik at vi kan få en direkte transport
tilbake til Kosovo. Da er vi avhengig av flere forhold.
Vi er bl.a. avhengig av et samarbeid med UNMIK, altså FN-organisasjonene, som
i realiteten gjør jobben sin i Kosovo, og vi er muligens
også avhengig av transitt når man f.eks. skal
ha en direkte flytransport. Dette spørsmålet er
jeg svært opptatt av, for det blir et uendelig galt normsignal
dersom vi ikke klarer å få gjennomført
noe som alle reagerer på, og som jeg synes er galt.

 Da går vi videre til neste
hovedspørsmål. 

  Jeg har et spørsmål til
næringsministeren.

På næringskomiteens reiser
i de forskjellige fylkene har det vært et veldig entydig
budskap om hva som er viktig å endre i rammebetingelsene
for næringslivet. En av de tingene vi møter fra
landsende til landsende og fra store bedrifter og små bedrifter,
er det som går på transportkostnader, samferdsel
og veiinvesteringer. Transportkostnader er en viktig konkurransefaktor
både for små og store bedrifter, og dette møter
vi fra landsende til landsende, ikke minst i norsk eksportindustri – en
industri som vi er veldig avhengig av. Ikke minst innenfor fiskeeksport
møter vi dette.

Hva er grunnen til at Bondevik-regjeringen
i sin levetid ikke har vært villig til å vektlegge
næringslivets argumentasjon for å øke
innsatsen på veiinvesteringer? Man har lagt dette på et
minimumsnivå hele veien. Hva er årsaken til det?

  Jeg tror jeg kan gi uttrykk for at det ikke
er noe mindre engasjement verken i sentrumsregjeringen eller blant
medlemmene i regjeringspartiene rundt i det ganske land enn det
er i Høyre med hensyn til nødvendigheten av å satse
på samferdselsprosjekter. Jeg husker fra min tid som ordfører
at det stort sett handler om at ordførere samles og engasjerer
seg i lokale veiprosjekter. Det er viktig for bedrifter, og det
er viktig for sikkerhet osv. Grunnen til at det ikke har vært mulig
for Regjeringen å gå lenger i den perioden vi
har vært i regjering etter 1997, har vært at vi
har vært inne i en vanskelig situasjon i norsk økonomi,
hvor det har vært nødvendig å foreta
betydelige innstramminger. Det har smertet de fleste områder,
men det har vært nødvendig bl.a. for å få ned
rentene, slik vi har opplevd, og for å få den
finanspolitiske styring over landet som landet har trengt. Det har
bedriftene vært grunnleggende tjent med, og det har vært
jobb nummer én. Det tror jeg bedriftene også vil
være enig i, hvis man setter ønsket om høyere veibevilgninger
inn i en slik sammenheng.

Regjeringen arbeider nå med Nasjonal
transportplan, som selvsagt er en viktig oppgave for samferdselsministeren
i Regjeringen, men som også engasjerer bl.a. næringsministeren
i stor grad. I den sammenheng mener jeg personlig at vi må evne å vektlegge
betydningen av veiinvesteringer der hvor vi har stort verdiskapingspotensial.
Det krever ganske høye rammer, fordi vi også ønsker å ta
betydelig vare på sikkerhetsaspektene ved veiinvesteringer.
Det vet vi kan være i konflikt med hverandre. I den grad
vi prioriterer planfrie overganger og skoleveier for barna våre
og slikt som er så viktig, kreves det ganske høye
rammer for også å legge vekt på verdiskaping.
Men det kan bety at det kanskje ikke først og fremst handler om å få gode
veier inn til Oslo lenger, men at det handler om å forsterke
regionene, om hvordan de skal fungere i samspill, og om hvordan
de skal komme ut i markedene. Det er et veiperspektiv som jeg tror
kan være viktig å ta med seg i behandlingen av
Nasjonal transportplan.

  Vi hadde i går en demonstrasjon her
i Oslo av 150 sindige politikere og næringslivsfolk fra
Sørlandet, som for en gangs skyld gikk i tog. Så vidt
jeg kan se i avisene i dag, ble de tatt imot av statsråd
Sponheim. Og han – som det står i Dagens Næringsliv – «hyllet
dem for deres sterke samfunnsengasjement».

Kan næringslivet på Sørlandet – og
for den saks skyld en hvilken som helst region – forvente
at engasjementet fra statsråden går langt utover
det å hylle de andre som har et engasjement i forbindelse
med nettopp Nasjonal transportplan? Og vil det være slik
at hvis Regjeringen viderefører det lave ambisjonsnivået
den har hatt, er det i hvert fall ikke på grunn av et lavt
ambisjonsnivå hos statsråden?

  For det første må jeg gi
uttrykk for at representanten Gabrielsen vet like godt som jeg at
det ikke er mulig for en statsråd å møte
en delegasjon eller en demonstrasjon med et sjekkhefte og skrive ut
sjekker. Det er Stortinget som foretar bevilgninger, og det er innenfor
statsbudsjettets rammer det er mulig for en statsråd å agere
i økonomiske spørsmål. Dette vil være et
spørsmål som først Regjeringen skal ha
en mening om, og som Stortinget senere skal legge planer for hvordan man
skal prioritere innenfor de rammer man får.

Men la meg gi uttrykk for at det var en sterk
opplevelse for meg å møte ikke tradisjonelle demonstranter,
men et bredt lag av norske borgere som stilte opp og var indignert
over en situasjon hvor mange av deres medborgere har omkommet i
trafikken, og som hadde et engasjement for næringslivet
i regionen sin. Og fordi de var spesielt kritisert fordi det var
dårlig lobbyisme av profesjonelle lobbyister, etter hva
jeg forstår, gav jeg også uttrykk for at jeg synes
det er ærefullt og skikkelig i et demokrati at man tør
stå opp på denne måten og gå ut
i det åpne rom og i dagslys og fortelle om sitt engasjement.

 Det blir oppfølgingsspørsmål – Svein Ludvigsen.

  En av de viktigste forutsetninger for å lykkes
i distriktsnæringslivet er alt som har med samferdsel å gjøre,
og det næringsministeren har gitt distriktsnæringslivet
i den siste tiden, er økt dieselavgift, innføring
av veiprising, og at regjeringspartiene har løpt fra løftene
om økt satsing på veisektoren og på rassikring. 

Jeg ser, i likhet med forrige taler, at næringsministeren
var den som tok imot denne viktige delegasjonen fra Sørlandet,
og statsråden sier ifølge Dagens Næringsliv: 

«Jeg
takker for at dere stiller opp som skikkelige samfunnsborgere og
tar ansvar.»

Og han sier at dette er en viktig form for
lobbyisme. 

På vegne av en del av velgerne i Troms,
i Lyngen, hvor veien har vært sperret store deler av vinteren
fordi det er for dårlig rassikring, vil jeg gjerne høre
hva statsråden sier til alle de rundt i landet som har
fått et så dårlig samferdselstilbud fra
denne regjeringen at de ikke er i stand til å møte
hos statsråden og få ros for samfunnsengasjement
og lobbyisme?

 Nå er situasjonen den at jeg av og
til mottar mennesker som har et engasjement på viktige
områder også fra Troms, og de blir tatt like godt imot.
Men representanten Ludvigsen vet utmerket godt at det er tøffe
prioriteringer innenfor samferdsel, noe som er nødvendig
i vårt land, som har geografien imot seg. Og en trenger
ikke gå til Troms for å finne rasutsatte områder,
jeg har selv familien boende i et svært rasutsatt område,
og som lever med usikkerheten om hvilke veier man tør kjøre
i dag – hver dag. Så dette kjenner jeg meget godt
på kroppen, og jeg vet om det alvoret og den engstelsen
og hva det gjør med mennesker når man lever med
den frykten. Men det er faktisk slik at vi skal fortsette å bygge
dette landet i årtier på årtier framover,
og det må vi gjøre gjennom reelle prioriteringer
i demokratiet vårt, hvor denne sal har det avgjørende
ord. Og slik vil det fortsatt være framover. Ingen er tjent
med at vi bevilger penger utover det landets økonomi er
i stand til å bære, det vil iallfall straffe beboere
både i Troms og andre steder. 

 Det blir et oppfølgingsspørsmål
til – Thore Aksel Nistad. 

  Det er bra at statsråden skal komme
tilbake til lovnadene sine i Nasjonal transportplan. Det er som
i det første spørsmålet i dag, om skjemaveldet,
der lovde også statsråden veldig mye tidligere.
Og nå lover han også mer penger i Nasjonal transportplan. 

Men slike lovnader har vi hørt tidligere,
bl.a. skulle det være en stor satsing innen veisektoren
like før forrige valg. Nå sier statsråden
plutselig at det har blitt en økonomi som gjør
at man ikke kan gi så mye veibevilgninger, som er god næringspolitikk.
Hva er det som er skilnaden på den økonomiske
situasjonen som var før valget, og den som er nå?
Har den blitt så veldig forverret med den nye regjeringen? 

  Jeg blir fort litt indignert når
jeg blir tillagt synspunkter som jeg ikke har gitt uttrykk for.
Jeg har ikke stått her og gitt lovnader til økte bevilgninger
i Nasjonal transportplan. Jeg har sagt at dette arbeider Regjeringen
med, og jeg har en personlig oppfatning av at vi må vektlegge
både sikkerhet og framkommelighet for næringslivet
innenfor de prioriteringer som man finner forsvarlig. Jeg er sikker
på at det ikke har gått noen hus forbi at vi har
vært igjennom en betydelig omstilling i norsk økonomi
de siste to årene, som denne regjeringen har måttet
sitte i førersetet for – med de ubehageligheter
det representerer – hvor norsk økonomi har en
full kapasitetsutnytting, og hvor det er nødvendig å ha en
stram finanspolitikk. Det går ut over veldig mange områder,
og det har også gjort det nødvendig med mindre bevilgninger
til samferdselssektoren isolert enn det hver og en av oss ønsker,
men det har vært en nødvendighet. Så får
noen av oss ta belastningen med å ta et ansvar, og så får
vi akseptere at en kan tillegges synspunkter, og at andre har et
engasjement. 

 Da går vi videre til neste
hovedspørsmål. 

 Mitt spørsmål går
til justisminister Dørum. 

I samband med handsaminga av lotterilova i
Stortinget, uttalte ein samla komite seg om dagens forskrift til utskiftingar
av automatar. Komiteen peika på at når grensa
for å spele på automatane vart sett til 18 år,
var det ikkje same trongen for å skifte ut dagens automatar
til det ein kallar «snillare automatar», som t.d.
har færre lys og lengre omdreiingar. Bakgrunnen var at
alle som får inntektene frå desse automatane,
sa at inntektsreduksjonane ville bli store med nye automatar, og
at dei ikkje ville makte å halde oppe arbeidet sitt på det
frivillige, humanitære plan. 

Men det komiteen no får bodskap om,
er at departementet praktiserer den gamle forskrifta som om Stortinget
ikkje har uttalt seg om den. Og mitt spørsmål
blir då: Kvifor gjer departementet dette, og vil statsråden
rydde opp i dette i tråd med Stortinget sitt vedtak?

 Selvsagt vil statsråden følge
det Stortinget har gjort, men en rettstilstand kan ikke erstattes
av mangel på rettstilstand når man skaper noe
nytt. Derimot har man plikt til å skape noe nytt så raskt
som overhodet mulig. Derfor var noe av det som skjedde et stykke
ut i januar, at jeg mottok representanter for bransjen. Jeg hadde
bedt dem henvende seg til meg fordi jeg ønsket en dialog
og et samarbeid med dem. Og jeg kan si til representanten at det
meget snart, i de nærmeste dager, går ut et høringsbrev
om et lotteritilsyn. Der vil vi også omtale at vi så raskt
som mulig vil se på automatforskriften i dialog med de
berørte grupper, dvs. bransjen og organisasjonene, slik
at vi kan jobbe den gjennom med bakgrunn i de merknader som Stortinget har
gjort, og uten noe unødig spill av tid. 

Det er min hensikt at når det arbeidet
er gjort, skal Stortinget få det som sak så raskt
som overhodet mulig. Vi er ikke tjent med at vi har hatt en rettstilstand
som har vært kritisert, og at vi må vente for
lenge på en ny rettstilstand, som et flertall
i komiteen har uttrykt ønske om. Jeg oppfattet det slik
at et mindretall i komiteen ville oppheve den gamle forskriften
umiddelbart, mens det flertallet ønsket, var å sette
meg på stram line med å jobbe raskt for å få en
ny forskrift på plass med bakgrunn i det som er det aktuelle,
slik som representanten Nistad også beskrev det, nemlig
at man må ta utgangspunkt i en 18 års aldersgrense
og prøve å sikre inntektene så godt som
mulig. 

  Eg takkar statsråden for svaret. 

Den innstillinga var tydeleg, for det var eit
stort fleirtal som bad om at desse automatforskriftene ikkje skulle nyttast
lenger – statsråden peika på at det var
ein merknad frå Framstegspartiet og Høgre med
kritikk, og at forskrifta skulle opphevast straks. Bakgrunnen for
at Arbeidarpartiet ikkje var med på den merknaden,
var at det var ein påstand i den merknaden som vi ikkje
ville følgje opp. Frå Arbeidarpartiet si side
var det heilt tydeleg at vi ikkje ønskjer at desse forskriftene
skulle nyttast, og at signalet ut til dei som arbeider i desse laga
og organisasjonane, skulle vere klårt i forhold til dei
automatane dei framleis kunne ha. 

  Ja, en statsråd som står overfor
et storting som ikke har forslag, må forholde seg til merknadene,
og jeg oppfattet Arbeiderpartiets merknader slik at de ikke ønsket å skape
et rettstomrom mens man gikk fra noe de var sterkt kritiske til,
til noe nytt. Jeg oppfattet det slik at vi skulle holde en veldig
stram og rask tidsplan for å få noe nytt på plass,
og jeg jobber på den måten. Jeg følte
at representanten Astrid Marie Nistad ville forvisse seg
om det, og jeg ønsker å gjenta at jeg er opptatt
av å få dette på plass. Jeg inviterte
bransjen til dialog i januar, for vi er tjent med å ha
en direkte dialog med dem på samme måte som vi
er tjent med å ha en direkte dialog med organisasjonene,
slik at det ikke skal gå for lang tid fra Stortingets behandling
og til vi får en endring i den gamle forskriften.

  Vi går videre til neste
hovedspørsmål.

 Jeg har et spørsmål til næringsminister
Sponheim.

For et par uker siden gav Næringsdepartementet
Røkke konsesjon for overtakelse av RGI. I klartekst betyr
det at Næringsdepartementet har gitt Røkke fullmakt
til å håndtere Aker RGI akkurat som han vil. Han
kan ta ut ekstraordinært utbytte, han kan selge unna deler
av virksomheten. Kort sagt: Han kan strippe selskapet, hvis han ønsker det. 

Saken er den at det har vært betydelig
strid også internt i Regjeringen, forstår jeg,
om en skulle gi konsesjon etter ervervsloven. Men på tross
av at regjeringsadvokaten har gitt en anbefaling som går
på at erstatningsansvaret kunne bli for stort, og på tross
av at en også i regjeringskretser i utgangspunktet ønsket å være
restriktiv, har departementet gitt konsesjon. 

Vi har en ervervslov som så langt
ikke har vært brukt for å nekte oppkjøp,
heller ikke i dette tilfellet, som kanskje er det groveste tilfellet
vi har sett av et rent spekulativt raid mot et industriselskap.
Mitt spørsmål til næringsministeren blir
derfor: Hva tenker næringsministeren å gjøre
når vi har en lov som i praksis er helt ubrukelig, og som
ikke har sanksjonsmidler overfor den typen spekulative raid?

 For det første kommer representanten
Djupedal her med noen påstander som jeg ikke kjenner til.
Det er en samlet regjering, selvsagt, som står bak det
vedtaket som Regjeringen har gjort i denne saken. Regjeringen har
valgt, etter å ha gått en runde med nærmere
prøving etter ervervsloven av TRGs søknad om oppkjøp
i Aker RGI, å godkjenne ervervet på vilkår – etter
mitt skjønn ganske strenge vilkår. 

Jeg vil også ta avstand fra påstanden
om at ervervsloven ikke har vært brukt. Ervervsloven er
i kontinuerlig bruk. Det medfører at man etablerer en dialog
mellom selskapene som kjøper opp, eller som har en ambisjon
i forhold til selskaper i Norge, og som gjør at vi får
på plass gode ordninger. Svært ofte foregår
dette i en tidlig fase av ervervsbehandlingen, noe som gjør
at det ikke er nødvendig med nærmere prøving.
Selskapene får på plass planer og på andre
måter tilfredsstiller departementet, slik at vi ikke har
behov for å bruke ervervsloven. I noen tilfeller går
vi inn i en nærmere prøving som gir adgang til å sette
formelle vilkår. Det ble gjort i denne saken. Det er ikke
så ofte det heller er gjort – vi har vært inne
i en slik nærmere prøving 10-15 ganger – og
meg bekjent er det heller ikke andre ganger blitt satt såpass strenge
vilkår som vi her har gjort: at TRG må etablere
et norsk eierselskap til disse aksjene, slik at de blir underlagt
norsk regnskapslovgivning og aksjelovgivning og det innsyn som det
gir, krav til aktivitet i Norge osv. 

Jeg vil også gi uttrykk for – jeg
synes dette er en anledning til å gjøre det – at
alle har krav på lik behandling etter norsk lov, uansett
hvordan myter og rykter måtte være. Røkke
har vært gjenstand for omtrent kontinuerlig ervervsbehandling
i Næringsdepartementet så lenge jeg har sittet
der, og han har faktisk hele tiden etterlevd de planer han har lagt
fram. I perioden 1996 fram til nå har han doblet aktiviteten
i Aker RGI og doblet antall arbeidsplasser. Så disse mytene
som handler om at dette er ulik behandling, at det bare er slaktemotiver
og slikt, kjennes ikke igjen i det betydelige informasjonsgrunnlaget
som Næringsdepartementet sitter inne med.

  Jeg la merke til at næringsministeren
overhodet ikke berørte noe av det jeg sa. Altså:
Det gjenstår jo å se hva Røkke ønsker å gjøre
med Aker RGI. Påstand står mot påstand,
og jeg håper selvfølgelig for de ansatte i Aker
RGI at Røkke har langsiktige industrielle planer for selskapet,
men alt som så langt har kommet fram, tyder vel på at
motivene er litt delte.

 Mitt poeng er følgende: Ervervsloven
har aldri vært brukt for å nekte oppkjøp.
Det er riktig at ervervsloven stiller vilkår, men ervervsloven
har ingen sanksjonsmulighet. Hvis en næringsdrivende som
får erverve etter ervervsloven, ikke følger den,
har Næringsdepartementet ikke mulighet til å gå inn,
annet enn å åpne saken på nytt og ta
et nytt erverv. Og jeg spør om det som mange nå har
vært opptatt av etter den siste tillatelsen fra Næringsdepartementet:
Er ervervsloven god nok? Har ervervsloven det maktmidlet som skal
til? Ikke minst representanter her i salen fra regjeringspartiene
har vært opptatt av at ervervsloven må endres
på dette punkt. Og min utfordring til næringsministeren
er da: Når vi ser dette spekulative oppkjøpet
som vi her har vært vitne til, bør ikke ervervsloven
endres slik at departementet får maktmidler til å sørge
for at ervervet etterleves?

  Taletiden er omme.

 For det første vil jeg gi uttrykk
for at jeg svarte direkte på spørsmålet,
nemlig om hvordan ervervsloven fungerer, og jeg er uenig i påstanden
til Djupedal om at loven ikke fungerer. Det gjør den, det
opplever jeg nesten daglig. Vi har et enormt antall saker til behandling
etter ervervsloven, og jeg ser hvordan bedriftene endrer sine planer.
Jeg har også sittet lenge nok i denne stolen til å se
at de faktisk etterlever planer, og det har jeg mange eksempler
på. 

Et samfunn må finne en fornuftig balanse
mellom det å regulere og sette begrensninger for hvordan
man kan endre eierskap i bedrifter, og det å sørge
for at eierskap blir attraktivt også for utenlandske investorer.
Det er kanskje en fremmed tanke for representanten Djupedal, men jeg
synes iallfall det er viktig at vi får inn mange investorer
i Norge, også utenlandske store investorer. Det er viktig
for å bygge norsk industri og tilføre kompetanse,
og da må vi ikke ha en nasjonal regulering som gjør
at vi skremmer vekk folk ute. Denne kombinasjonen føler
jeg at ervervsloven representerer på en god måte.

  Da går vi videre til neste
hovedspørsmål.

 Jeg har et spørsmål til statsråden for
utvikling og menneskerettigheter.

UNCTAD X, den tiende FN-konferansen for handel og
utvikling, er nettopp avsluttet i Bangkok, og mye av debatten dreide
seg om en såkalt total utviklingsstrategi for det enkelte
land, basert på bl.a. helse, utdanning, sosiale minstegoder,
et godt styresett og investeringer i landbruk og næringsliv;
dette naturligvis i tillegg til at u-landene er helt klare i sine
krav om gjeldslette og markedsadgang i vår del av verden.

Parallelt med UNCTAD-konferansen var statsministeren
og bistandsministeren på besøk i tre afrikanske land,
fulgt av representanter for norsk næringsliv og for private
organisasjoner. Mitt spørsmål til statsråden
i første omgang er følgende: Hvordan mener statsråden
at norsk næringsliv innenfor en helhetlig utviklingsstrategi kan
bidra til investeringer i sør, og hvordan ble dette gjort
under Afrika-reisen?

  Jeg er svært glad for at representanten
Nybakk også trekker frem UNCTAD, for det er forbigått
med taushet i Norge, men har fått meget god dekning i internasjonal
presse og har ført til at problemene med motsetning mellom
nord og sør etter Seattle er blitt atskillig mindre.

Så til spørsmålet
fra representanten Nybakk. Det jeg er opptatt av å få formidlet
fra reisen som statsministeren hadde, og som jeg deltok på,
er at det var meget vellykkede næringslivsseminarer som
ble avholdt. Det dreide seg ikke bare om eksport fra norsk næringslivs
side til landene, som man kunne få inntrykk av av en del
kommentarer fra solidaritetsorganisasjonene, men det var også betydelig
interesse for investeringer og for å gå inn med
partnerskap i forhold til motparter i landene selv. 

La meg nevne at særlig var det interessant
at man også hadde den type diskusjoner i Mosambik, som
er et av de fattigste landene, og hvor det var en betydelig interesse – det
var en næringslivsdelegasjon på 48 bedrifter,
som er meget sterkt i forhold til det som har vært tilfellet
før. Det var betydelig interesse der, men det samme gjorde seg
selvfølgelig gjeldende i Sør-Afrika, og ikke minst
i Nigeria, hvor vi for øvrig også ser for oss
at vi kan gå inn på petroleumsforvaltningssiden
dersom det på nigeriansk side kommer positiv tilbakemelding
på det, og hvor det også ble undertegnet et Memorandum
of Understanding mellom norske og nigerianske myndigheter. Både
på olje- og gassektoren, og også på investeringssiden,
er det således nå lagt et grunnlag i alle tre
land, Mosambik, Sør-Afrika og Nigeria, for et samarbeid
med parter i utviklingslandene og for økte investeringer.

  Jeg takker for svaret, som jeg synes er ganske
positivt.

En av grunnene til at jeg tok opp dette spørsmålet,
var at vi i Innst. S. nr. 28, som statsråden vil huske,
nettopp bad om å få en utredning om næringslivet
som aktør innenfor en helhetlig bistands- og utviklingsstrategi.
I Dagsnytt Atten den 11. februar kom Gro Brækken, tidligere
direktør i Næringslivets Hovedorganisasjon, men
nå i Redd Barna, med et frontalangrep på og en
veldig sterk kritikk mot nettopp næringslivets engasjement
i sør på bakgrunn av hennes erfaring i disse tre
afrikanske landene. Hun sier bl.a.:

«Og
jeg mener at det store flertallet av norske bedrifter som opererer
i utlandet, er altfor lite interessert i det som er utenfor deres
næringslivsverden, og de vet ofte altfor lite om det.»

Dette var en påstand som ble meget
sterkt imøtegått av en representant for Eksportrådet,
og jeg vil gjerne be statsråden om å utdype dette
noe.

  Ja, jeg har registrert denne debatten. Den
ble også registrert på reisen, det kan jeg forsikre.
Men det jeg er opptatt av, er at virkeligheten er like mangfoldig
blant næringslivsaktørene som den er blant alle
andre aktører i sør. Man finner næringslivsaktører
som har meget lang erfaring og god kompetanse, god landinnsikt,
og gjør en hederlig og veldig god jobb i landene og har
gjort det i lang tid. Og så finner man selvfølgelig
andre med mindre erfaring, og som kanskje ikke har den tilsvarende
innsikt. Etter min vurdering er det kanskje litt betenkelig å skjære
alle over en kam, slik jeg opplever at Gro Brækken her
gjør. Utfordringen må heller være å bruke
den kompetansen som noen av bedriftene har etablert, og styrke den
hos andre. Så må vi appellere til det sosiale
ansvaret hos næringslivet, som vi også har
gjort i KOMpakt-sammenheng, i det pilotprosjektet som er foreslått
i handlingsplanen for menneskerettigheter, om å ta et større
og helhetlig medsamfunnsansvar når man er ute, og operere
med de samme normer, verdier og standarder ute som man gjør hjemme,
det være seg om arbeidstakernes rettigheter, barnearbeid
eller andre forhold. Der opplever jeg nå at næringslivet
tar utfordringene på alvor.

 Det blir oppfølgingsspørsmål – Øystein Hedstrøm.

  En ikke-proteksjonistisk næringspolitikk
er veldig viktig for at bistandslandene skal kunne bygge opp markedsøkonomi
og markedskontakt med de vestlige land f.eks. I fjor dumpet Norge
landbruksprodukter i verdensmarkedet – 19 000 tonn
prima storfe- og svinekjøtt helt ned til tre kroner pr.
kilo. Hva skjer da i praksis? Jo, da konkurrerer norske subsidierte produkter
med det som u-landene kan bidra til å bygge seg opp på.
Det er ofte landbruksprodukter som er det eneste de kan selge og
få inn utenlandsk valuta og bygge seg opp på.
Der er Norge veldig proteksjonistisk. Vi har noen MUL- og GSP-ordninger
som er sterkt begrenset. Vi gir milde gaver i 10 milliarder
kroner-klassen til den tredje verden, men vi er ikke villig til å kjøpe
produktene på de områder der de har mulighet til å bygge
seg opp. 

Hvilken strategi har Regjeringen for å åpne
opp og liberalisere næringspolitikken på dette
området?

  Regjeringen har lagt frem det som vi kaller
strategien for næringsutvikling i sør, som også er
blitt positivt mottatt, ikke minst blant landene i sør,
blant tunge utviklingsaktører og i Stortinget. Der prøver
vi nettopp å legge en helhetlig strategi for både
handel og næringsutvikling gjennom investeringer fra norsk
side, hvor man også ser på hele virkemiddelapparatet.
I den sammenhengen har vi adressert det spørsmål
som representanten Hedstrøm er inne på, nemlig å bidra
til økt import til Norge fra utviklingslandene. 

Nå vil jeg ikke overdrive betydningen
av den smule overproduksjon som finnes i norsk sammenheng på verdensmarkedet.
Jeg tror nok at en aktør som EU gjennom sine eksportsubsidier
har atskillig større effekt i forhold til u-lands markeder,
og det håper jeg at man i neste WTO-runde kan få endelig
bukt med. Men det er helt klart at i den sammenhengen bidrar EU
til å utkonkurrere produkter fra utviklingslandene.

Så vil jeg gjøre oppmerksom
på én ting, og det er at i veldig mange av disse
landene er det faktisk nødvendig å bidra med bistand
for å få til næringsutvikling, som igjen kan
føre til eksport.

 Vi går da videre til neste
hovedspørsmål.

 Jeg har et spørsmål til statsråd Dørum.
Det gjelder at noen og enhver er både skremt og sjokkert
over ransbølgen i landet, og spesielt i Oslo-området.
Vold og all slags våpenbruk tiltar, særlig ved
ran på gaten, som øker mest, der unge kriminelle
skaper frykt blant yngre og eldre mennesker, som er mest utsatt for
gatens vold. Tenåringer kan begå rundt 100 ran
før de blir siktet etter å ha utøvd vold
og trusler. De fleste som pågripes, er av utenlandsk opprinnelse,
noe som er særs alarmerende. Et sentralt stikkord må være
grensesetting med tilhørende straffer som slår
ned på kriminelle handlinger overfor uskyldige mennesker
som ferdes på gaten. 

Mitt spørsmål er: Er det
noen spesielle initiativ justisministeren kan slå i bordet
med – jeg tenker eksempelvis på det å senke
den kriminelle lavalder, eller for den saks skyld hvis kriminelle
handlinger begås av utlendinger som ikke har norsk statsborgerskap, å sende
dem ut av landet?

  Nå bør vel ikke en justisminister
slå i bordet, men sørge for at det er respekt
for lov og orden.

Den ransbølge som representanten omtaler,
er todelt. Det er en bølge som foregår blant voksne,
som er meget alvorlig, og som politiet gjør stor innsats
for å oppklare, og som jeg også har dyp uro for
kan knytte seg til organiserte former for kriminalitet. 

Hovedspørsmålet til representanten
gikk på vold utført av de yngre, som kom fram
i politistatistikken ved årsskiftet. Det er der innledet
et meget bredt samarbeid mellom Oslo politidistrikt, Oslo kommune
og Justisdepartementet for å se på spørsmålet,
både når det gjelder ungdom over og under den
kriminelle lavalder, som vi ikke har planer om å endre.
Når det gjelder ungdom over den kriminelle lavalder, er
vi innstilt på å gå inn og bruke Kriminalomsorg
i frihet på en langt mer aktiv måte enn vi har
gjort til nå, for å sette grenser. 

Jeg er veldig glad for det kirke-, utdannings-
og forskningsministeren har gjort når det gjelder
muligheten for å fjerne mobbere fra nærmiljøet
til en skole. 

Når det så gjelder vold utført
av de yngste, og som er meget alvorlig, fordi vi kan frykte at eldre
grupper av innvandrergjenger rekrutterer de yngste som en slags form
for kriminelle leiesoldater, vil jeg i nær framtid bl.a. ha
et møte med Oslo kommune for å se på dette.
Og uten å gå inn på barne- og familieministerens
område er jeg ganske sikker på at vi er nødt
til å være villige til å tenke nytt når
det gjelder hvordan vi skal sette grenser for barn som rett og slett
har mistet enhver respekt for voksne.

  Jeg noterte at statsråden ikke ville
senke den kriminelle lavalder. Det er som oftest bevæpnet
ungdom og barn som i dag er trusselen i hovedstadens gater. Mange
av ranerne er ifølge politiets statistikk innvandrere med
voldelige tendenser og atferd, og som oftest gir mange foreldre
bokstavelig talt blaffen i at deres barn regjerer gatene med terror.
Politiet og ofrene møtes med respektløshet, og
i retten møter aktor og dommere hånflirende tenåringer
uten respekt for lov og rett. Alt dette fører til at ungdomskriminaliteten
nå er i ferd med å komme ut av kontroll. Denne
negative utviklingen har vokst samtidig med mengden innvandrere
som kommer til vårt land, og som etter min mening er en
konsekvens av Regjeringens lettsindige innvandringspolitikk og kriminalpolitikk.

Jeg har et siste spørsmål
til statsråden: Ønsker Regjeringen å gå i
seg selv og analysere konsekvensene av sin politikk både
på innvandringssiden og kriminalpolitikksiden?

  Det er vel kjent at Fremskrittspartiet og
Regjeringen er uenige om de generelle retningslinjer i innvandringspolitikken.
Men la meg slå fast følgende: En borger er en
borger, og en kriminell er en kriminell uansett hudfarge og bakgrunn,
men barn er barn, og vi har plikt til å reagere overfor
barn som har mistet respekten for voksne, men da er vi også nødt
til å se på hvordan vi skal gjøre det.
Og det er ikke slik at dette stort sett skjer i sentrale gater,
det kan skje i forskjellige deler av byen. Det tallet representanten
Stang nevner, er bekymringsfullt nok – det er 200-300 – men
det er ingen grunn til å generalisere og si at det gjelder
all innvandrerungdom. Jeg tror heller ikke ofte foreldre
gir blaffen, men jeg tror mange foreldre ikke makter å stå løpet
ut med hensyn til å være foreldre. 

Jeg har personlig hatt et møte med
Oslos politimester og Oslos byrådsleder i en moské,
den største moskeen i Oslo. Vi inngikk en avtale om at
pr. 1. mai i år skulle menigheten finne fram til alle språkløse
kvinner, dvs. kvinner i sin menighet som ikke kan norsk, slik at
de fikk et opplæringsprogram for det. Og de skulle gripe
direkte inn i en situasjon hvor de som voksen så at en
11-,12-,13- eller14-åring ble rekruttert som kriminell
leiesoldat av eldre. De lovet meg dette, og representanten kan være helt
sikker på at jeg 1. mai kommer til å minne om
løftet.

 Vi går til neste hovedspørsmål.

  En type forening som virkelig gjør
noe for å forhindre at barn og ungdom blir ungdomskriminelle,
er alle de frivillige foreningene våre – det er
svømmeklubbene, det er idrettsklubbene, og det er de humanitære
organisasjonene. Men disse må også ha penger for å overleve,
de må ha finansiering. Og den lotteriloven som Stortinget
sendte tilbake før jul, ble sendt tilbake fordi den var
for stram i forhold til rammebetingelsene for nettopp disse foreningene.
Det som Stortinget enstemmig sa i innstillingen, var: 

«Komiteen
mener det ikke må settes krav i forskriftene som krever
utskiftning av automatene eller som reduserer inntektene for organisasjonene.» 

Det betyr at de signaler som har gått
fra departementet til organisasjonene om at den siste forskriften
gjelder, har skapt veldig stor uro, og den har skapt uro omkring
disse organisasjonenes framtidige inntekter. Jeg vil be statsråden
bekrefte at enten får vi en ny forskrift raskt, eller så kan
den gamle forskriften gjelde.

  Så vidt presidenten forstår,
er dette et spørsmål som allerede er sterkt berørt
tidligere i dag.

  Jeg oppfattet imidlertid at representanten
Krohn Devold forsøkte å stille et spørsmål
til meg, så jeg tar det gjerne opp.

Jeg gjentar det samme som jeg sa til representanten Astrid
Marie Nistad. Jeg oppfatter at komiteen ønsker at vi skal
ha en forskrift som er annerledes enn den vi har nå. Jeg
kan ikke oppheve en forskrift som eksisterer, for da skaper jeg
et rettstomrom, men jeg har plikt til å sørge for
at vi får en ny forskrift raskt, slik at det ikke skapes en
praktisk vanskelig situasjon for ulike organisasjoner. Det var det
jeg gav uttrykk for i svaret til representanten Nistad. Jeg vil
nå også få sjansen til å korrigere
meg selv. Jeg tror jeg kom i skade for å si at jeg traff «representanter» for
bransjen. Jeg traff én sentral representant for bransjen,
og jeg inviterte til et samarbeid, nettopp for å kunne
få en rask løsning på det som representanten Krohn
Devold tar opp.

  Mitt første spørsmål
hadde en nyanseforskjell i forhold til dialogen med Astrid Marie
Nistad. Fordi statsråden i sitt svar til Nistad sa at det var
et flertall og et mindretall i komiteen, refererte jeg hva hele
komiteen sa på det punktet.

Men jeg har et oppfølgingsspørsmål,
og det går på antall automater. Komiteen sa også i
sin innstilling at man med det taket som ble innført, legger
til grunn 33 000-35 000 automater. Nå viser
det seg i møte mellom departementet og enkelte frivillige
organisasjoner at departementet har fremholdt at det er et tak på 28 000
automater som gjelder. Det er i så fall en betydelig innstramming
i forhold til signalene fra komiteen. Derfor har en av rettighetsinnehaverne
til automatene tatt dette opp med Sivilombudsmannen, som
i et brev denne måneden har sagt at departementets måte å tolke
adgangen til å ha automater på, ikke er god, den
bør vurderes på ny. Jeg skal overrekke brevet
til ministeren etterpå, men vil be ham bekrefte at de som
har adgang til å sette ut automatene, skal få lov til å gjøre
det, og at ikke et for begrensende tak skal gjelde.

  Jeg oppfattet debatten slik da lotteriloven
var oppe til behandling før jul, at man holdt seg til det
antall som da var kjent for komiteen. Og jeg har ikke noen grunn
til å operere med noe annet antall enn det, og jeg har
ikke endret syn på det spørsmålet, selvfølgelig. 

Når det gjelder den rent juridiske
situasjonen for hvilke automater en kan ha, gjelder den gjeldende
forskrift inntil den er erstattet av en ny. Men jeg har sagt i svar
til representanten Astrid Marie Nistad og tidligere i svaret til
representanten Krohn Devold nettopp, at det er et poeng at det ikke
går lang tid før den kommer. Og da har jeg sagt
at vi vil ha et tett samarbeid med bransjen og organisasjonene for å få en
forskrift med utgangspunkt i de merknader komiteen har skrevet – alle
merknadene komiteen har skrevet.

 Vi går da videre til neste
hovedspørsmål.

  Spørsmålet mitt går
til næringsministeren.

Næringsministeren har jo vorte ført
inn på samferdselsministerens domene her tidlegare i dag,
og det kan hende at dette også tangerer inn på same
området. Vi har nå liggande til behandling her
i Stortinget ei stortingsmelding om elektronisk handel, ei melding
som føyer seg inn i rekkja av etter kvart kjende analysar
av omstillingsbehovet som vi er inne i, drive fram av ny teknologi,
nye produkt, nye marknader og internasjonaliseringa av handel og økonomi.

Vi er kjende med eit tal som forskarane nå har
nemnt fleire gonger, at vi må skape 800 000 nye
arbeidsplassar innan ein 20-årsperiode. Elektronisk handel
vil medverke til at delar av arbeidslivet endrar karakter. Det blir
mindre behov for førstelineteneste i butikkar osb., men
større behov innanfor logistikk og innanfor varetransport.
Ein handlingsplan for tiltak og satsing innanfor dette området er
sakna. Kva ansvar tek næringsministeren for å stimulere
til ny vekst og betre forhold innanfor denne sektoren?

  La meg først få gi uttrykk for
at den stortingsmelding som nå snart har ligget til behandling
i ett år i den komiteen Rudihagen sitter i, er en stortingsmelding
som på mange måter trekker opp helt nye linjer,
også når vi måler den mot hva slags arbeid som
gjøres på dette området i andre land.
Nå vil det i løpet av denne uken komme et brev
fra meg til komiteen som bringer inn nye momenter som kanskje er
nødvendige på et område der forholdene
skifter så raskt som på dette – bringer
inn nye forhold som jeg synes er relevante for komiteen før
man sluttbehandler dette arbeidet, fordi det har gått så pass
lang tid.

La meg understreke at veldig mange av de forslagene og
aktiviteten som ligger i dette, å få på plass
de rettslige instrumentene rundt det å få en sikrere
elektronisk handel og legge forholdene til rette for at dette skal
ta av, er vi allerede i gang med. Vi har et eget forum som arbeider under
Næringsdepartementet med elektronisk handel, som er ledet
av en viktig Internett-bedriftsleder fra Rogaland som heter Rana,
som er godt i gang, og som har varslet at han i løpet av
kort tid vil legge fram en handlingsplan for hvordan Norge skal
ta noen raske skritt for å øke aktiviteten på elektronisk
handel. Vi er blant de absolutt beste i verden når det
gjelder penetrering eller antall PC-er og Internett-tilknytning,
men vi har noe uforløst i å ta dette i bruk innenfor
bl.a. elektronisk handel og forretningsdrift. Vi fokuserer veldig
på handel, og på forbrukeres handel, kanskje.
Vi tror vi skal fokusere mye mer på hvilke muligheter det
er for å lage veldig mange småbedrifter alle steder,
fordi avstand ikke betyr noe. Det gir et enormt næringsutviklingspotensial,
som jeg tror vi skal se og kunne glede oss over i et langstrakt
land som vårt.

  Poenget mitt var nedgangen i talet på arbeidsplassar
på eitt område og spørsmålet om
stimuleringstiltak for å erstatte desse på andre
område, som det visseleg vil bli behov for, og likså å legge
til rette for transport og logistikk, slik at det er mogleg å få ein
auke i elektronisk handel. 

Staten sit med eit eigd selskap, Posten, som
har det beste distribusjonsapparatet som tenkjast kan. Og Posten har
sanneleg slite i lange tider med ein reduksjon i talet på postkontor
og aktivitetar. Nå skulle ein kanskje tru at Posten gjekk
mot gylne tider nettopp på grunn av den elektroniske handelen.
Og spørsmålet mitt er: Kva gjer næringsministeren
for å ruste opp Posten til å møte denne utviklinga,
både til beste for å skape ny vekst i Posten – ny
næringsutvikling der – og for å legge
forholda til rette for ein auka e-handel?

  Næringsministerens ansvarsområde
her er å sørge for at vi får økt
aktivitet og at elektronisk handel og forretningsdrift blir tatt
i bruk i alle deler av landet. Potensialet for det er til stede.
Derfor arbeider Regjeringen nå intenst med et samlet program
for hvordan vi raskt skal få den bredbåndsutbyggingen
som landet trenger, basert på den aktivitet som ligger
i de mange selskaper som er engasjert i dette, og som i dag investerer
stort. 

Jeg er helt sikker på at det potensial
som ligger på dette området, og den eksplosivitet
som vi faktisk forventer i elektronisk handel og forretningsdrift
de nærmeste ikke bare årene, men månedene – vi
har forventninger om en betydelig økning bare i løpet
av år 2000 – vil gi en forretningsmulighet som
Posten vil utnytte. Og jeg er sikker på at min gode kollega,
samferdselsministeren, som har ansvar for Posten, vil sørge
for at Posten også er rustet til å utnytte disse
mulighetene.

 Vi går da videre til neste
hovedspørsmål.

  Jeg har et spørsmål til
næringsministeren. Det gjelder sikkerheten om bord i passasjerbåter. 

Etter «Sleipner»-ulykken
er det kommet for en dag at en rekke passasjerbåter seiler
rundt på norskekysten uten utstyr som er tilstrekkelig
utprøvd. Ut fra dette er det gått ut et rundskriv
om at samtlige redningsvester skal skiftes ut. Kan statsråden
forklare hva han har gjort, utenom det med redningsvestene, for å sikre
at passasjerbåter som seiler i norske farvann, har nødvendig
utstyr som er testet og utprøvd i de forholdene det er
beregnet på?

  Jeg kan forsikre representanten Bastesen om
at sjøsikkerhet er i fokus fra Næringsdepartementet
og Sjøfartsdirektoratets side. Etter sånne tragiske
ulykker som det vi har bak oss i nær fortid, er det selvsagt
at dette tar mye av vår tid og oppmerksomhet.

Nå skal vi ha den respekt, både
for dem som er rammet av ulykken og for selskapet som er rammet
av ulykken, at vi skal avvente konklusjonen fra den store kommisjonen
som er i arbeid, og som vil komme etter sommeren, og ikke trekke
forhåndskonklusjoner på altfor mange områder.
Men på noen områder har det vært nødvendig å trekke
noen forhåndskonklusjoner. Det var også bakgrunnen
for at Sjøfartsdirektoratet omgående etter at denne
tragiske «Sleipner»-ulykken skjedde, satte ned
et eget arbeidsutvalg for å se på hva vi trenger å gjøre
på meget kort sikt for å bedre sjøsikkerheten
med de erfaringer man da gjorde, uten å foregripe det viktige
arbeidet som foregår i kommisjonen. Rapporten kom den 12.
januar i år med et sett av ulike tiltak og anbefalinger
til forbedringer til rederiene som opererer de hurtiggående
fartøyene. Det er forslag om å kreve at eksisterende
hurtigbåter også skal oppfylle de internasjonale
reglene, altså IMO-reglene. Vanligvis er det slik at de
kun gjelder for nye hurtigbåter som kommer, men de er da
også gjort gjeldende for de hurtigbåtene som allerede
er i drift. Så er det helt konkret innført noen
regler som en direkte konsekvens av dette – bl.a. at det
skal være redningsvester med lys og skrittstropp – som
gjøres gjeldende for passasjerskip generelt og ikke bare
for hurtigbåter. Dette har vi sett på som en nødvendig
konsekvens, og det gjorde også at vi valgte å gå utover
våre forpliktelser i EØS om at vi skal godkjenne redningsvester
som er godkjent i et annet land. Vi satte det til side, varslet
engelske og italienske styresmakter om det og har laget egne regler
fordi vi her så at det var redningsvester som ikke var
gode nok – de var godkjent i andre land, og vi skulle dermed automatisk
godkjenne dem i Norge etter EØS-reglene. 

  Jeg takker statsråden for svaret. 

Jeg festet meg ikke så veldig mye
ved ulykken med «Sleipner», men jeg sier på generell
basis at det er en rekke passasjerbåter, inklusiv ferjer,
som har seilt rundt i mange år uten utstyr som er tilstrekkelig
testet. Det seiler ferjer rundt i dag som har evakueringssystemer
som er testet ved kai i maksvær, blankstille hav, med fotballag og
ungdommer. Systemene er ikke testet under de forholdene som kan
oppstå hvis en får en katastrofe.

	Spørsmålet mitt er – jeg
gjentar det: Hva har statsråden tenkt å gjøre
for å sørge for at utstyret blir testet, slik at
folk kan føle nødvendig sikkerhet? Jeg vil betro
statsråden en annen ting: Sjøfartsdirektoratet
har ansvaret for dette, og det er opplagt etter «Sleipner»-ulykken – jeg
må trekke den inn igjen – da ikke engang redningsflåtene
utløste seg slik at folk kunne få en sjanse til å komme
om bord i en flåte, at ting tyder på at Sjøfartsdirektoratet
ikke har gjort jobben sin. Så jeg har to spørsmål
til statsråden. Det gjelder både tilliten til
Sjøfartsdirektoratet, som nå må være
svekket, og hva man har tenkt å gjøre for å få utstyret
generelt i stand slik at man kan bruke det og stole på det.

 Til det første må jeg understreke
at det er vanskelig for meg å forholde meg til noen påstander
som representanten måtte komme med. Det er Sjøfartsdirektoratets
oppgave å vurdere fortløpende sikkerhetsforhold,
og det gjør de også – deres kompetanse
er å fastsette sikkerhetsbemanning og de regler som skal
gjelde. Og det er i samsvar med sikkerhetstenkningen i Norge og
alle andre land, både innenfor sjøfart og andre
områder, at man i større grad må ansvarliggjøre selskapene
for å ha sikkerhetssystemer. Det går ikke lenger
an bare å basere det på enkeltmennesker og kapteinens
ansvar, man må sørge for at også kapteinen
på skip blir satt inn i sikkerhetssystemer som gjør
at menneskelige feil ikke skal være mulig. Denne sikkerhetstenkningen har
Sjøfartsdirektoratet arbeidet veldig med, og derfor legger
jeg til grunn at sikkerheten er så godt ivaretatt som det
er mulig fra myndighetenes side.

Når det gjelder Sjøfartsdirektoratet,
har det vært gjenstand for veldig mange synspunkter og
mye omtale. Jeg vil vise til at vi har en kommisjon under arbeid,
og jeg tror vi skal avvente den når det konkret gjelder «Sleipner»-ulykken.

 Vi går til siste hovedspørsmål.

 Jeg har et spørsmål til justisministeren.

Arbeiderpartiet tar kampen mot den såkalte
gjengangerkriminaliteten på alvor. Ofte dreier det seg
om vinningskriminalitet begått av et begrenset antall personer, til
stor sjenanse og ulempe for den vanlige borger. 

Politiet spiller en viktig og avgjørende
rolle for å stoppe denne virksomheten. Derfor bekymrer
det meg når redaktøren av Politiembetsmennenes
Blad rykker ut og kommer med en del uttalelser, der han bl.a. sier
at antall uoppgjorte saker på kriminelle ofte får
oss til å gispe. Mange av de vanekriminelle burde for lengst
vært stoppet. Ofte hender det at politikamre, som har mange
uoppgjorte saker mot hyperaktive vanekriminelle, ikke er interessert
i å stanse forbryternes kriminelle aktivitet.

Hvordan reagerer statsråden på disse
uttalelsene?

 Jeg oppfatter det slik at vedkommende benytter
seg av sin ytringsrett og melder friskt om forhold som justiskomiteen
og statsråden er helt enige om, nemlig at det kan oppnås
mer effektivitet i politiet sett under ett. Her bad justiskomiteen
oss helt betimelig – og som jeg sa at jeg var enig med
dem i – se på flaskehalser i forskjellige politidistrikter. 

At det snakkes direkte om hvordan man gjør
en best mulig jobb innenfor politiet, er en del av det trykket som nå forplanter
seg med åpen tale i stortingssalen mv. Mitt inntrykk er
at norske politifolk tåler direkte tale, og hvis de synes
det er urimelig, tar de igjen. Men kjernen i dette er selvfølgelig
at jeg helt siden jeg ble justisminister har ment at med bra lønn
og økt lønn – som man har kjempet for
på en rettferdig måte i politiet – med
nye etterforskningsmetoder og med en bred støtte
i Stortinget og opinionen har man også rett til å stille
krav til hva man får igjen for dette. Jeg har tidligere
på spørsmål her i salen sagt at det ofte
kan være spørsmål om hvor inspirert man er
til å lede. Det er et tema som justiskomiteen bl.a. kommenterte
da vi hadde oppe saken om politidirektorat. 

Så jeg oppfatter at det her reises
en debatt som både representanten Rasmussen og jeg er interessert
i og enige om at vi trenger.

 Jeg takker for svaret.

Jeg er klar over at bildet er mye mer nyansert
enn det jeg egentlig gav uttrykk for innledningsvis, det var en
ytring. Og faktisk gjøres det også mye bra politiarbeid rundt
i de forskjellige politidistriktene i landet. Jeg synes eksemplet
fra Majorstua politistasjon i Oslo er veldig bra. Der har de hatt
et prosjekt der en i samarbeid med dem som blir rammet av den type
kriminell virksomhet, har oppnådd å få sterk
reduksjon i antall innbrudd i leiligheter, villaer og biler. De
erfaringene ønsker en nå overført til
andre bydeler i Oslo. Istedenfor å starte nye prosjekt
basert på det samme, har vi erfaringer som er så gode
at de allerede nå bør settes inn slik at de kan
effektueres også i resten av Politi-Norge, spesielt i de
distriktene som ble nevnt i det første spørsmålet.

 Vi vet at det er mange gode eksempler i Politi-Norge.
Ett av dem er det som representanten nevnte, på Majorstua.
Vi kan f.eks. også gå til Hordaland politidistrikt,
som har en lav bemanning, men en veldig høy oppklaringsprosent.
Og vi skal på det politisjefmøtet som kommer til
våren, se på nettopp effektiviteten i straffesakskjeden,
det å ha trykk på de gode eksempler. Representanten
vet jo at et av mine viktigste argumenter for å få et
politidirektorat, og som jeg fikk bred tilslutning til i Stortinget,
er nettopp å ha en så effektiv etatsledelse at
man uten å nøle tar de gode eksemplene
i bruk og gjør det til god arbeidskultur over hele landet.

  Den muntlige spørretimen
er nå omme, og vi går over til den ordinære
spørretimen.





                    
                    
                    

 På grunn av det høye
antall spørsmål som skal besvares, finner presidenten å måtte
meddele at hun, med hjemmel i forretningsordenens § 53
nr. 3 siste ledd, har bestemt at det kun vil bli gitt anledning
til ett tilleggsspørsmål etter at hovedspørsmålet
er besvart.

Dette anses nødvendig for at dagens
kart skal kunne ferdigbehandles innenfor den reglementsmessige tiden for
formiddagens møte. 

Det blir noen endringer i den oppsatte spørsmålslisten,
og presidenten viser i den sammenheng til den oversikt som er omdelt
på representantenes plasser i salen. 

De foreslåtte endringer i dagens spørretime
foreslås godkjent. – Det anses vedtatt.

Endringene var som følger:

Spørsmålene 10 og 12, fra
henholdsvis representantene Reidun Gravdahl og Bjørn Hernæs
til forsvarsministeren, må utsettes til neste spørretime,
da statsråden er bortreist. 

Spørsmål 11, fra representanten
Jan Johnsen til forsvarsministeren, vil bli besvart av landbruksministeren på vegne
av forsvarsministeren, som er bortreist. 

Spørsmål 13, fra representanten
Hallgeir H. Langeland til forsvarsministeren, er trukket tilbake.

Spørsmål 21, fra representanten
Unn Aarrestad til kirke-, utdannings- og forskningsministeren, vil
bli besvart av samferdselsministeren på vegne av kirke-,
utdannings- og forskningsministeren, som er bortreist.

Spørsmålene 25 og 28, fra
representanten John I. Alvheim til henholdsvis sosialministeren
og helseministeren, er trukket tilbake.

Spørsmål 30, fra representanten
Steinar Bastesen til helseministeren, vil bli besvart av sosialministeren
som rette vedkommende.

Spørsmålene 35 og 36, fra
henholdsvis representantene Jan Johnsen og Per Roar Bredvold til
kulturministeren, vil bli besvart av olje- og energiministeren på vegne av
kulturministeren, som er bortreist.

Spørsmålene 37 og 38, fra
henholdsvis representantene Synnøve Konglevoll og Jan Simonsen
til fiskeriministeren, må utsettes til neste spørretime,
da statsråden er bortreist.

 I tillegg til det som går
fram av oversikten, må spørsmål 9 fra
Bjørn Hernæs til landbruksministeren utgå.





                    
                    








        

Spørsmål 1


    
        

Spørsmål 2


    
        

Spørsmål 3


    
        

Spørsmål 4


    
        

Spørsmål 5


    
        

Spørsmål 6


    
        

Spørsmål 7


    
        

Spørsmål 8


    
        

Spørsmål 9 


    
        

Spørsmål 10


    
        

Spørsmål 11


    
        

Spørsmål 12 


    
        

Spørsmål 13


    
        

Spørsmål 14


    
        

Spørsmål 15


    
        

Spørsmål 16


    
        

Spørsmål 17


    
        

Spørsmål 18 


    
        

Spørsmål 19


    
        

Spørsmål 20


    
        

Spørsmål 21


    
        

Spørsmål 22


    
        

Spørsmål 23


    
        

Spørsmål 24


    
        

Spørsmål 25


    
        

Spørsmål 26


    
        

Spørsmål 27


    
        

Spørsmål 28


    
        

Spørsmål 29


    
        

Spørsmål 30 


    
        

Spørsmål 31


    
        

Spørsmål 32


    
        

Spørsmål 33 


    
        

Spørsmål 34


    
        

Spørsmål 35


    
        

Spørsmål 36


    
        

Spørsmål 37


    
        

Spørsmål 38


    



                    

 Dette spørsmålet
utgår.





                

 Dette spørsmålet
er utsatt.





                

 Dette spørsmålet,
fra representanten Jan Johnsen til forsvarsministeren, vil bli besvart
av landbruksministeren på vegne av forsvarsministeren.

  Jeg har følgende spørsmål
til forsvarsministeren:

«I forbindelse med mobilisering er
det slik at det er gitt adgang til å rekvirere privatbiler
til bruk i Forsvaret. Den gang loven om dette ble utformet, var
det forholdsvis få biler i Norge. I dag er det store lagre
av biler hos forhandlere i både ny og brukt versjon. Sett
i forhold til dette burde loven forandres. 

Vil statsråden ta et initiativ for
at så skjer?»

  Lov av 29. juni 1951 nr. 19 om militære
rekvisisjoner gir den lovmessige hjemmel for å rekvirere
sivile ressurser til bruk i Forsvaret ved krig. Hjemmelen gjelder
også når Forsvaret eller deler av det settes på krigsfot
i beredskapsøyemed. Reviderte forskrifter til loven ble
fastsatt av Kongen i statsråd 17. september 1999
og trådte i kraft 1. desember samme år.

Forsvaret har et behov for om lag 27 000
rekvirerte kjøretøyer, hovedsakelig firehjulstrekkere,
varebiler, kassevogner, busser, lastevogner og andre spesialkjøretøyer.
I tillegg har Sivilforsvaret et behov for ca. 15 000 kjøretøyer,
som for en stor del er personbiler.

Hvis kjøretøyene skal rekvireres
fra forhandlere, må man være sikret å få det
nødvendige antall kjøretøyer fordelt
på de forskjellige typene. Dagens krav til lønnsomhet
i næringslivet innebærer bl.a. at man ønsker å binde
minst mulig kapital i lagre. Lagrene søkes holdt til et
minimum, med levering etter «just in time»-prinsippet. Dette
er også tilfelle innenfor bilbransjen, og ikke minst når
det gjelder tyngre kjøretøy. Disse blir i økende
grad produsert på ordre etter kjøpers spesifikasjoner.

Rekvirering av kjøretøy fra
forhandlerne vil neppe tilfredsstille totalforsvarets behov når
det gjelder antall kjøretøy, verken totalt sett
eller fordelt på den enkelte kategori. Det anses derfor
mest hensiktsmessig å opprettholde dagens ordning. 

  Jeg takker statsråden for svaret.

Mitt poeng er ikke at man skal gå vekk
fra det å kunne ha rekvirering av biler. Tvert imot – jeg
mener vi har bruk for det, i likhet med det som statsråden
hevdet. Men mitt poeng er at det blir rasjonalisert og effektivisert
på en annen måte enn det det gjøres i
dag, og jeg er ikke så sikker på at de som skriver
ut disse rekvisisjonene hele veien, ser den rasjonaliseringseffekten
som kan ligge i å gjøre disse tingene på en
annen måte. Så mitt spørsmål gikk
i grunnen mer på det med effektivisering og rasjonalisering,
ikke at Forsvaret ikke skal få anledning til å rekvirere.
Kan statsråden se på om det er muligheter for å spare
inn en del kroner på akkurat det arbeidet?

  Jeg er enig i at en i forhold til enhver praksis
som en har hatt og som videreføres, også skal
ha en kostnadsvurdering av hvordan dette fungerer. Det har altså vært
en gjennomgang av regelverket, og da med en utforming av ny forskrift
så sent som i 1999. Bakgrunnen for den gjennomgangen var
behov for en tilpasning til dagens organisering av Forsvaret og
totalforsvaret, særlig når det gjelder den beredskapsmessige
planleggingen. 

Jeg tar for gitt at også de vurderingene
som spørreren her er ute etter, er gjort i forbindelse
med den gjennomgangen, i og med at den ligger så nært
tilbake i tid. Det sendes ut melding hvert år om dette
til dem som har biler som er rekvirert, og det er klart at det er
en arbeidsprosess og en kostnad med det. På den andre siden
er det, hvis en også skal ta hensyn til dem som er berørt
av dette, viktig at alle til enhver tid er klar over hvilke plikter som
påhviler en i forhold til en slik rekvisisjon. 





                

 Dette spørsmålet
er utsatt.





                

 Dette spørsmålet
er trukket tilbake.





                

 Dette spørsmålet,
fra representanten Unn Aarrestad til kirke-, utdannings- og forskningsministeren,
vil bli besvart av samferdselsministeren på vegne av kirke-,
utdannings- og forskningsministeren.

  Eg tillèt meg å stilla følgjande spørsmål
til statsråden:

«Etterspørsla etter deltidsplassar
i studentbarnehagar har vore aukande etter innføring av
kontantstøtta. Sidan Kyrkje-, utdannings- og forskingsdepartementet
berre gir støtte til plassar der borna har ei avtalt opphaldstid
på 31 timar i veka eller meir, får desse barnehagane
ikkje lenger støtte av departementet. Dermed går
mange av desse barnehagane med tap.

Når vil statsråden retta
opp dette?»

  Barnehageplasser øremerket
studenters barn, som er drevet av studentsamskipnader alene eller
i samarbeid med andre, er berettiget til støtte fra Kirke-,
utdannings- og forskningsdepartementet og Barne- og familiedepartementet.
Direkte statstilskudd fra KUF til drift av studentbarnehager ble
innført fra budsjettåret 1990.

Målsettingen for tilskuddsordningen
er å bidra til studiekvalitet og gi like muligheter for
normal studieprogresjon for kvinner og menn. Det skal legges til
rette for å kombinere utdanning med forsørgeransvar.
Studentbarnehager er et utdanningspolitisk virkemiddel, samtidig som
studentbarnehager skal være et supplement til barnehagetilbudet
i offentlig og privat sektor. Retningslinjer for støtte
fra KUF til studentbarnehageplasser er etablert gjennom St.meld.
nr. 14 for 1993-94, jf. Innst. S. nr. 101 for 1993-94, og i rundskriv
F-13/93. Støtteordningen er rammestyrt, dvs. at
det finansieres et visst antall plasser. Ordningen er således
ikke en rettighetsordning.

Etter reglene gir vi fullt tilskudd til plasser
hvor barna har en avtalt oppholdstid på 31 timer i uken
eller mer. Videre gis det ikke tilskudd til plasser med oppholdstid på under
31 timer pr. uke. Momenter som ble vektlagt ved fastsettelsen av
grensen på 31 timer i uken, var bl.a. studentbarnehageplasser
som et utdanningspolitisk virkemiddel for å stimulere til økt
gjennomstrømning, samt at behovet for heltidsplasser var
stort.

Jeg er likevel enig i at innføringen
av kontantstøtten kan ha endret etterspørselen
etter heltidsplasser i forhold til deltidsplasser. Departementet
er derfor i kontakt med Barne- og familiedepartementet for å se
om tilskuddsordningen fra Kirke-, utdannings- og forskningsdepartementet
kan gjøres mer fleksibel. En endring i tilskuddsordningen
vil jeg eventuelt komme tilbake til i statsbudsjettet for 2001.

  Eg takkar for svaret.

Bakgrunnen for spørsmålet
er at ved innføringa av kontantstøtta vart det
mogleg å kombinera barnehage med kontantstøtte.
Dette kunne gjerast ved å bruka barnehage på deltid
med ulike trinn etter kor mange timar ein treng barnehagen i veka. 

Samstundes har det vorte sendt ut eit rundskriv
til studentsamskipnadene òg i år som inneheld
formuleringar om at det ikkje vert gitt statsstøtte til
anna enn opphaldstid på over 31 timar i veka i barnehage.
Dette samsvarar dårleg med prinsippet som gjeld for alle
andre enn studentbarnehagane, og det rimar dårleg med intensjonane ved
innføring av kontantstøtte, når det i
tillegg er stor etterspørsle etter deltidsplassar i studentbarnehagane
etter innføringa av kontantstøtta.

Ser ikkje statsråden at ordninga bør
endrast så snart som mogleg og før neste studieår?
Og vil statsråden kunna medverka til at dette kan koma
inn alt i revidert nasjonalbudsjett? 

  Jeg ser i høyeste grad representanten
Aarrestads argumentasjon. Jeg minner om at studentbarnehager er
et utdanningspolitisk virkemiddel, samtidig som de skal være
et supplement til barnehagetilbudet i offentlig og privat sektor.

Jeg er enig i at dersom studentbarnehager av økonomiske årsaker
ikke kan tilby deltidsplasser, vil det gjøre at studentfamilier
får mindre valgfrihet enn andre småbarnsfamilier.

Når det gjelder spørsmålet
om dette lar seg innpasse og presentere i revidert nasjonalbudsjett,
er det naturlig at dette tas med tilbake til departementet, og at
svaret på spørsmålet om det er mulig
eller ikke, kommer nettopp i revidert nasjonalbudsjett. Det vil
i alle fall bli brakt videre til rette vedkommende, og så får
vi vente og se om det er mulig å oppfylle ønsket.
Hvis ikke, er det naturlig å vurdere det i forbindelse
med budsjettet for 2001.





                

  Dette spørsmålet
er trukket tilbake. 





                

  Dette spørsmålet
er trukket tilbake.





                

 Dette spørsmålet,
fra representanten Steinar Bastesen til helseministeren, vil bli
besvart av sosialministeren som rette vedkommende. 

  Jeg har følgende spørsmål
til sosialministeren: 

«I mange kommuner er det nødvendig
at lege bruker drosje ved hjemmebesøk. Fram til 31. desember
1999 var praksis at de lokale drosjene sendte regning direkte til trygdekontoret.
Det er nå endret til at den enkelte lege gjør
opp direkte for hver tur med sjåfør og får
så beløpet refundert fra trygdekontoret. I enkelte
kommuner utgjør dette en utgift på oppimot 30
000 kroner i måneden. Dette utgjør store summer
for den enkelte lege. 

Ser statsråden dette som et problem,
og hva vil statsråden gjøre for å endre
praksis?»

 Skyss av helsepersonell høyrer
inn under mitt ansvarsområde. Difor vil eg svara på spørsmålet
frå representanten Bastesen. 

Folketrygda gjev stønad til dekning
av utgifter til reise for undersøking eller behandling.
Dersom pasienten på grunn av sin helsetilstand ikkje kan
møta fram på sjukehuset eller legekontoret, har
legen som reiser for å gje undersøking eller behandling
heime hjå pasienten, rett til godtgjersle frå folketrygda.
Godtgjersla blir rekna ut etter regulativ for reiser innanlands
for staten si rekning. 

Etter gjeldande reglar dekkjer folketrygda
berre godtgjersle til reise for billegaste reisemåte. Dersom
legen har hatt større nødvendige skyssutgifter,
har han eller ho rett til å få utgiftene dekt
etter rekning. 

Det er ikkje rett, slik representanten Bastesen
seier, at trygdeetaten sin praksis fram til i år har vore
at drosjeeigarane har sendt rekning for skyss av legar
direkte til det lokale trygdekontoret. Sidan 1994 har retningslinene vore
slik at oppgjer for drosjeutgifter skal skje mellom den enkelte
lege og trygdekontor. Unntak er gjort for legar som før
1994 hadde ordningar med direkte oppgjer mellom trygdekontoret og
drosjeeigar. Etter 1994 er det ikkje lenger mogleg å inngå slike
avtalar om direkte oppgjer. Det var elles mest vanleg også før
1994 at utgifter til drosje ved heimebesøk vart gjort opp
direkte mellom legen og trygdekontoret. 

Bakgrunnen for denne praksisen er at trygdekontoret skal
kunna sjå samla både rekninga for bruk av drosje samt
legen sitt krav om refusjon for sjukebesøket. Kontrollarbeidet
vil bli vanskeleg dersom rekninga for utgifter til drosje ikkje
blir levert saman med andre oppgjer frå legen.

Det er eit mål å avgrensa
legar sin bruk av drosje der bruken er unødvendig. Drosje
er eit kostbart transportmiddel i forhold til bruk av eigen bil. 

I enkelte saker kan legen ha store utgifter
til drosje. Ei løysing på dette problemet kan
vera at lege og drosjeeigar gjer ein avtale om betaling når
legen får oppgjer frå trygda. Eg vil elles understreka
at tenesta med legevakt er eit kommunalt ansvar, og at kommunen
difor må syta for gjennomføring av denne tenesta.
Det vil seia at kommunen også må vera med på å medverka
til å løysa problem som legane måtte
ha med legevakt, også problem som gjeld likviditeten på grunn
av transporten. 

  Jeg takker statsråden for svaret. 

Jeg registerer at den ordning det refereres
til, har eksistert siden 1994. Den henvendelsen jeg har fått,
er fra 31. desember 1999, så det må eventuelt
være en lokal ordning de har hatt i den kommunen, for dette
gjelder kommunene ute i distriktene. Statsråden peker på at skyss
av leger skal skje på billigste måte. Enkelte
leger har imidlertid begynt å bruke privatbil på legevakt.
Det har forekommet tilfeller der leger har avgått ved døden når
de har brukt sin privatbil for å spare penger på bruk av
drosje. Er det en ønsket utvikling at legene skal bruke sin
privatbil mens de er på vakt? De kan da eventuelt miste
livet fordi de er for trette.

  Det er eit ynske at folketrygda sine utgifter òg
til reisegodtgjersle blir dekte etter visse reglar. Det har med
stadig aukande utgifter innanfor folketrygda sitt budsjett å gjera.
Men geografien og transporttilhøva i dette landet er så forskjellige at
her er det nettopp opning for at den som har større nødvendige
skyssutgifter, har rett til å få dekt dei utgiftene
etter rekning.

Når det gjeld det likviditetsproblemet
som Bastesen her peikar på, og som han òg sjølv
seier er ei lokal sak, er mi tilråding at det blir teke
opp med den kommunen dette gjeld.





                

  Dette spørsmålet,
fra representanten Jan Johnsen til kulturministeren, vil bli besvart
av olje- og energiministeren på vegne av kulturministeren.

  Jeg har følgende spørsmål
til kulturministeren:

«Norsk Barnemuseum skal åpnes
i Stavanger desember 2000. Museet har fått store tilskudd
fra Stavanger kommune og fra sponsorer, men mangler fortsatt midler til
oppstarten. Det er søkt om støtte fra Kulturrådet
og Norsk museumsutvikling, men de har til nå ikke hørt
noe fra dem. Norsk Barnemuseum vil bli det eneste i sitt slag i
Skandinavia.

Kan statsråden sørge for
at denne «fødselen» går så smertefritt
som mulig, og at «barnet» får den «fødselshjelp» det
fortjener?»

  Som representanten var inne på, er
Barnemuseet på Sølvberget i Stavanger under planlegging
og skal etter planen åpnes i desember i år. Museet
har søkt om økonomisk støtte både
fra Norsk kulturråd og Norsk museumsutvikling.

La meg først få lov å si
at den økte oppmerksomheten som vi ser omkring barn og
barns oppvekstvilkår, er gledelig.

I denne saken mottok Kulturrådet søknad
fra Barnemuseet om etablering av museet innen søknadsfristen
for år 2000, dvs. før 1. desember 1999.
Kulturrådet opplyser at det første rådsmøtet
som behandler innkomne søknader for år 2000, er
lagt til 21.-22. mars, og saken vil bli lagt fram for rådet
i dette møtet.

Barnemuseet søkte også Norsk
museumsutvikling i november om tilskudd til et seminar. Norsk museumsutvikling
forvalter statlige tilskuddsmidler til utviklingstiltak for museer
i Norge. Disse midlene skal gå til tiltak som enten er
rettet mot hele museumssektoren, større grupper av museer
eller som har betydelig overføringsverdi til andre museer.

Det er mange museer i landet som arbeider med
barn og barndom, og Norsk museumsutvikling anbefalte derfor at et
eventuelt seminar burde arrangeres i samarbeid med Barndomsforskning
i nettverk, som er koordinert av Norsk Folkemuseum. Det forslaget
ble imidlertid ikke fulgt opp fra museets side. Søknaden
fra Barnemuseet synes etter min mening å ligge noe på siden
av siktemålet med de prosjektmidler som disponeres av Norsk
museumsutvikling. Tilskudd derfra kan følgelig
neppe påregnes.

På statlig nivå er det Norsk
kulturråd som ser ut til å være den riktige
adressat for søknad om tilskudd av den art det her er tale
om. Kulturrådet fatter sine vedtak i enkeltsaker på grunnlag
av et selvstendig, kulturfaglig og kunstnerisk skjønn.
Rådets administrasjon vil derfor på vanlig måte
forberede saken og sørge for den nødvendige faglige
vurdering før søknaden blir ferdig behandlet.

  Jeg takker statsråden for svaret, som
jeg for så vidt følte var positivt. 

Det som er viktig å få fram
i denne saken, er at dette er det første barnemuseet i
Norge og det eneste i sitt slag i Skandinavia. Jeg tror det vil
få en kolossal betydning for akkurat den barnekulturen
som ikke minst Regjeringen selv har lagt sterk vekt på. 

Jeg håper inderlig det blir lagt skikkelig
trykk på Norsk kulturråd, slik at museet får
de midlene som er nødvendig for å komme i gang.
Det ville være sørgelig hvis dette museet skal
måtte utsette sin åpning på grunn av
at vi ikke klarer å få nok midler på plass.
Hadde det dreid seg om midler til oss voksne, hadde vi klart å skaffe
dem, men når det gjelder barn, har vi tydeligvis noe større
problem.

Jeg håper ministeren kan si at det
vil bli lagt trykk på, slik at barna får den museumsstrukturen
som de her har mulighet for.

  La meg få lov til å bekrefte at
det er søkt innenfor fristen, og at Kulturrådet
vil være riktig adressat for et eventuelt statlig støttebeløp. 

Når det er sagt, vil jeg også si
at Kulturrådet på bakgrunn av retningslinjer som
er gitt fra Stortinget, vil fatte sine vedtak i enkeltsaker på grunnlag
av et selvstendig kulturfaglig og kunstnerisk skjønn. Derfor
er det ikke naturlig for Kulturdepartementet å legge føringer
i den prosessen som foregår i Kulturrådet når
det gjelder søknadsbehandling, og jeg vil derfor ikke på noen
måte forskuttere hva som vil være resultatet av
Kulturrådets behandling. Det vil være
gjenstand for en normal søknadsbehandling i rådet
basert på de retningslinjer regjering og storting
har gitt.





                

 Dette spørsmålet,
fra representanten Per Roar Bredvold til kulturministeren, vil bli
besvart av olje- og energiministeren på vegne av kulturministeren.

 Jeg ønsker å stille kulturministeren
følgende spørsmål, som vil bli besvart
av olje- og energiministeren:

«Støtte til norsk filmproduksjon
er meget stor i forhold til blant annet i Sverige, som maksimalt
dekker        80 pst. av kostnadene, Danmark 50 pst. Det har faktisk skjedd
at tilskudd til produksjonen har oversteget den kostnaden filmen
hadde. Når man i tillegg ser på hvor mye dette
blir i subsidiering pr. solgt billett, må man undres
over om dette er riktig bruk av kulturmidlene. 

Er statsråden enig i denne problematikken?»

  Jeg må si at representanten Bredvold
synes å gi en noe misvisende beskrivelse av situasjonen
for filmproduksjonen i Norge. La meg først få lov
til å redegjøre kort for hva som er situasjonen
i Danmark og Sverige.

Danmark har to forskjellige støtteordninger
for film. I den ene ordningen er det ikke noen øvre grense
for offentlig støtte, som altså betyr at staten
teoretisk kan bidra med opp til 100 pst. av en films kostnader.
Den andre ordningen fungerer slik at staten automatisk bidrar med 60
pst. av kostnadene.

I Sverige er det mange aktører som
bidrar med midler til filmproduksjon: staten, fjernsynsselskapene
og kinoeierne i tillegg til filmprodusentene selv. Støtteordningen i
Sverige er utformet som en avtale mellom disse aktørene. I
gjeldende avtale er det fastsatt en regel som sier at maksimalt
50 pst. av de statlige midlene kan gå til filmproduksjon.
Samlet kan støtten utgjøre 80 pst. av kostnadene ved
en film.

I Norge har gjennomsnittlig støtte
i årene 1994 til 1997 vært 71 pst. Å karakterisere
det som «meget stort» i forhold til f.eks. Danmark,
synes jeg er en smule overdrevet.

Det er imidlertid riktig at det har forekommet
enkeltstående tilfeller der en film har mottatt mer i støtte
enn det den har kostet å produsere. Det kan til dels tilskrives den
belønningsfunksjon som ligger innbakt i den særlige ordningen
som kalles billettstøtten. Jeg er enig i at ordningen,
slik den fungerer i dag, i noen tilfeller kan virke for generøs.
Som representanten Bredvold er kjent med, er det bl.a. i erkjennelsen
av det at Regjeringen i 1998 tok initiativ til å gjennomgå samtlige
støtteordninger på filmområdet. Denne
gjennomgangen vil ta for seg samtlige støtteordninger på området.
En av hensiktene er å fremme en mer kostnadseffektiv produksjon
av film med høy kvalitet som kan nå et størst
mulig publikum. En første presentasjon av konklusjoner
vil bli lagt fram for Stortinget i forbindelse med revidert nasjonalbudsjett.

Som representanten Bredvold forstår,
er jeg ikke helt enig i at det er gal bruk av midler å støtte
norsk film. Film er en viktig kunstnerisk uttrykksform, og offentlig støtte
er helt avgjørende for å opprettholde en norsk
filmproduksjon. Og i en tid da mange språk er under stort press,
er det viktig å forstå også filmens betydning
for norsk språk og kultur. Ingen andre enn norske filmprodusenter
vil ta utgangspunkt i norsk virkelighet og kultur.

 Jeg takker statsråden for svaret. 

Hun er i hvert fall enig med undertegnede i
at det har forekommet enkeltstående tilfeller der filmer
har mottatt mer i støtte enn det de har kostet å produsere.
Derfor registerer jeg at statsråden innrømmer
at staten i enkelte tilfeller kan være for generøs.
Og det er her kjernen i spørsmålet mitt ligger.
Det bør og må være en viss økonomisk risiko,
slik at ikke alle og enhver kan produsere film for at vi skal få et
såkalt kulturelt mangfold. At statsråden og undertegnede
er enige om at vi trenger film, og at film har betydning for norsk
språk og kultur, er det derimot ingen tvil om. 

Når det gjelder statlig støtte
til filmproduksjon i Sverige, er den på 50 pst., som jeg
nevnte i mitt hovedspørsmål. Fremskrittspartiet
har ingen motforestillinger mot at andre interessenter er med på å finansiere
filmproduksjon. Det som er interessant for den enkelte skattebetaler,
er hvor mye staten bidrar med. Det er også verdt å merke seg
antallet solgte billetter når f.eks. svenske filmer vises på norske
kinolerreter. Ofte har de svenske filmene et meget høyere
seertall. Dette må også gi oss en pekepinn på hva
folk ønsker å se – men dette er en annen
debatt.

Ellers vil jeg håpe at heller ikke
i Sverige og Danmark får alle som vil produsere en film, økonomisk
støtte.

 Det jeg forsøkte å få fram
i mitt svar, er at bildet er et noe annet og langt mer nyansert
enn det representanten Bredvold legger opp til i sitt spørsmål.
Det finnes filmer som får mer støtte enn det som
er de faktiske produksjonskostnadene. Mitt svar på om det
er akseptabelt eller ikke, er: Nei, det er ikke akseptabelt. Men
det finnes også norske filmer som faktisk har en statlig
støtte som ikke utgjør mer enn fra 21 kr pr. solgte
billett. Gjennomsnittet er 132 kr pr. solgte billett. Det er ikke
urovekkende i forhold til støtteordningene i Danmark og
Sverige. 

Den gjennomgangen som Regjeringen satte i verk
i 1998, har nettopp som utgangspunkt at vi skal kunne opprettholde
og videreutvikle en norsk filmproduksjon og statlig støtte
knyttet til den, men at vi samtidig skal se på hvordan
dette kan gjøres mer kostnadseffektivt, og hvordan en skal
kunne nå ut til et større publikum.

Som jeg var inne på, vil den første
gjennomgangen av rapporten bli forelagt Stortinget i revidert nasjonalbudsjett.





                

 Disse spørsmålene er utsatt til neste spørretime.




Dermed er sak nr. 1 avsluttet.




I henhold til vedtak ved møtets begynnelse i dag avbryter Stortinget nå sine forhandlinger, og møtet settes igjen kl. 19.30 for behandling av sakene nr. 2 og 3.




(Fortsett til 

kveldsmøtet 19.30

)





                

 Disse spørsmålene er utsatt til neste spørretime.




Dermed er sak nr. 1 avsluttet.




I henhold til vedtak ved møtets begynnelse i dag avbryter Stortinget nå sine forhandlinger, og møtet settes igjen kl. 19.30 for behandling av sakene nr. 2 og 3.




(Fortsett til 

kveldsmøtet 19.30

)





                

 Det foreligger ikke noe referat.





                    
                    
                    

