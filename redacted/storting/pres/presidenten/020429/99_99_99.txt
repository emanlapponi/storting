 Presidenten skjønner at dette kan være en prinsipiell debatt, men gjør oppmerksom på at det er ganske mange saker igjen på dagens kart.




 Takk for den oppfordringen – jeg tar det faktisk som en oppfordring.




Jeg tror at vi står foran et paradigmeskifte når det gjelder norsk skole og utdanning. Det er i gang prosesser som peker fram mot dette paradigmeskiftet. Da tenker jeg både på måten å organisere undervisningen på og måten å legge til rette læringsarbeidet på. Jeg tror at det der kommer til å skje dramatiske endringer. Det spørsmålet som vi må stille oss, er hvorledes vi legger rammebetingelsene til rette for at dette kan skje, og at det kan skje på en god måte.




Vi vet at det er lite samsvar – iallfall ikke godt nok samsvar – mellom læreplanene våre og det som skjer rundt om i skolene våre. Vi greier ikke å realisere de målene og intensjonene som vi har i våre læreplaner, godt nok. Det vet vi en god del om, jf. evalueringen av Reform 94, som vi behandlet for et par-tre år siden her i Stortinget. Den viste at vi ikke får til alt. Vi får ikke til innholdsreformen. Vi får til strukturreformen, men vi får ikke til innholdsreformen. Det pekes på en del av de tingene som er årsaken til at vi ikke får det til. Forskerne peker bl.a. på at en av årsakene er nettopp et evalueringssystem, et eksamenssystem, et karaktersystem som i stor grad styrer læringsarbeidet. Det blir ikke læreplanen og de målene som er trukket opp der, som styrer, men det blir i stor grad eksamen, det blir læreboka, det blir alt dette utenfor som styrer. Da må vi legge til rette for at læreplanene kan bli dette styringsverktøyet som det skal være – under forutsetning av at situasjonen ikke er annerledes i grunnskolen enn den er i den videregående skole, at den evalueringen som vi har når det gjelder Reform 94, i stor grad også kan være dekkende for grunnskolen. Altså står vi foran å gjøre en del endringer, slik at vi kan greie å realisere intensjonene i vår læreplan.




Jeg tror at eksamen, slutteksamen, karaktersystemet vårt, er noe av det vi er nødt til å gripe fatt i, nettopp for å prøve å stimulere til et læringsarbeid, til at en får til et undervisningsopplegg som vektlegger læring, og da læring i forhold til læreplanen, ikke læring i forhold til en eksamen som kommer om et visst antall år. Vi vet at eksamen og karakterer ikke er god nok motivasjon. Da må vi utvikle et karaktersystem, et evalueringssystem, som har læringsstøtte som mål. Det skal være læringsstøttende. Det må være målet.




Jeg beklager at vi ikke har fått flertall for å starte den debatten, få i gang disse prosessene godt nok. Jeg registrerte det Jan Olav Olsen sa, om at han – og som jeg oppfattet det, også Høyre – er villig til å være med i den type debatter i årene framover. I og med at et flertall i komiteen er klart på at vi her er nødt til å ta en del grep for å få i gang den utvikling som vi ønsker, og når også Høyre nå antyder at de i alle fall er villig til å være med og diskutere, ser jeg litt lysere på situasjonen i årene framover.




 Jeg skal ikke forlenge dette unødig, men det prinsipielle er i hvert fall at dette er den første av to omkamper. Og iallfall for en ny stortingsrepresentant som så å si var oppe til budsjetteksamen i desember, er det grunnlag for noen observasjoner på bakgrunn av det. Min lærdom er iallfall at merknader må spisses langt mer tydelig enn det flertallet har gjort denne gangen, og helst i form av et vedtatt forslag.




Fra Fremskrittspartiets side har vi ment – og vi mener fortsatt – at merknaden knyttet til sentralt utarbeidede prøver, som er gitt av flertallet, er ganske avklarende, og bør være ganske styrende for om man skal avholde eksamen eller ikke.




Hvis det er slik at det mangler vilje i departementet, er det grunn til å se på det. Hvis det er slik at man faktisk mangler fullmakt til å foreta omprioriteringer innenfor sentrale budsjettkapitler som er anvist i merknadene, og som har en samlet budsjettramme på mer enn 350 mill. kr, er det grunn til å se nærmere på det, kanskje også for administrasjonsministeren i denne regjering, som er opptatt av å få en fornyelse av offentlig sektor. Vi mener iallfall at merknaden var krystallklar når det gjaldt at eksamen skulle gjennomføres som tidligere. Men vi er fornøyd med denne løsningen, for det viktigste er tross alt å sikre eksamen.




 Flere har ikke bedt om ordet til sak nr. 3

(Votering, se side 2497)





                    

 Arne Sortevik har tatt opp de forslag han refererte til.




 

(komiteens leder):

Etter å ha hørt Søren Fredrik Voies innlegg kan man få en følelse av at dette SV-forslaget er et resultat av Høyres heroiske kamp gjennom mange år for å justere Reform 94. Det er det ikke! Dette forslaget er en oppfølging, og det føyer seg inn i rekken av andre justeringsforslag som vi i SV har fremmet.




Under evalueringen av Reform 94 fremmet vi forslag om et nytt utdanningsnivå, nemlig det vi kaller lærekandidat. Vi fikk det vedtatt, vi fikk det lovfestet senere, og nå følger vi opp det vi sa under evalueringen om det som går på mer fleksible løp for dem som skal fram til et fagbrev. Dette er en nødvendig justering av Reform 94. Jeg er glad for at det er et så stort flertall som står bak dette forslaget. Jeg er glad på vegne av de elevene – opp til 30 pst. av elevene innenfor ulike studieretninger – som av forskjellige grunner sliter og ikke når fram til det fagbrevet de egentlig ønsker seg. Jeg er ganske overbevist om at om vi får inn denne fleksibiliteten, disse alternative veiene fram til fagbrev, vil flere nå det målet de har satt seg, og som de ønsker å få til.




Det vedtaket vi fatter i dag, retter seg først og fremst mot departementet. Jeg forventer at departementet ganske kjapt følger opp, og gir klare meldinger til fylkeskommunene om at dette skal være et alternativt løp. Det skal være lettere å få dette løpet for elever som av ulike grunner trenger det. De kan mangle skolemotivasjon, være trøtte og lei skolen, og de skal da ha dette som et alternativ. Vedtaket retter seg mot fylkeskommunene som skal legge til rette for alternative løp. Det er viktig at fylkeskommunene tar dette signalet, griper det allerede fra høsten og legger forholdene til rette for elever som trenger alternative løp. Dette retter seg mot skolene som må lage systemer, strukturer, som er slik at vi kan fange opp de elevene som vil få problemer med hovedmodellen 2+2, og som dette skal være en vei for. Med vedtaket retter man seg også mot fagopplæringsrådene for å se på hvordan en kan kombinere teori og praksis innenfor det etablerte systemet. Alle disse fire partene har en utfordring på bakgrunn av det vedtaket som vi nå fatter.




Vedtaket er todelt. Det går både på strukturen og på innholdet i Reform 94. Først kjapt om strukturen.




Vi gjør en strukturell endring og sier at det nå skal være alternative løp. Nå vil noen si at det finnes i dag, og det gjør det for så vidt, men på bakgrunn av det Stortinget nå sier, skal det være lettere å velge alternativt i forhold til 2+2-modellen. Hovedmodellen ligger der, 2+2-modellen 

er

 hovedmodellen, men det skal være lettere å få andre løp fram til fagbrev. Det skal ikke være nødvendig med en sakkyndig vurdering, og det skal ikke være nødvendig med en stigmatisering for at elever skal få dette tilbudet. Her er det altså elevene selv, sammen med skolen, sammen med foreldre og sammen med andre aktører, som sier: Vi trenger dette, og vi må få dette hvis vi skal klare å nå fram til det som er målet. Dette kan vi klare hvis vi får et løp som er tilpasset vår motivasjon, våre evner og våre forutsetninger. Dessuten må også skolene, når dette skal være et alternativ, legge til rette pedagogiske opplegg. Det betyr at det må være et nært samspill mellom skoler og bedrifter der elevene tegner kontrakt, slik at det blir lagt opp til gode løp og et godt samarbeid, og slik at en klarer å integrere teori og praksis på en god måte. En kan og skal også der ha bedriften som læringsarena.




Dette vedtaket går også på innholdet i opplæringen. Vi sier at teori og praksis, og da knytter vi det opp til den ordinære skoleundervisningen, grunnkurs og VK1, må integreres på en bedre måte enn det vi får til i dag. De som jobber med det ordinære løpet, 2+2-løpet, må være mer bevisste og lage et opplegg der elevene lettere ser sammenhengen mellom teori og praksis. Og hvis vi får det til, tror jeg også at flere vil klare hovedløpet, som tross alt står der som et hovedløp, men vi åpner nå for tilleggsløp og andre veier fram. Det er det viktige.




Så helt til slutt det som går på tilskuddssatsene. Det er riktig at da vi behandlet statsbudsjettet, ble det gjort en reduksjon i bevilgningene. Vi sa også at det skulle være en samordning av satser. Men det var vel aldri noen som antydet at en skulle kutte ut tilskuddet til eksempelvis opplæringskontorene. Vi har fylker der inntil 70 pst. av lærekontraktene er etablert gjennom et opplæringskontor. Og når hele tilskuddet til opplæringskontorene blir borte, kan dette rasere tilbudet i fylkene. Dette er uholdbart, det går ikke an. I forbindelse med revidert er vi iallfall nødt til å få tilbake tilskuddet til opplæringskontorene, slik at de kan drive den virksomhet som vi er helt avhengig av hvis vi skal få det antall kontrakter som vi er nødt til å ha i årene framover.




 Gjennom retten til videregående opplæring får elevene mulighet til å ta fagutdanning. Slik har Reform 94 vært vellykket. Men elever er ulike og har ulike forutsetninger og behov. Dagens hovedmodell for fagopplæring gjennom to år i skole og to år i bedrift passer ikke for alle elever. Det har vært erkjennelsen som også har ligget til grunn når vi tidligere har åpnet for at en kan starte i bedrift, for så å fylle opp med teori senere. Den adgangen har hittil vært knyttet til en sakkyndig vurdering, en sakkyndig vurdering som for så vidt har hatt en god intensjon gjennom at en ønsker å legge til rette for et tilrettelagt opplæringsløp. Jeg skulle ønske at skolene brukte disse alternative mulighetene i større grad enn det som viser seg i praksis. For å gjøre disse mulighetene mer reelle bør vi nå avvikle ordningen med sakkyndig vurdering. Jeg forutsetter imidlertid at ansvaret for og arbeidet med tilrettelagt opplæring ikke svekkes som følge av at vi avvikler en slik ordning.




Kristelig Folkeparti ønsker å beholde dagens hovedmodell i fagopplæringen, men vi erkjenner at en del unge har andre behov og ønsker. Disse bør vi imøtekomme for å gi unge en god introduksjon til arbeidslivet og øke lysten til å satse på kompetanse og livslang læring. Slik som det er i dag, er det en veldig programmering i forhold til bestemte utdanningsløp gjennom hovedmodellen, og det er mer med på å svekke unges introduksjon til arbeidslivet enn å styrke den.




Til slutt: Jeg registrerer også at saksordfører Bekkemellem Orheim nå signaliserer vilje til å øke lærlingtilskuddet i 2002, dette etter at hennes egen regjering i St.prp. nr. 1 for 2001-2002 omtaler dette kuttet som «ein mindre reduksjon». Omtalen i St.prp. nr. 1 må vel kunne sies å være et kraftig understatement, og en skal være en god tallknuser for å forstå at dette innebar et kutt på ca. 15 pst. Når det er sagt, vil jeg si at jeg synes det er positivt at Arbeiderpartiet og flere andre som også har stemt for den samme budsjettsum og den samme tilskuddsordning, nå signaliserer og erkjenner at en reduksjon i en slik størrelsesorden sannsynligvis fører til færre lærlingkontrakter. Også i Kristelig Folkeparti vil vi bidra til å finne en løsning på den utfordringen.




Jørgen Kosmo hadde her gjeninntatt presidentplassen.




 Jeg vil gjerne bare benytte anledningen til å si et par ord om oppfølgingen av denne saken, også i lys av enkelte medieoppslag som kanskje kan etterlate inntrykk av at det er en viss uenighet mellom en av forslagsstillerne og departementet om oppfølgingen av saken.




La meg derfor først si at jeg uten videre kan slutte meg til intensjonen i det forslaget som her er fremmet, og at jeg er meget glad for det brede flertallet som nå danner seg bak denne saken. Det er helt på den rene at det i enkelte tilfeller er unødig omstendelig og kan virke stigmatiserende at man må påkalle sakkyndig vurdering for å gå rett ut i lære etter grunnskolen. Så dette er jeg helt ut enig i, dette bør bli lettere. Det er også i tråd med Sem-erklæringen. Og jeg kan meddele her og nå at det ikke bare er slik at departementet vil legge til rette for dette, vi har allerede tatt initiativ til å kunne foreta umiddelbare utprøvinger og forsøk med denne ordningen, nemlig at det skal bli lettere. De signalene skal dermed allerede være gått til aktuelle parter, herunder fylkene.




Så til dette med å bedre forholdet mellom teori og praksis. Teoriopplæringen er jo noe som stadig kan forbedres, og det er også et viktig signal som til stadighet meddeles til sektoren.




Men når det gjelder å avvikle ordningen med sakkyndig vurdering, så krever det en viss utredning, ikke om vi skal gjøre det, men det at vi gjør det, og hvordan vi skal gjøre det. Jeg vil gjerne begrunne det. Det krever faktisk en lovendring å avvikle ordningen med og kravet til sakkyndig vurdering, og det betyr at dersom vi skal foreta en lovendring, vil ikke selve lovendringen kunne få virkning før for de som går ut av grunnskolen våren 2003, altså ikke våren 2002, men vi legger til rette for utprøvinger før den tid. Det krever endringer i formidlingsbestemmelsene, og det krever en vurdering av det økonomiske oppgjøret i forhold til lærebedriftene. Jeg er også veldig opptatt av at disse elevene er sikret en vei frem til en form for sluttkompetanse, og at vi vet hvordan den veien går, og at den fører frem. Det krever at vi vurderer fylkeskommunens plikter osv. Vi har allerede startet drøftelsene om dette med fylkesutdanningssjefene og Rådet for fagopplæring. De har ennå ikke villet gi noen endelige råd om dette forslaget til oss, men de ville at dette skulle utredes noe nærmere før de gav oss et endelig råd. Det vil de da gjøre når de har sett noe nærmere på dette.




Så altså: Vi legger til rette for umiddelbare utprøvinger, men det vil ta noe lengre tid å endre loven. Det kjenner sikkert en lovgivende forsamling til.




Når det så gjelder eventuelle endringer i hovedmodellen, har jeg bare lyst til å si dette: Det er grunn til å konstatere at vi på bakgrunn av den modellen vi har, har fått langt flere lærlinger og også en høyere status for yrkesfagene, og det er positivt. Likevel mener jeg at det er mulig å få til forenklinger og helt sikkert også forbedringer i systemet, og jeg avventer Kvalitetsutvalgets innstilling for å komme med eventuelle forslag om det. Da vil det være rikelig anledning til å komme tilbake til en drøftelse av dette, akkurat som vi i lys av Kvalitetsutvalgets innstilling vil drøfte det som hørte under forrige sak vedrørende evaluerings- og vurderingsformer.




 Jeg skal være kjapp, men jeg er nødt til å kommentere det som statsråden tok opp i forbindelse med sakkyndige vurderinger. Jeg også aksepterer og innser at det her skal til en lovendring, men det som er viktig nå – umiddelbart – er at det går ut meldinger til fylkeskommunene om hva som er intensjonen med dette forslaget, hva Stortinget har sagt. Vi vet jo at den sakkyndige vurderingen varierer fra skole til skole og fra fylke til fylke, og det er viktig at det som fremkommer i denne saken, går ut til skolene, til PP-kontorene, som ofte foretar den sakkyndige vurderingen, slik at det allerede fra høsten av blir reelt lettere for elever som trenger alternative løp, å få det. Vi kan ikke fortsette med å plage mange elever som sliter med den tradisjonelle måten, 2+2-modellen, og som vil få det lettere og vil klare veien fram til fagbrev hvis de får et alternativt løp. Det er poenget, og så får vi selvsagt ta den tiden vi trenger til å gjøre den nødvendige justering av loven. Det er en forholdsvis enkel sak – det er vel snakk om å kutte én eller to setninger i loven – så det skal vi nok klare. Det som er viktig, er at det Stortinget nå gjør i dag, går ut, at det får virkning så fort som mulig og så greit som mulig.




 Jeg mener jeg var helt klar i mitt innlegg. Det er ikke bare slik at signalet skal gå ut, det er gått ut. Vi har hatt møte bl.a. med fylkesutdanningssjefene, så de er meget vel klar over det forslaget som ligger her, og de er selvfølgelig også klar over denne debatten og den oppslutningen dette forslaget har fått.




Men jeg synes det må være lov, i lys av den mediedebatten som har pågått, å gjøre oppmerksom på at dersom man skal foreta en varig endring i krav om sakkyndig vurdering, så krever det en lovendring, og det arbeidet må gjøres skikkelig også av rettssikkerhetshensyn. Derfor er det rent tidsmessig ikke mulig å få det til å gjelde for ungdomsskoleelever som går ut denne våren. Men at det skal bli lettere, og at det kan skje som utprøvinger og forsøk, det signalet er gått ut, og det mener jeg at jeg gjorde klart i mitt innlegg.




 Flere har ikke bedt om ordet til sak nr. 4.

(Votering, se side 2497)





                    

 Under debatten har representanten Arne Sortevik
satt fram tre forslag på vegne av Fremskrittspartiet. Forslagene
lyder:

«1.	Stortinget
ber Regjeringen utarbeide et opplegg for omlegging av yrkesfaglig
studieretning i videregående
skole, der eleven alt fra første år
kombinerer yrkesopplæring
i bedrift med yrkesrettet opplæring i allmennfag, basert
på at en større del av opplæringen overlates
til næringslivet og basert på at omfanget av undervisning
i teoretiske fag begrenses og knyttes tydeligere til selve yrkesfaget.
Ordningen må også omfatte yrkesfaglig
utdanning av kortere varighet enn 3 år. Stortinget ber
Regjeringen omgående åpne for praktisering
av en ordning som beskrevet gjennom unntak og forsøk i
forhold til Reform 94 for de som ønsker det.

2. 	Stortinget ber Regjeringen fremme
forslag om endret finanseringsmodell for driften av videregående
skoler slik at pengene følger eleven etter stykkprisprinsippet.
Offentlig og private utdanningstilbud likestilles når det
gjelder tilskudd til drift. Finansieringsmodellen må gjennom
stykkpris dekke inn en ordning med lærlingetilskudd til bedriften
som forestår yrkesopplæringen og lærlingegodtgjørelse
til eleven som gjennomfører yrkesrettet opplæring.

3. 	Stortinget ber Regjeringen snarest
fremme forslag som fra annet halvår 2002 tilbakefører
til Utdannings- og forskningsdepartementet det generelle lærlingetilskuddet
som er lagt inn i rammetilskuddet for fylkeskommunene, og om nødvendig
styrke denne posten slik at beløpet på kr 80 000
pr. lærling pr. år – med tillegg av justering
for prisstigning fra forrige regulering – gjeninnføres.»

Votering:

Forslagene fra Fremskrittspartiet
ble med 79 mot 17 stemmer ikke bifalt.

(Voteringsutskrift kl. 20.58.05)

Komiteen hadde innstillet:

Stortinget ber Regjeringen utarbeide tiltak
for å øke yrkesrettingen i fagopplæringen
i videregående skole ved å bedre
integreringen av teori og praksis, og ta nødvendige
skritt for å få avviklet ordningen med sakkyndig
vurdering for at en elev skal få tilbud om alternativt
utdanningsløp fram til praksis/lærekandidat.

Votering:

Komiteens innstilling bifaltes enstemmig.


                    
                    

 Ursula Evje har tatt opp det forslaget hun refererte til.




 Jeg skal være kort.




Når representanten Ursula Evje så sterkt understreker at en må få ned renten i Lånekassen, har jeg lyst til å henvise til merknaden fra Sosialistisk Venstreparti og Senterpartiet der vi nettopp sier at vi skal ha en politisk styrt rente i Lånekassen. Det er faktisk den eneste måten å få ned renten på, og ikke å la markedet styre dette. Så en politisk styrt rente vil faktisk innfri representanten Ursula Evjes ønske om å få ned lånerenten i Statens lånekasse for utdanning.




 Det er greit at partiene forholder seg kort til denne saken, fordi det er bred enighet om den. Jeg har bare lyst til å påpeke et par ting i representanten Evjes innledning.




Det gjelder å holde en del begreper fra hverandre her. Administrasjonens kostnader, som altså er det som står på min faktura fra Lånekassen hver tredje måned, 35 kr for å sende ut gebyr, og det som eventuelt ville stått der hvis jeg ikke betalte regningen min, 260 kr i purregebyr, er noe annet enn Lånekassens administrasjonsutgifter, som dekker helt andre ting.




Jeg vil også bemerke og ta avstand fra det representanten Evje påstår når hun sier at de aller enkleste beslutninger skyves på og utsettes til budsjettprosessene. Å ta stilling til 250 mill. kr er ikke en enkel beslutning, og det bør skyves på til budsjettbehandlingen. Noe annet syns jeg ville være uansvarlig.




Det blir også bedt om at man dokumenterer påstander – bl.a. basert på en del avisoppslag – om at administrasjonskostnader og tap dekkes inn ved rentepåslaget. Det er helt riktig. Samlet utgjorde administrasjonskostnader og tap 689 mill. kr for Lånekassen i 2001, og rentemarginen dekker om lag 73 pst. av dette. Tapene er altså heller ikke fullt ut dekt opp ved rentemarginen.




Dette bare for å klargjøre et par begreper.




 Jeg kommer ikke til å tvære ut denne debatten unødvendig, men Fremskrittspartiet har i dokumentet bedt om likebehandling når det gjelder beregning av gebyr for Statens lånekasse for utdanning og for privat finansieringsvirksomhet. Vi har pekt på administrasjonsgebyret, som ikke er øremerket, som faktisk både går til rene administrasjonsutgifter og til dekning av lån. På grunn av at det har et blandet formål, ikke er klart spesifisert, må det ses på som et administrasjonsgebyr. Alle andre enn Lånekassen og denne forsamling ville i hvert fall ha gjort det.




Og: Det som ligger bak forslaget, er nettopp at alle partiene gjennom den tiden jeg har vært på Stortinget, har vært skjønt enige om at renten må og skal ned. Vi er uenige om virkemidlene. Senterpartiet og SV vil ha en politisk styrt rente. Andre har ønsket en markedsrente. Det kan ikke være spesielt vanskelig å effektuere noe man er enige om.




 Flere har ikke bedt om ordet til sak nr. 5.

(Votering, se side 2497)





                    

 Under debatten har Ursula
Evje satt fram et forslag på vegne av Fremskrittspartiet
og representanten Simonsen. Forslaget lyder:

«Stortinget
ber Regjeringen sørge for at administrasjonsgebyret omgjøres
til et kronegebyr i stedet for en rentesatsandel, og at gebyret
fremkommer som en egen gebyrpost på innbetalingsblanketten.»

Det voteres alternativt mellom komiteens
innstilling og forslaget fra Fremskrittspartiet.

Komiteen hadde innstillet:

Dokument nr. 8:74 (2001-2002) – forslag
fra stortingsrepresentantene Siv Jensen og Ursula Evje om å innføre
et likeverdig regelverk ved beregning av gebyr for Statens lånekasse
for utdanning og privat finansieringsvirksomhet – vedlegges
protokollen.

Votering:

Ved alternativ votering mellom komiteens innstilling og
forslaget fra Fremskrittspartiet bifaltes
komiteens innstilling med 81 mot 15 stemmer.

(Voteringsutskrift kl. 20.59.12)


                    
                    

 Den reglementsmessige tiden for formiddagsmøtet er over. Nytt møte settes kl. 18.







Behandlingen av sak nr. 6 fortsatte på kveldsmøtet.





                    
                    
                    

 Flere har ikke bedt om ordet til sak nr. 6.

(Votering, se side 2497)





                    

 Ursula Evje har tatt opp det forslaget hun refererte til.




Flere har ikke bedt om ordet til sak nr. 7.

(Votering, se side 2498)





                    

 Under debatten har Ursula
Evje satt fram et forslag på vegne av Fremskrittspartiet
og representanten Jan Simonsen:

«Stortinget
ber Regjeringen fremme egen sak for Stortinget om opprettelse av
et politisk og departementalt uavhengig ombud for grunnskolen og
den videregående opplæringen med ansvar
for å ivareta den enkelte elevs rettssikkerhet
knyttet til opplæringen og opplæringens kvalitet.»

Det vil bli votert alternativt mellom
dette forslaget og komiteens innstilling.

Komiteen hadde innstillet:

Dokument nr. 8:79 (2001-2002) – forslag
fra stortingsrepresentantene Ursula Evje, Arne Sortevik
og Per Sandberg om at det opprettes et uhildet klageorgan for skolen.
Formålet for klageorganet skal være å ivareta brukernes
rettssikkerhet i forhold til opplæringen, opplæringsmiljøet
og skolespørsmål generelt – vedlegges
protokollen.

Votering:

Ved alternativ votering mellom komiteens innstilling og
forslaget fra Fremskrittspartiet og
representanten Jan Simonsen bifaltes innstillingen med 81 mot 15
stemmer.

(Voteringsutskrift kl. 21.00.23)

 I sakene nr. 8, 9 og 10 foreligger ikke noe
voteringstema.


                    
                    

 Sak nr. 8 er da ferdigbehandlet.





                    
                    
                    

 Interpellasjonsdebatten er dermed avsluttet.





                    
                    
                    

 Vel, vel …




Interpellasjonsdebatten er dermed avsluttet.





                    
                    
                    

