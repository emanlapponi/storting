 Arne Lyngstad har hatt ordet to ganger og får ordet til en kort merknad, begrenset til ett minutt.




 Først har jeg lyst til å si til representanten Reikvam at begrepet «friskoler» er et gammelt begrep som Kristelig Folkeparti også har brukt tidligere. Jeg synes dette er en god og dekkende beskrivelse av de skolene vi snakker om, nemlig skoler som er basert på livssyn eller alternativ pedagogikk.




Ellers vil jeg bare fortsette min stemmeforklaring, som går på at forslag nr. 6, fra Odd Einar Dørum, er til oversendelse, så det er veldig greit. Det kan vi støtte. 




Når det gjelder forslag nr. 7, fra Høyre, avventer vi hva statsråden vil svare, men vi er positivt innstilt til forslaget, og hvis det blir opprettholdt, vil vi stemme for forslag nr. 7, fra Inge Lønning og Høyre.




Når det gjelder forslag nr. 5, fra Fremskrittspartiet, sa jeg i en tidligere replikk at Kristelig Folkeparti legger vekt på en god forvaltning av loven etter dens intensjoner. Vi synes at dette forslaget er veldig upresist, og ønsker derfor å stemme imot for å opprettholde den kvalitetsvurdering som ligger i dagens lov. Jeg henviser for øvrig til Odd Einar Dørums stemmeforklaring.




Når det gjelder forslag nr. 8, synes jeg Odd Einar Dørums stemmeforklaring om at dette er stortingsregjereri, var helt dekkende, og Kristelig Folkeparti vil stemme mot det dersom det blir opprettholdt.




 Når det gjelder vårt forslag om å be Regjeringen opprettholde en godkjenning, har det en klar bakgrunn. Jeg vil også henvise til innlegget fra representanten Stråtveit fra Kristelig Folkeparti, der hun sa at det er betenkelig at statsråden går på tvers av Stortingets flertall, og at han nærmest ber om å bli satt på plass. Det kan jeg slutte meg til. Da gjenstår det kun å ta konsekvensen av egne meninger, altså: den konkrete handling.




Dette er ikke et spørsmål om stortingsregjereri, det er et spørsmål om Stortinget skal godta at Stortingets klare beskjeder og vedtak skal overses av en statsråd. Dersom Stortinget viser den feighet at det godtar tilsidesetting, får dette bli opp til et eventuelt flertall. Men det er også mulig at vi kan få en parallell til en annen sak, nemlig til spørsmålet om yrkesskadeforsikringsloven og spørsmålet om begrepet «konstatert». Her la Høyesterett seg på en praksis som lå til grunn i et Dokument nr. 8-forslag fremmet av Fremskrittspartiet, men som ble nedstemt i denne salen. Antakeligvis ser det ut som om rettsvesenet også denne gang må hjelpe flertallet til å gjennomføre den villede tolkning og praksis. Dette er tungvint, det er dyrt, men ser beklageligvis ut til å være nødvendig.




 La meg ved avslutningen av en lang debatt si at jeg er glad for den brede enigheten som denne debatten har vist, særlig mellom Arbeiderpartiet og sentrumspartiene, om utviklingen av norsk skole.




Når det fra sentrum her er blitt sagt at det ikke var så mye nytt – og det var egentlig ganske gledelig – så vil ikke jeg underskrive på at det ikke var så mye nytt, men jeg vil understreke at det var gledelig at vi faktisk står sammen om så mye. Jeg kan godt si fra Stortingets talerstol at jeg synes min forgjenger på mange områder har gjort en god jobb. Veldig mange av de prosjektene som var satt i gang, er ting som jeg med glede kan videreføre, selv om jeg selvsagt ikke er enig i alt min forgjenger har gjort. Jeg tror at det kan legge grunnlaget for et godt samarbeid i Stortinget. Selvsagt vil det være uenigheter på enkelte punkter, men slik skal det være – vi skal ha et mangfold også i skolepolitikken, ikke bare i skolen.




Så til diskusjonen rundt privatskoleloven. Selvsagt vil jeg som statsråd følge opp Stortingets vedtak og Stortingets syn i forhold til privatskoleloven, og jeg vil også følge opp privatskolelovens intensjon om at det skal være mulig å opprette privatskoler. Men når det vises til det som Stortinget behandlet før jul, står det også i merknadene fra komiteens flertall at de viser til at departementet i sin samlede vurdering bl.a. kan legge vekt på hensynet til den lokale offentlige grunnskolen. Man skriver også at man 







«presiserer at departementet foretar en samlet vurdering før godkjenning. Det er tilstrekkelig hjemmel til å fatte vedtak som på en balansert måte tar hensyn til alle forhold rundt opprettelse av en privat skole». 




Og det er den skjønnshjemmelen, den muligheten til å foreta en slik vurdering, som jeg vil bruke. På samme måte som min forgjenger måtte bruke sitt skjønn i sin vurdering og endret en del av praksisen i forhold til sin forgjenger igjen, har også jeg den skjønnsmuligheten, som jeg vil bruke.




Det ble sagt her at private skoler er et supplement og bare utgjør 1,8 pst. av det samlede skoletilbudet. Ja, det er riktig. Det jeg har vært bekymret for, er den kraftige veksten, for da er det ikke lenger bare et supplement, da nærmer vi oss en helt annen skolestruktur, og det er jeg sterkt skeptisk til. Det er ikke foreslått å nedlegge en eneste privat skole fra denne statsrådens side. Vi vet at det hvert år legges ned ganske mange offentlige skoler, så jeg er ikke først og fremst bekymret for de private skolenedleggelsene, det er den offentlige skolen jeg ønsker å slå ring rundt. Jeg ønsker også at vi skal ha et mangfold, men jeg ønsker at det mangfoldet skal det være rom for i den offentlige skolen. Jeg har også sett at særlig representanten Tingelstad i media har uttrykt den samme bekymringen som meg over nedleggelse av skoler.




Så vil jeg til slutt si til representanten Lønning om Berg-utvalgets innstilling at jeg vil ta sikte på å få den fram for Stortinget slik at det kan være iverksatt fra skoleåret 2001/2002.




Etter å ha hørt noen av stemmeforklaringene fra de tidligere regjeringspartier vedrørende forslagene nr. 5 og nr. 8, om godkjennelse av private skoler etter privatskoleloven, finner jeg grunn til å gratulere statsråd Trond Giske med at han gjennom denne debatten og disse voteringene vil ha oppnådd å få godkjennelse passivt fra Stortingets flertall, inkludert de tre tidligere regjeringspartier, til å gjøre akkurat det han nå selv sa i sitt innlegg, nemlig omgjøre praksisen som den foregående statsråd stod for, og bruke den skjønnsmuligheten som ligger til grunn ved praksis for godkjennelse av privatskoler, på samme måte som den foregående statsråd, Lilletun, endret praksis fra sin forgjenger, som statsråd Giske uttalte det. 




Med andre ord: Det regjeringsskiftet vi nå har vært vitne til, medfører en ny praksis når det gjelder behandling av søknader etter privatskoleloven. Det er slikt som selvsagt er helt i orden. Når et stortingsflertall passivt er vitne til, hører at en statsråd sier at han vil endre en praksis, uten at de gjennom voteringer vil gi noen annen beskjed til statsråden, er statsråden på trygg grunn. Jeg viser da bl.a. til stemmeforklaringen fra Odd Einar Dørum, hvor han sa at han forutsatte at en statsråd ikke endrer en praksis, fordi det vil kunne være vanskelig og medføre problemer. Nå har statsråd Giske sagt at han har endret praksisen fra den tidligere statsråden, og det kan han gjøre så lenge hr. Dørum og Senterpartiet og Kristelig Folkeparti ikke vil stemme for et forslag og fatte et vedtak som innskjerper praksis. 




En praksis kan man kun utlede av konkrete saker, fordi det er et skjønn som skal utøves ved hver enkelt sak, slik statsråden sa. Men statsråd Giske har allerede vist at han er kommet til en annen skjønnsmessig konklusjon for én navngitt skole enn den tidligere statsråd Lilletun stod for. I tillegg så kommer det opp i Stortinget, og vårt forslag om gjennom vedtak å instruere statsråden til å beholde den gamle praksis blir hvis stemmeforklaringene holder, nedstemt, og da er det all mulig grunn til å gratulere statsråd Giske med at han har fått Stortingets flertalls velsignelse til å endre en praksis, selv om noen i dette flertallet bedyrer at de gjør noe annet. Det er voteringer som er det avgjørende i denne sal. Jeg synes det er leit, jeg hadde håpet og trodd at de tre tidligere regjeringspartiene ville stått på sin politikk når det gjaldt forholdet til privatskoler, men jeg må bare konstatere at basert på de stemmeforklaringer som er kommet, har man allerede gitt etter og godkjent de facto at statsråd Giske kommer til å følge en helt annen praksis, noe han også varslet i et av sine første statsrådsintervjuer.




 Inge Lønning har hatt ordet to ganger og får ordet til en kort merknad, begrenset til ett minutt.




 Jeg takker statsråden for svaret når det gjelder oppfølgingen av Berg-utvalget. Jeg konstaterer at det er et flertall i Stortinget som er 

for 

innholdet i Høyres forslag, men statsrådens svar er for oss tilfredsstillende. Jeg forutsetter at han da vil legge frem saken slik at den kan vedtas av dette storting og med virkning fra og med skoleåret 2001-2002, og på den bakgrunn finner jeg det helt greit å omgjøre forslaget til et oversendelsesforslag.




Til spørsmålet om statsrådens skjønnsutøvelse er jeg grunnleggende uenig i representanten Hagens forståelse av dette. Stortinget fattet et klart vedtak i desember 1999, og det vedtaket gikk ut på å avvise et konkret forslag fra Arbeiderpartiet i samsvar med de kriteriene statsråden nå sier at han vil legge til grunn for sin skjønnsutøvelse. Det vil si at Stortinget uttrykkelig har avvist en slik forståelse av privatskoleloven. Derfor finner jeg det ganske urimelig å tolke situasjonen på den måten som representanten Hagen gjorde. Saken er avklart av Stortinget så sent som i desember i fjor.




 : Ei lita stemmeforklaring frå Høgre på det som hittil ikkje er kommentert. 




Når det gjeld dei to forslaga frå Framstegspartiet, vil Høgre stemme mot dei med den grunngjevinga som er gitt frå mellompartia og no utdjupa av representanten Lønning.




Når det gjeld forslag nr. 7, er det allereie omgjort til eit oversendingsforslag, og forslag nr. 6 er av natur eit oversendingsforslag.




Når det gjeld forslaga frå representanten Reikvam, er vi veldig glade for at forslag nr. 1 vart omgjort til eit oversendingsforslag. Dersom det ikkje hadde blitt gjort, måtte vi ha stemt mot det, men den saka er no grei.




Når det gjeld forslaga nr. 2 og 3, kan vi støtte dei. Vi vil også frå Høgre si side støtte forslag nr. 4, og konstaterer vel dermed at det i dette stortinget vil vere eit fleirtal for denne viktige saka om å lovfeste arbeidsmiljøføresegner for elevar og studentar. Eg håpar at også andre kan slutte seg til dette, slik at vi kan få eit breitt fleirtal for dette viktige vedtaket.




 Odd Einar Dørum har hatt ordet to ganger tidligere og får ordet til en kort merknad, begrenset til ett minutt.




 Representanten Hagen har selvfølgelig som alle representanter frihet til å gi uttrykk for sitt syn, men når det gjelder å fortolke Venstres standpunkt, forestår Venstre det selv. 




Jeg har på vegne av Venstre den klare oppfatning, slik representanten Lønning også gav uttrykk for, at Stortinget har avvist skjønnsdefinisjonen som var framlagt av Arbeiderpartiet i desember. Stortinget har deretter ved en usedvanlig klar flertallsmerknad definert skjønnsrommet. Når det er situasjonen, vil vi fra denne dag følge statsrådens anvendelse av skjønnsrommet, og vi har en rekke virkemidler, saklig sett, for å gi uttrykk for hvordan skjønnsrommet skal håndteres når vi etter hvert får se praksis. Det er den måten vi vil gå fram på.




 Ursula Evje har hatt ordet to ganger og får ordet til en kort merknad, begrenset til ett minutt.




Det er med stor beklagelse jeg hører på de forskjellige partiers evne og mulighet til å bortforklare det faktum at de ikke aksepterer at vedtak fattet i denne sal, er mer bindende enn flertallsmerknader.




Nå står det faktisk igjen kun en strabasiøs, kostbar og lang vei i rettsapparatet for å se om Høyesterett forholder seg til den fortolkning av rettspraksis, lovverk og regelverk som Høyesterett tidligere har vist at de gjør. Dette kunne vi ha spart skoler, foreldre og barn for ved å fatte beslutninger på bakgrunn av det vi tidligere har sagt, stå på det vi egentlig mener, og ikke vakle frem og tilbake som om det skulle være et verdensmesterskap i storslalåm.




 Ranveig Frøiland har hatt ordet to ganger tidligere og får ordet til en kort merknad, begrenset til ett minutt.




 Eg bad SVs Rolf Reikvam gjera både forslag nr. 2 og forslag nr. 3 om til oversendingsforslag. Det gjorde han ikkje. Eg oppmodar då Arbeidarpartiet sine representantar til å stemma for forslag 2. 




Men vi har ansvaret for Regjeringa, og vi har ansvaret for eit statsbudsjett som skal leggjast fram, og prinsipielle grunnar gjer då at vi stemmer imot forslag nr. 3. Det kjem nok til å finnast pengar til slikt på budsjettet for neste år, men eg synest det er heilt urimeleg å stemma for det frå Stortinget si side. Eg ber difor Arbeidarpartiet sine representantar om å stemma imot det forslaget.




Eg er tilfreds med at Inge Lønning har gjort forslaget sitt om til eit oversendingsforslag.




 Flere har ikke bedt om ordet til sak nr. 2. 

(Votering, se side 3160)





                    

  Under debatten er det satt
fram i alt åtte forslag. Det er:

		forslagene nr. 1-4, fra Rolf Reikvam
på vegne av Sosialistisk Venstreparti

		forslagene nr. 5 og 8, fra Ursula Evje på vegne
av Fremskrittspartiet

		forslag nr. 6, fra Odd Einar Dørum på vegne
av Venstre

		forslag nr. 7, fra Inge Lønning på vegne
av Høyre

Forslag nr. 6, fra Venstre, er i sin form et
oversendelsesforslag. Forslaget lyder:

«Det
henstilles til Regjeringen å foreta en samlet vurdering
av integreringsutfordringene i Oslo-skolen, og legge dette fram
for Stortinget som egen sak.»

Presidenten foreslår at dette forslag
oversendes Regjeringen uten realitetsvotering – og anser
det som bifalt.

Under debatten er forslag nr. 1, fra Sosialistisk
Venstreparti, og forslag nr. 7, fra Høyre, omgjort til
oversendelsesforslag.

Forslaget fra Sosialistisk Venstreparti lyder
da i endret form:

«Det
henstilles til Regjeringen å ta initiativ til at det settes
i gang ulike forsøk med alternativ organisering av opplæringen
og skoledagen. Det er spesielt viktig å få utprøvd
ordninger som:

Aldersblanding ved fulldelte skoler

Nye måter å organisere skoledagen på uten
den tradisjonelle inndeling i fag og timer

Organisering av skoleåret slik at en kan starte
på ulike tider av året. Som eksempel bør
det utprøves en ordning der barna starter skolen den dagen
de fyller      6 år. Det bør dessuten prøves
ut opplegg der voksne kan starte en utdanning på ulike
tider i året. En slik organisering forutsetter
større grad av prosjektarbeid og at skolene legger læreplanen
til grunn for organisering og ikke lar læreboka
styre opplegget.»

Forslaget fra
Høyre lyder i endret form:

«Det henstilles til Regjeringen å fremlegge
egen sak for Stortinget om Bergutvalgets innstilling om fagskoleutdanninger
(NOU 2000:5) i løpet av høstsesjonen 2000»

Presidenten foreslår at disse forslagene
oversendes Regjeringen uten realitetsvotering – og anser
det som bifalt.

Det voteres så over forslagene nr.
5 og 8, fra Fremskrittspartiet.

Forslag nr. 5 lyder:

«Stortinget
ber Regjeringen føre en liberal praksis ved godkjenning
av søknader om opprettelse og drift av private skoler etter
privatskoleloven.»

Forslag nr. 8 lyder:

«Stortinget ber Regjeringen opprettholde
godkjenningen av Oasen Barneskole i Songdalen kommune i samsvar
med vedtak fattet av statsråd Jon Lilletun, Kirke- utdannings-
og forskningsdepartementet den 13. mars 2000.»

Votering:

 Forslagene fra Fremskrittspartiet ble med 83 mot 18 stemmer
ikke bifalt.

(Voteringsutskrift kl. 22.05.21)

 Det voteres over forslag
nr. 2, fra Sosialistisk Venstreparti. Forslaget lyder: 

«Stortinget
ber Regjeringen som grunnlag for en diskusjon legge fram en egen
sak om de viktigste organisatoriske og pedagogiske utviklingsprosjekter
som er i gang i skolen (grunnskolen og videregående skole).»

Arbeiderpartiet, Kristelig Folkeparti, Høyre,
Senterpartiet og Venstre har varslet at de vil stemme for forslaget.

Votering:

 Forslaget fra Sosialistisk Venstreparti bifaltes med 84 mot
16 stemmer.

(Voteringsutskrift kl. 22.05.56)

 Det voteres over forslag
nr. 3, fra Sosialistisk Venstreparti. Forslaget lyder: 

«Stortinget
ber Regjeringen i forbindelse med statsbudsjettet for 2001 å legge
inn bevilgninger som skal stimulere skoler til å prøve
ut ulike pedagogiske og organisatoriske forsøk.»

Kristelig Folkeparti, Høyre, Senterpartiet
og Venstre har varslet at de vil stemme for forslaget.

Votering:

 Forslaget fra Sosialistisk Venstreparti ble med 54 mot 47
stemmer ikke bifalt.

(Voteringsutskrift kl. 22.06.23)

  Det voteres over forslag
nr. 4, fra Sosialistisk Venstreparti. Forslaget lyder: 

«Stortinget
ber Regjeringen i løpet av høsten 2000 å fremme
forslag om å lovfeste arbeidsmiljøbestemmelser
for elever og studenter.»

Arbeiderpartiet og Høyre har varslet
at de vil stemme for forslaget.

Votering:

 Forslaget fra Sosialistisk Venstreparti bifaltes med 58 mot
41stemmer.

(Voteringsutskrift kl. 22.06.55)

  Presidenten vil foreslå at
kirke-, utdannings- og forskningsministerens redegjørelse
i Stortingets møte den 4. mai 2000 vedlegges protokollen. – Det
anses vedtatt.

Til sakene nr. 3 og 4 foreligger det ikke noe
voteringstema.


                    
                    

 Sak nr. 3 er dermed ferdigbehandlet.





                    
                    
                    

 Sak nr. 4 er dermed ferdigbehandlet.





                    
                    
                    

 Per Erik Monsen har tatt opp de forslag han refererte til.




 Høyre gikk som kjent imot å øke dieselavgiften i forbindelse med budsjettbehandlingen høsten 1999. Økningen ble vedtatt mot Høyres og Fremskrittspartiets stemmer. Økningen på 21 øre og den generelle avgiften sammen med innføringen av miljøavgift på 25 øre på svovelholdig diesel avstedkom en massiv motstand fra næringsliv, transportører, distriktskommuner, fylker og politiske partier. I revidert nasjonalbudsjett har Regjeringen tatt konsekvensen av de mange protestene og foreslår å senke dieselavgiften med 20 øre. 




Det er ikke til å komme forbi at Norge er et langstrakt land, som medfører et stort transportbehov, og det er langt til markedene i Europa. Dette medfører et stort drivstofforbruk og høye transportkostnader. 




Skatter og avgifter er en viktig del av de økonomiske rammevilkårene for transportnæringen, som er meget konkurranseutsatt. Norge har nest etter Storbritannia det høyeste avgiftsnivået i Europa. Den nye svovelavgiften har virket ved at det nå stort sett bare leveres lavsvovlet diesel, men dette har ført til prisøkning på diesel til forbruker uten at dette gir seg noen nevneverdige utslag på miljøet. Luftkvaliteten bedres først når såkalte partikkelfiltre blir montert på bilene. 




Etter Høyres oppfatning må de ordinære avgiftene reduseres når det innføres miljøavgifter. Miljøavgiftene skal være motiverende for å endre folks atferd, ikke for å skaffe staten mer penger. Et mål for vår avgiftspolitikk må være å harmonisere våre avgifter med våre naboland, som har langt lavere avgifter enn Norge. En hovedbegrunnelse for drivstoffavgiftene er at brukerne skal belastes de kostnadene de påfører samfunnet. Ifølge en rapport fra TØI dekker ikke godstransporten de samfunnsøkonomiske kostnadene. Det påpekes imidlertid at anslagene er usikre. Norge kan ikke legge seg på en slik avgiftspolitikk så lenge våre naboland ikke gjør det. Eller vil det da si at samfunnskostnadene er høyere i Norge enn de er f.eks. i Sverige? 




Høyre vil komme tilbake til avgiftsreduksjoner i forbindelse med budsjettet til høsten. En reduksjon av avgiftsnivået til EUs minimumsnivå vil ha konsekvenser som ikke kan ses isolert fra den samlede budsjettpolitikk. 




Forslag IV, som innebærer et fleksibelt avgiftssystem, er ikke i tråd med tradisjonelle avgiftsprinsipper i markedsøkonomisk tenkning. Et slik system vil innebære at avgiften økes dersom oljeprisen går ned. Høyre mener en heller bør gå inn for avgiftsreduksjoner som varer lenger enn til neste oljeprisfall, og Høyre vil derfor på denne bakgrunn ikke stemme for Fremskrittspartiets forslag.




 Flere har ikke bedt om ordet til sak nr. 5.

(Votering, se side 3161)





                    

  Under debatten har Per Erik Monsen satt
fram to forslag på vegne av Fremskrittspartiet og representanten
Steinar Bastesen, forslagene nr. 2 og 3.

Presidenten gjør oppmerksom på at
forslag nr. 1 ikke er tatt opp.

Forslag nr. 2 lyder:

«Stortinget
ber Regjeringen, i forbindelse med statsbudsjettet for
2001 legge frem en redegjørelse om forskjellene
i transportkostnader i EU-området samt fremme forslag om
endringer i autodieselavgiften slik at denne blir liggende på linje
med EUs minimumsnivå.»

Forslag nr. 3 lyder:

«Stortinget
ber Regjeringen fremme forslag om innføring av
et system for autodiesel som er fleksibelt, slik at avgiften går
ned når oljeprisen går opp og motsatt, slik at
utsalgsprisen ikke endres som følge av endringer i oljeprisen.»

Det voteres alternativt mellom innstillingen
og forslagene.

Komiteen hadde innstillet:

Dokument nr. 8:30, unntatt I (1999-2000) – forslag
fra stortingsrepresentantene Siv Jensen, Kenneth Svendsen og Per
Erik Monsen om endringer i avgift på autodiesel – avvises.

Votering:

Ved alternativ votering mellom komiteens innstilling og
forslagene fra Fremskrittspartiet og representanten Steinar Bastesen
bifaltes innstillingen med 83 mot 18 stemmer.

(Voteringsutskrift kl. 22.08.26)


                    
                    

 Flere har ikke bedt om ordet til sak nr. 6.

(Votering, se side 3162) 





                    

 Per Erik Monsen har tatt opp de forslag han refererte til.




 Høyre er enig i at bensinavgiftene i Norge er for høye. Derfor foreslo vi også en reduksjon i avgiftene i budsjettet for 2000. Høyre er videre enig i at målet må være i størst mulig grad å harmonisere våre avgifter med våre naboland. Men argumentet om at de samfunnsøkonomiske kostnadene skal dekkes av avgiftene, bortfaller egentlig gjennom TØIs rapport. Selv med de usikre anslagene som er gjort, dekkes disse fullt ut. Dette indikerer i seg selv at avgiftene er for høye. Iallfall betaler alle utenom storbyene altfor høye avgifter. 




Jeg vil imidlertid påpeke at flertallet i denne sal som oftest fokuserer på transportens ulemper og ikke på alle de positive effektene transporten har for det enkelte mennesket, for familier, for bosettingen i distriktene, at arbeidsplassen kommer nærmere osv. Gode kommunikasjoner har klare gevinster. Dårlige kollektivtilbud kan ikke kompensere for dette.




Som i sak nr. 5 har Høyre klare innvendinger mot å innføre fleksibelt avgiftssystem på drivstoff. En slik konjunkturavgift er rett og slett en dårlig idé. Dette er et system som ligger langt fra markedsøkonomisk tenkning. Høyre er av den oppfatning at et avgiftssystem som skal sikre at utsalgsprisen ikke endres som følge av endringer i oljeprisen, vil være et skritt i uønsket retning. Høyre er av den formening at avgiftene må reduseres, men avgiftsreduksjonene må vare lenger enn til neste oljeprisfall. Høyre vil ellers komme tilbake til bensinavgiftene i forbindelse med budsjettet. 




 Det skulle egentlig vært interessant å få høre finansministerens begrunnelse for hvorfor vi ikke, iallfall i den nåværende situasjon, burde ha redusert bensinavgiften. Jeg har lyttet til både statsminister Stoltenberg og finansminister Schjøtt-Pedersen i mange forskjellige sammenhenger, hvor de sier: Nå er det om å gjøre å begrense kostnadsveksten. De har snakket om at vi må prøve å få en stabil, lav inflasjon. De har faktisk fra tid til annen, også før de kom i regjering, snakket om å ha forutsigbarhet og stabilitet. Så skjer altså det – delvis med Norges hjelp, ikke noe særlig kanskje, men litt – at vi får en økning i oljeprisen internasjonalt. Vi får i tillegg – og Norge har vel ikke noe med den saken å gjøre – økt dollarkurs. Disse to faktorene medfører at oljeprisen omregnet i norske kroner går opp relativt mye, ja så mye at det har vært rapporter i media iallfall om at det har betydd 1 pst. høyere inflasjon i Norge, noe Regjeringen sier den helst ikke vil ha. 




Så er det også det at høyere inflasjon er noe som sentralbanken av hensyn til den langsiktige økonomiske stabilitet legger veldig stor vekt på. Og inflasjonspress var en av hovedgrunnene til at sentralbanken for en stund siden økte renten. Et annet av Regjeringens hovedmål er å prøve å unngå renteøkninger. Så er spørsmålet: Hvorfor sitter Regjeringen bare passivt og ser på det? Regjeringen har jo full anledning til å gjøre noe, for det er et flertall sammen med Fremskrittspartiet i Stortinget. Vi er i den helt unike situasjon, som ingen andre land er i, at resultatet av økt oljepris i norske kroner har to virkninger for norsk økonomi. I andre land har det stort sett kun én virkning, nemlig høyere oljepris for landets konsumenter og industri. Men det har en annen virkning i Norge, nemlig økte inntekter til staten. De økte inntektene til staten er dramatisk mye høyere enn det som skal til for å finansiere en reduksjon i bensinavgiftene, slik at forbrukerne kan forholde seg til den pris som de var forespeilet, eller til den prisen som var tidligere. Så gjør altså ikke flertallet noe med det. Jeg har ennå til gode å høre en eneste fornuftig begrunnelse for det. 




En av begrunnelsene som man har brukt for ikke å redusere bensinavgiften f.eks. nå før lønnsoppgjøret, er at man liksom ikke måtte tukle med dette med kjøpekraftsvurderingen, og at hvis man satte ned avgiftene, ville det i realiteten medføre en kjøpekraftsøkning, som så ville bety økt press i økonomien, kostnadsvekst osv. – det er ingen som noen gang har forklart hvorfor dette skulle henge sammen i det hele tatt, men det er en annen ting – men det er også feil. I statsbudsjettet for år 2000 la man jo opp til en viss inflasjon. På samme måte som man hadde forutsetninger om hva man forventet at lønnsoppgjøret skulle gi, hadde man en inflasjonsforventning som stod i sammenheng med den kjøpekraftsutvikling man hadde planlagt. Så er det altså ytre omstendigheter, med økt oljepris i dollar og økt dollarkurs, som forandrer dette, slik at økte bensinpriser for konsumentene medfører at den planlagte kjøpekraften som man skulle ha, blir redusert. Og når vi i Fremskrittspartiet så foreslår et kompensatorisk tiltak som redusert bensinavgift for bare å beholde det som det egentlig var meningen at inflasjonen skulle være, og kjøpekraften skulle være, later plutselig Regjeringens talsmenn, inkludert finansministeren, som om det i realiteten er økt kjøpekraft. Det er jo ikke økt kjøpekraft. Vi ønsket å opprettholde den kjøpekraften som var planlagt i norsk innenriksøkonomi, for vi kan gjøre det. 




Det skulle vært interessant om finansministeren kunne si hvorfor det er slik – som Per Erik Monsen også spurte om – at man et par ganger, når oljeprisen har gått ned, bl.a. har vist til det når man har økt bensinavgiften. Da har man vist til at man ikke skulle ha en oppslipping i finansøkonomien, og at nå er kjøpekraften blitt bedre enn beregnet, så da må man foreta inndragelse av kjøpekraft av hensyn til det som lå i budsjettet. Og så øker man avgiften. Men når det er omvendt, senker man den ikke. 




Jeg kan selvsagt se at hvis det var en situasjon med veldig, veldig, veldig lave oljepriser, og vi har sagt at i vårt fleksible system vil vi ha en relativt stabil pris mellom kr 6,50 og 7 kr, vil kanskje noen si at da blir det så høy pris i Norge kontra andre land. Det har ikke vi noen tro på, og utviklingen rundt omkring har vist at en stabil bensinpris på kr 6,50–7 kr, som vi vil ha, hadde det vært bare fordeler med. Det hadde ikke medført noen negative ting for det norske samfunn. Det hadde vært stabilt, det hadde vært forutsigbart. Konkurransen hadde sørget for at ingen ville kunne stikke av gårde med noen ekstraordinære kaker, hvis noen skulle komme på den tanken. Det er altså åpenbart bare fordeler. 




Jeg vil gjerne spørre finansministeren: Hvorfor er det slik at det norske folk i egenskap av bilister og kjøpere av varer, hvor transportkostnader er en integrert del av kostnadene, ikke skal ha noen fordel av at når oljeprisen går opp, triller milliardene inn i statskassen? Hvorfor skal de bare straffes i form av at de selv må betale mer for bensin og diesel? Jeg føler mer og mer når vi diskuterer akkurat dette temaet, og for så vidt andre ting som har med budsjettet å gjøre, og dette med at vi får store ekstraordinære inntekter som medfører innstramming i norsk økonomi, at det må være en slags elite i Kongens Råd som har vært utsatt for noen skreddere som har greid å innbille dem, og prøver å innbille det norske folk, at hvis vi reduserer avgifter og derved prisene og kostnadene i Norge, vil det i annen omgang på en eller annen merkverdig måte medføre kostnadspress og inflasjonspress. Dette er akkurat som «Keiserens nye klær». Så mange har lært denne setningen som Schjøtt-Pedersen også har lært, at hvis vi reduserer avgiftene slik at prisene synker automatisk med én gang, vil det i andre, tredje rekke innebære det motsatte. Og for øyeblikket behandler Regjeringen en reduksjon i bensin-, diesel- og elavgiften tilsvarende – la oss si – et par milliarder kroner, som bare vil ha en positiv virkning på kjøpekraften, på samme måte som om man faktisk hadde økt overføringen til landbruket med det tilsvarende beløp. En økning av en utgift og en reduksjon av en avgift skulle ha såkalt den samme virkningen på økonomien. 




Det skulle vært meget interessant om finansministeren kunne si hvorfor Det norske storting og Regjeringen ikke kan redusere bensinavgiften, slik at vi får en stabil, forutsigbar bensinpris på 6,50–7 kr, som det norske folk og det norske samfunn bare ville hatt fordeler av.




 Jeg er sannsynligvis den første finansminister på svært lang tid som kan fortelle representanten Hagen at vi faktisk har satt ned en drivstoffavgift. Dieselavgiften er som kjent foreslått redusert i revidert budsjett. Det har aldri skjedd før siden dieselavgiften ble innført i 1993. Og det er for så vidt et positivt bidrag for transportnæringen, for Distrikts-Norge og for dem som kjører. 




Så ber representanten om en fornuftig begrunnelse. Jeg skal prøve å gi det. Det grunnleggende spørsmålet blir: Hvorfor er representanten Hagen opptatt av at man skal sette ned avgiften på drivstoff? Jo, selvfølgelig på grunn av at de som kjøper drivstoff, skal ha mer å rutte med; de skal sitte igjen med flere penger i lommeboka. Og hvis de sitter igjen med flere penger i lommeboka, er jo det den viktige begrunnelsen for at de har en økt kjøpekraft. Og en økt kjøpekraft har jo ingen verdi hvis de ikke bruker denne kjøpekraften. Hvis de bruker den økte kjøpekraften, blir det økt etterspørsel, og blir det økt etterspørsel i et marked som allerede er relativt fullt, blir det økt prisstigning. Så her er litt sånn hunden og halen, men jeg tror vi relativt raskt kan bli enig om at også reduserte avgifter bidrar til en mer ekspansiv politikk, på samme måte som økte avgifter bidrar til en tilstramming i økonomien.




Så har representanten Hagen helt rett i at her er det to sett av virkninger på grunn av at avgiftsreduksjonen i seg selv også har en prisvirkning – helt korrekt. Men det er altså slik at også endringer i avgiftssystemet påvirker styringen av økonomien og påvirker om et budsjett virker ekspansivt eller kontraktivt. 




Hvis man skulle følge forslaget fra Fremskrittspartiet, ville det bety at når den norske stat får mindre penger på oljefondet, så skulle det føre til en automatisk innstramming av økonomien. Hvis den internasjonale oljeprisen går ned, og Norge i så måte får mindre penger på oljefondet, ja da skulle bensinavgiften settes opp, noe som virker innstrammende på økonomien. Resonnementet til Hagen er strengt tatt at blir det mindre penger på oljefondet, så skal aktiviteten i økonomien strammes inn, og blir det mer penger på oljefondet, så skal aktiviteten i økonomien slakkes opp gjennom en mer ekspansiv politikk som følge av at de internasjonale oljeprisene stiger, og at avgiftsnivået da kan settes ned.




Så vil jeg stille spørsmålet: Er det også aktuelt å bruke dette på andre områder? Er det slik at hvis det regner mye, og det påvirker prisen på kraft slik at den settes ned, så skulle elektrisitetsavgiften settes opp for å jevne ut svingningene i strømleveranseprisen? Det måtte jo være en naturlig konsekvens av det hr. Hagen her foreslår. Skulle man ha stabilitet i forhold til ulike avgifter, så måtte vi vurdere om det skulle være tilfellet også på andre områder. Da ville det være slik at hvis kraftprisen ble redusert, måtte elavgiften settes opp for at vi skulle ha en jevnhet i forhold til prisen på leveranse av strøm.




Jeg har liten tro på – og jeg konstaterer at et flertall i Stortinget har liten tro på – den typen finmekanikk i styring av avgifter. Ikke minst tror jeg det er viktig å ha med seg at drivstoffavgiftene er en viktig inntektskilde for budsjettet og en viktig del av finanspolitikken. Det betyr at den type inntektskilde på budsjettet vanskelig kan brukes som et trekkspill i forhold til varierende internasjonale prisstrømmer, og snarere må ha en grad av stabilitet over seg. 




Så vil jeg gi representanten Hagen rett i en ting: Det er riktig at vi har relativt høye drivstoffavgifter i Norge. Arbeiderpartiregjeringen har to måneder etter tiltredelsen faktisk foreslått å sette ned dieselavgiften. Jeg kan også meddele representanten Hagen at i forbindelse med budsjettet til høsten kommer vi til å gå igjennom alle avgiftene. Da kommer vi til å vurdere både bensinavgiften og dieselavgiften i forhold til det samlede avgiftsopplegget og som en del av den samlede pakken som er varslet om avgifter, hvor både særavgifter og merverdiavgiften inngår.




Det var et forsøk på en fornuftig begrunnelse.




 Det vil vise seg om det holder.




 Det var vel ikke fullt så mye fornuftig i det etter mitt skjønn. Da jeg hørte finansministeren, tenkte jeg på «Juksemaker pipelort – tar igjen og gir bort». For i høst, da statsbudsjettet ble vedtatt av Arbeiderpartiet og sentrum, satte man opp avgiften på diesel. Plutselig, i løpet av noen få måneder, har man altså kommet på bedre tanker, og så setter man den ned igjen. Er man veldig snill, kan man kanskje si at dette er et nullspill. Men man står på denne talerstol og prøver å late som om dette er første gang man har en reell reduksjon i dieselprisen i Norge, eller bensinprisen for den saks skyld, men det er jo ikke sant. Strekker man det så langt man kan, er det kanskje et nullspill, men selv det tror jeg er å strekke det litt for langt.




Jeg registrerte også at finansministeren i sine resonnementer omkring økt kjøpekraft og press i økonomien osv. sa at det selvfølgelig ville føre til økt etterspørsel i et fullt marked. Hvilket marked? Hvilken del av markedet er det som er fullt? Det er en av debattene vi skal komme tilbake til senere – hvordan pengene virker i økonomien, hvilke deler av økonomien det er press i, og hvilke deler av økonomien det ikke er press i. Og det er åpenbart for lettvint av en finansminister å stå her bare å snakke om et marked som man vet er betydelig sammensatt, hvor noen deler er under press, mens andre deler ikke er det i det hele tatt og har mye ledig kapasitet. Så jeg syns det ble en lettvint argumentasjonsrekke, og jeg kunne godt tenke meg å utfordre finansministeren på hvilket marked han refererer til.




Det rare er jo at når man snakker om drivstoffavgifter, så er det basert på en oljepris som ikke er fastsatt av et marked. Det er en pris som er fastsatt av et kartell av oljeproduserende land, OPEC, som fastsetter oljeprisutviklingen. Det er de oljeproduserende land som sammen styrer fastsettelsen av oljeprisen. Med andre ord er det ikke et velfungerende marked som i dag sikrer oss riktig oljepris til enhver tid. Da blir det enda mer paradoksalt at vi, som er et av disse oljeproduserende landene, riktignok ikke med i OPEC, men som nyter godt av det uansett, kun kan velge å argumentere med at diesel- eller drivstoffavgiftene generelt er en viktig inntektskilde for staten. Bilistene er en viktig inntektskilde for staten, det har vi registrert, men det må da være grenser for hvor lange sugerør man til enhver tid skal ha ned i lommene på bilistene, som er avhengig av bilen som transportmiddel for å komme seg frem. Jeg syns at argumentasjonen knyttet til reduksjoner i drivstoffavgiftene bør være noe mer nyansert enn den man hørte fremstilt fra finansministeren nå.




 Presidenten vil anføre at det innledende sitat neppe kan anses å være i tråd med parlamentarisk skikk.




 Jeg er enig med presidenten, men det var ikke så helt ueffent allikevel.




Finansministeren sa at hvis vi reduserte bensinavgiften, som vi har foreslått tidligere når oljeprisen har gått opp, ville det bli flere penger blant folk, noe som ville øke etterspørselen. I den sammenheng vil det ikke det. Det er det som er det famøse her, at i Regjeringens nasjonalbudsjett, dette planøkonomidokumentet hvor man prøver å finstyre norsk økonomi, noe man aldri kommer til å greie, og som det bare er noen få folk på toppen av denne eliten som overhodet følger med i, la man inn en forutsetning om inflasjonen i år 2000. Man la inn en forutsetning om dollarkursen og oljeprisen, og da regnet man bl.a. ut hva våre oljeinntekter ville være basert på, forutsetning om dollarkurs og oljepris. Og det var det samme man da la inn for inflasjonen. Så skjer det noe som delvis er utenfor vår kontroll, som endrer disse meget viktige parametere, nemlig kjøpekraftsutviklingen for folk flest, som faktisk har noe med lønnsoppgjøret å gjøre, selv om finansministeren ikke helt har skjønt det – forutsetningene endres ved at oljeprisen økes radikalt i forhold til de forutsetninger som Regjeringen har lagt inn. Og det vi sier, er at vi kan korrigere for det overfor det norske samfunn slik at vi holder det Regjeringen hadde planlagt for 2000. Vi kan holde inflasjonen der den var forutsatt å være. Vi kan beholde forutsetningen for kjøpekraftsutviklingen som lå til grunn for det moderate lønnsoppgjøret, fordi vi får økonomisk handlefrihet på grunn av at vi får økte inntekter som følge av dollarkursøkningen og oljeprisutviklingen for å beholde det Regjeringen selv hadde planlagt ut fra. Da blir det ikke flere penger blant folk. Men det blir ikke mindre enn det Regjeringen selv hadde forutsatt, det er det som er det famøse her. Regjeringen hadde forutsatt at folk skulle betale så og så mye for bensin. Og vi sier at dette å redusere avgiftene tilsvarende hadde jo ikke ført til at folk fikk mer, men de hadde fått beholde det som var utgangspunktet for daværende regjering og Arbeiderpartiet – ganske enkelt sikret at ikke inflasjonen gikk høyere enn det Arbeiderpartiet og regjeringspartiene den gang hadde lagt til grunn. Det merkverdige er at man, når man kan gjøre noe med det, sitter passivt og lar den gå opp, og så får vi resultatet i form av at moderasjonslinjen kommer under press. Så når finansministeren sier at dette er viktige deler av finanspolitikken, vil jeg si at det er vårt forslag som opprettholder det som er finanspolitikken, for finanspolitikken går ikke bare akkurat på balansen i statsbudsjettet, det går på inflasjon, kjøpekraftsforventninger og renteforventninger. Det er vi som ønsker å opprettholde den, da kan en ikke bruke en sånn argumentasjon som finansministeren gjorde.




Så til slutt dette med å bruke dette på andre områder. Det er ingen andre områder hvor det at en øker eller reduserer prisen på et produkt får virkning både for kunder og brukere ute i det norske samfunn og statskassen. Om det regner eller ikke regner, så kan det hende at det påvirker strømproduksjonen, eller kapasiteten i hvert fall. Men det har ingen direkte virkning for statskassen. Jeg er klar over at finansministeren skulle ønske det var slik at hvis det regnet mye, så regnet det automatisk kroner inn i statskassen, men det gjør det ikke. Det er ingen andre områder hvor det er en slik dobbeltfunksjon at en økning i prisen eller reduksjon i prisen i norske kroner på olje får virkning både for statskassen direkte og for det norske samfunn direkte. På ingen andre områder er det slik, verken i kraftsektoren, alkoholsektoren eller andre – sjokoladeavgiftsektoren ser jeg at Dalheim har begynt å snakke om. Det er ingen andre sektorer som har akkurat den koblingen som oljeprisen i norske kroner har. Det er trist at ikke finansministeren ser de muligheter som faktisk vår økonomiske handlefrihet gir oss for å kunne styre dette landet bedre.




Så vil jeg bare minne om noe helt til slutt – det er så artig av og til å se i gamle avisutklipp og sånt. Jeg har funnet noen gamle avisutklipp, jeg tror de er ti år gamle eller kanskje enda mer. Det var den gangen Arbeiderpartiet hylte om at vi måtte få en mer ekspansiv finanspolitikk for å bedre sysselsettingssituasjonen, vi måtte få økt aktivitet i økonomien, for det var så stor arbeidsledighet. Ja, den gangen hadde man faktisk svære bannere på Youngstorget hvor det stod: 80 000 arbeidsledige. Willoch må gå. Vi må ned i 30 000 arbeidsledige. – Og da måtte man ha en ekspansiv økonomisk politikk. Siste AKU-undersøkelsen fra forrige uke viser at vi nå har 91 000 arbeidsledige, og finansministeren fra Arbeiderpartiet snakker om at nå må vi stramme inn enda mer, for det er så stort press og stor aktivitet i økonomien. Det er en fantastisk forandring som har skjedd i Arbeiderpartiet. Og jeg kan bare konkludere med at Arbeiderpartiet, med god støtte av LO, nå vil bruke arbeidsledighet som et virkemiddel i den økonomiske politikken for å få ned kostnadene.




 Flere har ikke bedt om ordet til sak nr. 7.

(Votering, se side 3162)





                    

  Under debatten har Per Erik Monsen satt
fram tre forslag på vegne av Fremskrittspartiet.

Forslag nr. 1 lyder:

«Stortinget
ber Regjeringen snarest fremme forslag om endringer i avgiftsnivået
på bensin slik at det norske avgiftsnivået
blir på nivå med et gjennomsnitt for Sverige,
Danmark og Finland.»

Forslag nr. 2 lyder:

«Stortinget
ber Regjeringen, i forbindelse med statsbudsjettet for
2001, fremme forslag om innføring av et system som gjør
at bensinavgiften ikke overstiger foregående års
gjennomsnittlige avgift på det europeiske markedet.»

Forslag nr. 3 lyder:

«Stortinget
ber Regjeringen fremme forslag om innføring av
et fleksibelt system for bensinavgift, slik at avgiften går
ned når oljeprisen går opp og motsatt, slik at
utsalgsprisen ikke endres vesentlig som følge av endringer
i oljeprisen.»

Det voteres alternativt mellom innstillingen
og forslagene fra Fremskrittspartiet.

Komiteen hadde innstillet:

Dokument nr. 8:39 (1999-2000) – forslag
fra stortingsrepresentantene Kenneth Svendsen, Siv Jensen,
Per Erik Monsen og Øyvind Korsberg om innføring av begrensninger
i beregningen av avgift på bensin – avvises.

Votering:

 Ved alternativ votering mellom komiteens innstilling og
forslagene fra Fremskrittspartiet bifaltes innstillingen med 85
mot 17 stemmer.

(Voteringsutskrift kl. 22.09.50)


                    
                    

 Siv Jensen har tatt opp det forslaget hun refererte til. 




Flere har ikke bedt om ordet til sak nr. 8.

(Votering, se side 3162)





                    

  Under debatten har Siv Jensen satt
fram et forslag på vegne av Fremskrittspartiet, Høyre
og representanten Steinar Bastesen.

Forslaget lyder:

«Stortinget
ber Regjeringen fremme nødvendige forslag for
Stortinget slik at årsavgift på motorkjøretøyer
betales for den tid kjøretøyet er registrert.»

Det voteres alternativt mellom innstillingen
og forslaget.

Komiteen hadde innstillet:

Dokument nr. 8:52 (1999-2000) – forslag
fra stortingsrepresentant Kenneth Svendsen om differensiering av årsavgiften
ut fra hvor lenge kjøretøyet er registrert – avvises.

Votering:

 Ved alternativ votering mellom komiteens innstilling og
forslaget fra Fremskrittspartiet, Høyre og representanten
Steinar Bastesen bifaltes innstillingen med 69 mot 33 stemmer.

(Voteringsutskrift kl. 22.10.41)


                    
                    

 Siv Jensen har tatt opp det forslaget hun refererte til. 




 Eg meiner det gjennom innstillinga frå komiteen kjem klårt fram kva stortingsfleirtalet meiner om ei form for tilleggsbudsjett, slik forslagsstillarane tek til orde for. 




Eg vil særleg peika på to hovudargument som må telja mykje i vurderinga av dette framlegget. 




Det eine er faren for ei framprioritering som i seg sjølv ikkje er grunngjeven i trong eller ynske, men ut frå ei form for «automatikk», ut frå at det ikkje gjev same presset i norsk økonomi. 




Det andre og kanskje vel så viktige argumentet, slik eg ser det, er at i høve til penge- og valutamarknaden vil vurderingane av finanspolitikken som vert ført til kvar tid, verta gjorde ut frå dei 

reelle

 verknadene av aktivitetsnivået. 




Når dette er sagt, må vi samstundes vera villige til å ha dei nyansane som kjem fram ved at vi veit at der er investeringar og utgifter som har ulik innverknad på presset i norsk økonomi. Og eg meiner at det utrekningsgrunnlaget som vert bruka ved budsjettarbeidet, har teke og skal ta omsyn til at offentlege utgifter har ulik verknad på den innanlandske økonomien, vidare at desse analysane heile tida kan forbetrast for å få fram den reelle verknaden av budsjettet. 




Så er det spørsmål om i kva grad finanskomiteen og vi her i Stortinget skal ha detaljkunnskap omkring verknadene for dei enkelte postane det er snakk om. Det har vi høve til å få greie på ved å stilla spørsmål til Finansdepartementet, slik at vi har dei opplysningane vi treng.




Med dette viser eg til tilrådinga frå komiteen.




 Først vil jeg si at det iallfall er kommet én positiv ting ut av denne debatten så langt, og det er at det er avdekket at det er tverrpolitisk aksept i Stortinget for at det er sammenheng mellom hva vi bruker gjennom offentlig sektor, og presset i økonomien. Det har Siv Jensen også sagt i sitt innlegg. Men det uenigheten går på, er hvordan ulike utgiftsposter teller i forhold til pressvirkningene. 




Det er riktig at en del offentlige utgifter, og spesielt investeringer, bidrar til mindre press enn andre. Det har vært brukt som et argument at det man strammer til i f.eks. bistandsbudsjettet, har ingen virkning i forhold til norsk økonomi. I den senere tid er det imidlertid vist gjennom en rapport at det faktisk er slik at 40 pst. av det man bruker gjennom bistandsbudsjettet, også har virkninger innenlands. Og det er jo interessant å ta med seg.




Men når det gjelder dette med å telle likt i forhold til virkningene i norsk økonomi, må man også være klar over at i det makroøkonomiske verktøyet som Finansdepartementet benytter seg av, og som av enkelte blir fremstilt som det reneste abrakadabra, er det jo allerede lagt inn og tatt høyde for at ulike investeringer og driftsutgifter teller ulikt. Det er slik at hvis det offentlige har omfattende bygge- og investeringsarbeider, har det en mye kraftigere virkning på innenlandsk etterspørsel enn f.eks. investeringer i sykehusutstyr. Men det er jo situasjonen i dag. Poenget er at hvis en summerer hele budsjettet, som består av ulike komponenter med ulik virkning, blir summen stort sett det man i dag utstyrer seg med når det gjelder de budsjettøkonomiske indikatorer. Det viser seg også at hvis man går til andre land, som da har en noe annen vurdering av dette i forhold til indikatorene, blir ikke summen mye annerledes enn hva vi har i Norge. 




Jeg la merke til at representanten Siv Jensen i forbindelse med presentasjonen av revidert nasjonalbudsjett sa at det var mye å ta av når det gjaldt offentlige utgifter, og at Fremskrittspartiet ville ha en kraftig reduksjon av disse. Hvis Fremskrittspartiet ønsker en kraftig reduksjon av offentlige utgifter, som de i og for seg foreslår i sine alternative budsjetter, er det selvsagt ikke noe problem å bruke mer på de områdene man ønsker det, fordi man da dekker opp gjennom utgiftskutt. Det tror jeg faktisk er en fornuftig fremgangsmåte også fremover.




Jeg hørte at representanten Jensen mente at finansministeren gjennom sitt brev «rakket ned» på Stortinget – jeg så på presidenten og forstod at uttrykket ble akseptert. Jeg hørte også at Siv Jensen sa at når vi i finanskomiteen hadde kommet med våre merknader med hensyn til Fremskrittspartiets forslag, hadde vi «liret» av oss noen setninger. Jeg tror vi skal forholde oss til debatten om offentlige investeringer fremover på den måten vi så langt har gjort, nemlig at hvis vi ønsker å bruke mer på ett område, kan vi finne dekning gjennom kutt eller reduksjoner på andre områder. Det mener mange av oss faktisk er mulig gjennom de årlige prioriteringene vi legger frem, og det er også det mest fornuftige i forlengelsen.




Jeg tror faktisk at hovedproblemet i norsk økonomi i dag er at vi har en eksplosiv utvikling når det gjelder detaljomsetning. Vi har en eksplosiv utvikling i boligpriser, vi har mangel på arbeidskraft, og hvis vi i en periode – som vi nå er inne i – øker temperaturen i økonomien ytterligere, vil vi kunne få en særnorsk inflasjon og svekke konkurranseevnen vår. Da vil vi kunne få både arbeidsledighet og svekkede muligheter til å ta vare på det som er bra i velferdssamfunnet vårt. Det er det som er utfordringen vår nå.




Når det gjelder de store overskuddene, er det jo verdt å minne om de tabellene som nå ligger i revidert nasjonalbudsjett, og som faktisk gjør de finanspolitiske og makroøkonomiske vurderingene som Finansdepartementet bruker, tilgjengelige. Der står det at hvis vi ser på nåverdien av akkumulerte krav som vi som fremtidige pensjonister har i forhold til folketrygden, dvs. hva folketrygden og staten skylder oss som fremtidige pensjonister, vil vi se at det er 2 300 milliarder kr. Det har vi ikke satt av én krone til, utenom petroleumsfondet, som kanskje i heldigste fall vil komme på litt over 300 milliarder kr i inneværende år. 




Når vi så får de store pensjonsutbetalingene, vil vi mest sannsynlig, iallfall i henhold til revidert nasjonalbudsjett og de makroøkonomiske analysene som finansministeren har vært så vennlig å dele med oss, ha kommet i den situasjon at antall pensjonister har økt kraftig, pensjonsutbetalingene har økt kraftig, og trolig har oljeinntektene samtidig begynt å gå kraftig ned. Da kan det være greit å ikke ha lagt seg til et utgiftsnivå som vi ikke kan svare for. Iallfall kan det være godt å ha noe i reserve til ikke minst å møte de store akkumulerte krav som vi som fremtidige pensjonister har i forhold til det norske pensjonssystemet og folketrygden.




 Statsråd Schjøtt-Pedersen føyer seg inn i en fin tradisjon som finansminister ved å framheve budsjettbalansen som det viktigste, og man skal jo ikke kimse av budsjettbalansen. Men samtidig er det åpenbart elementer av fornuft i et resonnement som sier at penger brukt på ulike deler av økonomien har forskjellig virkning.




La meg ta et eksempel: Hvis man investerer i et varehus, et kjøpesenter, så er det en privat krone investert i norsk økonomi. Det har en virkning på økonomien. Hvis man velger å investere i en barnehage eller en skole, har det, sett ut fra en makroøkonomisk beregning, sannsynligvis bortimot den samme effekt. Men for samfunnet som helhet har det selvfølgelig helt forskjellig effekt. Det er spørsmål om man ønsker å tenke langsiktig eller kortsiktig, spørsmål om privat og offentlig forbruk – det er jo den evige diskusjonen.




På samme måte vil jeg tro at det er åpenbart for alle relativt vettuge mennesker at penger brukt i utlandet, har en annen virkning på økonomien enn penger brukt i Norge.




Så er spørsmålet: Fins det noe realisme i å lage et budsjett over norske penger bevilget over statsbudsjettet, eller eventuelt norske borgeres bruk av penger ute, som kan gi noe fornuftig bidrag til en økonomisk debatt? Jeg tror det er åpenbart at det elementet kan man bruke. Men det finnes ingen eksakt vitenskap i økonomien, like lite som det finnes en eksakt vitenskap i politikken.




Når man på den ene siden argumenterer med budsjettbalansen og sier at budsjettbalansen er hellig – det er det viktigste nå i revidert nasjonalbudsjett – så velger man å trekke tilbake 541 mill. kr, i all hovedsak brukt som u-hjelp i andre land. Så trekker man det inn i norsk økonomi og sier at det skal vi bruke på flyktninger i Norge, så da vil 100 pst. forbrukes i Norge. Det er klart at alle ser at det åpenbart er – delvis i hvert fall – et «bløffet» regnestykke, det har mer med psykologi å gjøre. Og psykologien i budsjettbalansen så vi veldig godt gjennom fjoråret, for vi hadde akkurat de samme øvelsene her i Stortinget både ved revidert nasjonalbudsjett og ved statsbudsjettet siste år – budsjettbalansen var det eneste viktige. Men da nasjonalregnskapet skulle gjøres opp med plusser og minuser, viste det seg at Det norske storting hadde bevilget seg mer enn 10 milliarder kr mer. 13 milliarder, hvis jeg ikke husker helt feil, hadde vi altså i overforbruk. Allikevel hadde renten gått ned hele perioden, inflasjonen var holdt i sjakk, og arbeidsledigheten hadde ikke steget. Det betyr at det her fins elementer av psykologi. Og enkelte vektlegger etter min mening elementene av psykologi altfor mye, for det må også finnes et element av realpolitikk eller realøkonomi i dette. Det betyr i så måte at Schjøtt-Pedersen føyer seg inn i en fin historisk tradisjon, nemlig at budsjettbalansen er det viktigste. Hvis jeg ikke husker helt feil, var det Thorbjørn Berntsen som en gang sa om en tidligere finansminister at det burde stå på hans bauta at han gav sitt liv for budsjettbalansen. Om det er så viktig for Schjøtt-Pedersen, skal jeg ikke ha sagt.




Så er det det som er kjernepoenget etter mitt skjønn i forslaget, og som gjør at SV ikke ønsker å støtte forslaget, selv om vi også i fremtiden vil argumentere for at økonomien brukt i utlandet og hjemlandet har forskjellig virkning, det at jeg ikke tror at det er mulig å sette opp et slikt regnestykke med noenlunde substans. De eksemplene som trekkes fram i Dokument nr. 8-forslaget, er penger brukt ute, noe av det. I hvor stor grad de brukes ute, er det helt umulig å ha noen formening om.




Hvis man kjøper sykehusutstyr i utlandet, er det klart at før det sykehusutstyret kan installeres på et norsk sykehus, har det påløpt mange norske kroner forbrukt innenlands. Det er kanskje en norsk befrakter som har fraktet det inn, det er norske firmaer som har omarbeidet det til norske standarder, norske bruksanvisninger skal trykkes, mv. Slik tror jeg det vil være med veldig mange ting.




Så er spørsmålet: Skal man da ta med norsk forbruk i utlandet i et slikt regnskap? Det er klart at hvis en pensjonist i Norge velger å bruke hele sin pensjon i Norge, fins det en annen etterspørselsvirkning i norsk økonomi enn om pensjonisten bor et halvt år i Syden og forbruker sin pensjon der. Skal det trekkes inn i et slikt utenriksregnskap? Utenlandske turister som ferierer i Norge og forbruker penger i Norge som i utgangspunktet ikke er skapt i Norge, skal det trekkes inn som et minus i et slikt regnskap? Poenget er at hvis man skal gå inn på den måten og ta hver enkelt komponent i et slikt regnskap, så tror jeg man kommer ille ut. For hvis vi sier at vi bruker mange penger ute, så vil enkelte bruke penger i Norge.




Det som da gjenstår, er ikke økonomien. Det som da gjenstår, er politikken. Og politikken er som følger: Budsjettbalansen med en så bunnsolid økonomi som vi har i Norge, skal man selvfølgelig respektere og ikke kimse av, men det betyr at balansepunktet i økonomien er langt mer fleksibelt – som all historisk erfaring viser – enn det alle finansministre sier. Samtidig er også det en erfaring at vi som et veldig rikt land selvfølgelig har muligheten til å forbruke mer penger ute, f.eks. i solidaritet til u-hjelp, eller for den saks skyld også til å kjøpe sykehusutstyr. Det betyr at det vil være SVs tilnærming til den typen investeringer også i framtiden, men vi mener at et selvstendig budsjett, som forslagsstillerne her har foreslått, ikke nødvendigvis er det riktige svaret.




 Det er jo hyggelig å kunne føye seg inn i en historisk tradisjon, som representanten viste til. 




Jeg må også få lov til å vise til at det er ikke slik at den utgiftsglidning som har skjedd i løpet av året de siste årene, nødvendigvis har vært uten virkning. Det er altså slik at kostnadspresset i Norge er større enn i de land som vi sammenligner oss med, og en av årsakene til det vil kunne være denne utgiftsglidning.




Som jeg også har understreket i brev til finanskomiteen, kan det reises en rekke innvendinger mot å etablere et eget budsjett for finansiering av kjøp av varer og tjenester fra utlandet. En praksis med postering av enkelte utgiftsposter på et slikt «utenlandsbudsjett» vil kunne tilsløre hvordan den økonomiske politikken er tilpasset målsettinger om en stabil økonomisk utvikling. Prioriteringene mellom ulike områder ville bli påvirket på en uheldig måte, og det ville bryte med hensynet til en helhetlig budsjettering.




I Norge har vi til ulike tider og under skiftende regjeringer lagt betydelig vekt på hensynet til helhetlig budsjettering. Det ligger f.eks. også bak konstruksjonen av Statens petroleumsfond, der det ble understreket at fondet måtte være en integrert del av budsjettopplegget. Det samme hensynet bør fortsatt tillegges avgjørende vekt. Dette gir i seg selv tunge argumenter mot etablering av et såkalt «utenlandsbudsjett».




I Finansdepartementet er det en lang tradisjon for at arbeidet med finanspolitikken bygger på helhetlige makroøkonomiske analyser, basert bl.a. på omfattende bruk av makroøkonomiske modeller. I dette analyseverktøyet er det ikke slik at alle utgifter teller likt med hensyn til hvordan de stimulerer etterspørselen. I det makroøkonomiske analysearbeidet tas det tvert om hensyn til at ulike offentlige utgifter – direkte og indirekte – har forskjellig virkning på den innenlandske økonomien, slik også flere talere har vært inne på. Ulike utgiftskomponenter har bl.a. ulikt importinnhold. Offentlige investeringer i bygg og anlegg vil ifølge analyseapparatet gi relativt sterke impulser mot innenlandsk produksjon og sysselsetting, mens kjøp av utstyr til løpende drift eller investeringer i større grad fører til import fra utlandet. Endringer i offentlig sysselsetting virker direkte inn på det norske arbeidsmarkedet, mens ulike typer overføringer vil ha indirekte virkninger både på import og innenlandsk produksjon. I praksis vil de fleste utgifter påvirke den innenlandske økonomien i større eller mindre grad. Det gjelder både utenlandsopphold for pensjonister, kjøp av utstyr i utlandet og bistandsbevilgninger. For eksempel viser, som flere har vært inne på, beregninger fra NORAD at om lag 40 pst. av de samlede bistandsbevilgningene ble brukt til kjøp av varer og tjenester produsert i Norge i 1995 og 1996.




Så bruker vi finanspolitiske indikatorer til å supplere de makroøkonomiske analysene, ved at de på en enkel måte gir en indikasjon av innretningen av finanspolitikken. En bestemt tilråding om finanspolitikken bygger imidlertid på en bredere tilnærming, der ulike etterspørselseffekter fra bl.a. privat forbruk, oljesektoren og kommunesektoren trekkes inn. En bestemt politikkanbefaling målt ved indikatoren avhenger også av sammensetningen av budsjettets utgifter.




Når et slikt bredt vurderingsgrunnlag er etablert, fungerer derimot budsjettindikatoren som en krittstrek i den videre budsjettprosessen. Og det er da – i en slik sammenheng – at alle inntekts- og utgiftsposter bør telle likt. Og det er flere grunner til det, for det første fordi alle offentlige utgifter må finansieres. Selv om staten på kort sikt har solide finanser, tilsier langsiktige budsjetthensyn, og spesielt behovet for å kunne dekke den sterke veksten i pensjonsutgifter som vi alle vet vil komme, at betydelige midler settes til side i perioder med stort overskudd. I denne sammenheng er det viktig at en krone er en krone.




Jeg står også fast ved at de reelle politiske prioriteringene vil kunne bli forstyrret dersom en i budsjettdrøftingene skulle vekte ulike utgiftsposter ulikt. Utgifter som i stor grad kan kanaliseres ut av landet, ville få forrang i forhold til økte bevilgninger til undervisnings-, helse- og omsorgstjenester produsert i Norge.




Dersom en likevel valgte å trekke ut utgifter f.eks. til bistand fra indikatorberegningene, måtte en jo også gjøre det for årene bakover i tid. Man kunne altså ikke gjøre det bare for ett år, og så la beregningen bakover stå. Da ville utslagene naturlig nok bli feil. Siden bistand utgjør om lag en konstant del av bruttonasjonalproduktet over tid, ville indikatoren i liten grad bli påvirket av det.




Det er statens samlede finansielle situasjon som må være i fokus. En oppsplitting av statsbudsjettet og utskilling av et nytt utenlandsbudsjett ville gjøre en slik oversikt vanskeligere og ville over tid kunne undergrave tilliten til budsjetteringssystemet. Prioriteringene mellom ulike områder ville bli påvirket på en uheldig måte, og det ville bryte med hensynet til helhetlig budsjettering. Det er heller ikke grunn til å tro at aktører f.eks. i penge- og valutamarkedene ville la vurderingene av finanspolitikken bli påvirket av at det settes en merkelapp på slike utgiftsposter. Snarere vil det være de reelle virkningene av aktivitetsnivået som vil være avgjørende for markedsaktørene.




Det er derfor min vurdering at det er en klok beslutning når et bredt flertall i Stortinget har slått fast at det ikke er en hensiktsmessig måte å organisere budsjettsystemet på å utskille et eget utenlandsbudsjett.




 Jeg vil først få lov til – kanskje litt uvanlig – å rette en trykkfeil i innstillingen. Det kan være at trykkfeilen i innstillingen har kommet fordi den samme trykkfeilen muligens har vært i Dokument nr. 8-forslaget. Det gjelder tabellen på side 2 i innstillingen. Der står det «Kjøp av operasjoner i utlandet med mer enn 3 års ventetid i Norge». Det skal selvsagt være «3 måneder» og ikke «3 år». Jeg ber om at dette blir notert, slik at man er klar over det.




Så må jeg si at nå er vi inne i en virkelig merkverdig debatt. Jeg var veldig glad for innlegget til Øystein Djupedal, for han har den samme tilnærmingen som oss, nemlig at denne hellige kua som balansen i realiteten er for de andre, må vi se på når det gjelder de enkelte forslags virkning på økonomien, vi må ikke bare se på det tallet. Det er for så vidt også vårt utgangspunkt.




Problemet svarte ikke hr. Djupedal på. Problemet er nettopp at hvis noen nå foreslår noe som ikke har noen innvirkning på aktiviteten i norsk økonomi, begrunner ikke Arbeiderpartiet, Høyre og de tre tidligere regjeringspartier sitt nei gjennom å se på den saken som er oppe til behandling, men de viser til at dette vil øke etterspørselen i norsk økonomi og påvirke balansen. Det er jo det som er problemet, at det å få flertall for helt åpenbart fornuftige forslag, stoppes av skredderne i Finansdepartementet, som har innbilt en del politikere at en krone er en krone uansett hvordan den er brukt, og hvor den er brukt. Og så må balansen holdes uansett. Det er en politisk argumentasjon, hvor man har lært noen setninger av disse skredderne. Siden prøver Djupedal og vi å si at jamen, keiseren er egentlig naken. Dette dere går rundt og sier, er ikke riktig, han har ikke flotte klær. Balansen er heller ikke slik. Det 

er

 forskjell på en krone brukt i utlandet og en krone brukt i hjemlandet. Det 

er

 forskjell på å øke offentlige utgifter og å redusere avgifter. Vi må se på virkningen av det enkelte forslag til bevilgning og se hvorledes det virker inn på totaløkonomien. Vi fikk det, som Siv Jensen sa, meget godt illustrert i et møte i vår gruppe med Byggenæringens Landsforening for noen dager siden. De sa at når det gjelder byggemarkedet for nye hus, er det ganske bra balanse. Der er det full sysselsetting, og der har de kapasitet til det de nå gjør. Men på anleggssiden er det vel 71 av 74 borerigger i landet som står stille, og det er permisjon i entreprenørenes anleggsavdelinger. Med andre ord: Økt bevilgning til å bygge noen flere veier, bruer og tunneler ville hindret permitteringer. Det ville ikke hatt noen annen virkning på norsk økonomi enn at vi ville fått hindret permitteringer og utnyttet den kapasitet på mennesker og maskiner som er tilgjengelig. Det er først i det øyeblikk man bevilger mer enn det er kapasitet til, at man eventuelt kan få lønnsglidning og etterspørselsvirkning fordi etterspørselen er større enn tilbudet. Der er det altså en slik situasjon.




La meg ta en annen situasjon, som er enda verre. Stortingsflertallet sier stadig vekk at det er et problem i sykehusene på grunn av mangel på kapasitet i form av faglig kvalifisert personell, sykepleiere, hjelpepleiere og kanskje også leger o.a. Og Arbeiderpartiet har sagt at det kommer ikke sykepleiere opp av borehullene. Det er helt riktig, det, men det kommer noe opp av borehullene som kan gjøre at vi får en langt bedre utnyttelse og større produktivitet av de sykepleierne vi har, nemlig nytt, moderne utstyr. Hvis man har en situasjon i et sykehus – og det har man i mange sykehus – hvor en sykepleier på en jobb bruker fire timer med det utstyret de har i dag, for å gjøre en operasjon eller en behandling, kan kanskje nytt utstyr få den sykepleieren til å gjøre fire behandlinger på de fire timene, med en firedobling av effektiviteten. Da har vi ikke fått noen nye sykepleiere, men kapasiteten på arbeidsutøvelsen til den sykepleieren er gått opp til det firedobbelte, eller over det dobbelte, fordi vi har brukt oljepengene til å kjøpe moderne utstyr i utlandet og skiftet ut det gamle. Det ville være nøyaktig den virkningen at, ja, da kommer det faktisk flere sykepleiere opp av borehullene i form av penger til å kjøpe sykehusutstyr i utlandet, som ikke har noen innvirkning på norsk økonomi. Og så sier Regjeringen i revidert nasjonalbudsjett at det er nettopp der de skal spare, på en av de mest produktive og nødvendige investeringer vi har som kan bedre kapasiteten der hvor det er mangel på arbeidskraft, og få mer ut av den arbeidskraften vi har.




Nå sier de at det skal spares inn krone for krone. Finansminister Schjøtt-Pedersen har nesten ikke snakket sant her oppe. For under revidert er det krone for krone, og det er ikke noen forskjell på å bruke en krone til sykehusutstyr og en krone i økt støtte eventuelt til produksjon av matvarer, hvor sysselsettingen er tredobbelt så stor som det er behov for, og man har masse arbeidskraftreserver. Det er det vi prøver å sette søkelyset på. Denne tanken om at man ser det slik at hver enkelt krone har samme virkning – Lars Gunnar Lie var vel inne på dette med makroøkonomiske modeller. Ta hensyn til dette, sies det fra Schjøtt-Pedersen. Det er her jeg kommer inn på skredderne, for det er ingen andre enn noen få mennesker i Finansdepartementet som vet hvordan de makroøkonomiske modellene er konstruert, og tenk om noen av de skredderne har gjort noen alvorlige feilvurderinger? Da bygger de hele den økonomiske politikken på disse ukjente makroøkonomiske modellene, de fem, åtte, fjorten folkene oppe i Finansdepartementet som ingen kontrollerer, og så går flertallet rundt og sier at de må se på dem, fordi skredderne der oppe i Finansdepartementet har sagt at slik er det. Og så går man rett på, selv om man ikke skjønner noe som helst selv. Det er det vi vil ha slutt på. For det er ikke slik. Schjøtt-Pedersen glemte å si at når han reviderer nasjonalbudsjettet, det planøkonomiske styringsverktøyet vårt, i revidert, behandler han krone for krone. Hvis man ikke vil tro meg på mitt ord, kan man se på side 7, tabell 1.2, som nettopp viser krone for krone hvorledes man skal dekke inn de 5 218 mill. kr som er – skal vi si – gamle, arvede regninger, eller regninger som må dekkes.




Det som er enda morsommere, eller tristere, er at man ikke skal dekke inn det totale beløp gjennom utgiftskutt. Man regner med at man får økte renteinntekter fra statsbankene på 855 mill. kr, økt aksjeutbytte på 866 mill. kr og en foreslått avgiftslettelse motsatt vei på 47 mill. kr, slik at det blir 3 544 mill. kr som skal dekkes inn krone for krone. Og så glemmer man at skatte- og avgiftsøkningsanslaget er gått opp med over fem milliarder kr. Altså: Anslag på utgiftene som blir høyere, skal dekkes inn. Men det skal ikke kunne dekkes inn av den tilsvarende post på den andre siden, nemlig skatte- og avgiftsinntekter, som også anslaget har vært galt for. Det er – huff, hr. president, jeg må passe meg for ikke å bruke uparlamentariske uttrykk – en måte som kun har ett formål, og det er å sørge for at det blir verre for det norske samfunn og verre for norske borgere enn det det burde ha vært.




La meg også nevne et annet forhold – så skal jeg komme tilbake til denne saken om et øyeblikk – dette med å dekke inn regelstyrte ordninger under folketrygden. Jeg har sittet åtte år i finanskomiteen jeg også, og det var aldri snakk om å gjøre noe med anslagsendringer i revidert nasjonalbudsjett – aldri. Der hvor det gjaldt reelle vedtak, fattet man vedtak, men det var aldri snakk om at anslagsendringer hadde noe med budsjettstyring å gjøre, at man skulle dekke inn feilberegninger om utviklingen når det gjaldt hvor mange biler som ble solgt, hvor mange pensjonister som holdt liv i seg litt lenger enn skredderne i Finansdepartementet hadde regnet med, at det ble røkt og drukket litt mer eller litt mindre, og at noen hadde kjøpt litt mer varer og tjenester og dermed påvirket momsen. Plutselig nå skal man bruke det som begrunnelse for å kutte i fornuftige utgiftsområder. 




Hr. Børge Brende sa at også Fremskrittspartiet vil kutte i utgifter. Ja, selvsagt vil vi det. Men vårt kriterium for å kutte utgifter i de offentlige budsjetter er at det er utgifter som er enten ufornuftige, eller som på en annen måte ikke er verdt det kostnaden er. Det er ikke fordi vi ønsker å bruke mer penger på et annet område. Hvis det andre området i seg selv ikke har noen negative konsekvenser, vil vi gjerne gjøre det, men hvis det er ufornuftige bevilgninger, kutter vi dem.




Det å skille mellom unødvendige investeringer og nødvendige investeringer til beste for det norske samfunn, de menneskene som bor i dette land, er for oss veldig viktig. Og når begrunnelsen for å si nei til fornuftige ting er at det påvirker presset i norsk økonomi, vil vi forsøke oss med å si: La oss ta ut det som ikke har noen innvirkning på norsk økonomi. Selvsagt kan man ikke her finne ut nøyaktig på kronen eller prosenten virkningen på norsk økonomi, men vi vet en del hovedting. Vi vet, som det er sagt, at en stor del av u-hjelpen ikke får noen innvirkning på norsk økonomi – det gjelder selvsagt ikke NORAD og alle lønninger osv., men størstedelen.




Nå har man, fordi det har vært et såkalt press i økonomien – som jeg mener er selvoppfunnet av disse skredderne når en ser på arbeidsledigheten på 90 000 – foreslått at vi skal la være å kjøpe jagerfly for å få dekning for noen innenlands utgifter. Som om kjøp av jagerfly skulle ha noen innvirkning på norsk økonomi! Flygerne skal vi jo allikevel ha til de flyene vi allerede har. De skal bare få nytt materiell. De skal selvsagt få en viss opplæring, men i forhold til investeringskostnadene, som er mange hundre millioner pr. fly, så vidt jeg vet, er det bagatellmessig. Men man går altså inn for å redusere kjøp av jagerfly fra utlandet fordi det har vært noe mer utbetaling av uføretrygd. 




Og så skulle man i hvert fall tro – la meg ta det til slutt – at Finansdepartementet og finansministeren hadde vært helt konsekvente i alt det de gjør her, og behandlet alle utgifter og inntekter likt. Men det står på side 7:







«Regjeringen har tidligere i år foreslått en gjeldsnedskriving på 6,7 mdr. kroner for NSB Gardermobanen AS. Beløpet tilbakeføres til statskassen i forbindelse med sletting av gjelden i kapitalregnskapet. En har valgt å holde disse transaksjonene utenfor når en vurderer etterspørselsimpulsene fra finanspolitikken mot norsk økonomi.»




Når det passer Regjeringen å holde noen milliarder utenfor, gjør de det! Men så kan man jo si at det var i tidligere tider. Ja, det var 2 milliarder i året de tre årene det tok å bygge denne banen. Der får jeg vise til det som Djupedal sa, om at denne finstyringen som man legger opp til i revidert, er fullstendig meningsløs.




Dette viser hvordan ting som ses på isolert, har en helt annen virkning enn slik Regjeringen nå fremstiller det. Altså: Bare det å organisere et investeringstiltak som aksjeselskapsmodell i stedet for som stat, fjerner milliarder av kroner hvis det er et relativt stort prosjekt. Og denne finstyringen, hvor man nå har gått ned til et beløp som er 0,1 pst. av BNP som må strammes inn krone for krone – hvis vi sier vi har et nasjonalbudsjett på omtrent 1 200 milliarder kr, er altså 1,2 milliarder kr, som er 0,1 pst., et beløp som får finansministeren til å si at dette er overoppheting av økonomien. Det er fullstendig meningsløst at man har opphøyet denne balansen til en sånn hellig ku at man gjør dumme ting med det norske samfunn i form av å kutte ut helt nødvendige utgifter og øke skatter og avgifter helt unødvendig i et land som ikke har noen økonomiske problemer. Og nå lar vi den finanspolitiske, makroøkonomiske etterspørsel og snakk om press i økonomien, som ikke er noen «fin» vitenskap, styre oss ned i sluttdetaljene. Det er bare én sammenligning som er relevant, og det er «Keiserens nye klær». 




Vi i Fremskrittspartiet er glade for at vi tilhører den lille gjengen med den lille gutten som sier fra om at vi ikke vil være med på dette lenger. Vi vil gjøre hva vi kan for å få dette flertallet til selv å bruke hodet, ikke bare følge noen makroøkonomiske modeller som man selv aldri har sett innholdet av eller vet hvordan virker, men bare stoler på noen i Finansdepartementet som har den filosofi at enhver krone brukt i Norge, er en bortkastet krone. Det synet deler ikke vi!




 Presidenten mener å ha oppfattet at det kan være en meningsskilnad mellom finansministeren og hr. Hagen. Presidenten vil påtale hr. Hagens bruk av ordene «nesten ikke snakket sant», og vil advare hr. Hagen mot å gjenta det som gjennom dette kan være en parlamentarisk uakseptabel påstand.




 Jeg tegnet meg før representanten Hagen gikk på talerstolen, men mens han stod der, kom jeg til å tenke at egentlig er det vel kvelden nå. Men jeg skal likevel kommentere noe av det som er blitt sagt i løpet av denne debatten, fordi representanten Siv Jensen sa at det selvfølgelig er forskjell på investeringer og drift, at det er forskjell på å sette inn penger der det er ledig kapasitet og der det er full utnyttelse av kapasiteten, og at vi ikke tar den debatten, f.eks. mellom bygg- og anleggssektoren.




Jeg vet ikke hvordan det er i Fremskrittspartiet, men vi gjør i hvert fall det. Det virket nå både på representantene Jensen og Hagen som om det liksom var en ny erkjennelse som skulle føre til at vi må splitte opp budsjettet i to – et innenlands- og et utenlandsbudsjett. Men for oss har det bestandig vært slik at vi har tatt hensyn til det. Vi drog i gang og løftet opp f.eks. veginvesteringene først på 1990-tallet som et ledd i sysselsettingspolitikken fordi det var ledighet på anleggssektoren. Det er ikke nye diskusjoner. Vi har ført slike diskusjoner bestandig. Det var derfor vi i fjor prøvde å få til en pakke som passet i forhold til verftsindustrien og offshoresektoren, for vi så for oss at det der kunne bli ledig kapasitet. Og så vred vi penger over dit i budsjettet. Det er ikke noen ny måte å tenke på i det hele tatt. Det er i hvert fall for vår del gammelt og kjent. 




Men det som er litt pussig i debatten, er at vi nå i kveld har vært igjennom en lang rekke Dokument nr. 8-forslag. En kan jo stille spørsmål om hvor lurt det er å holde på med alle de Dokument nr. 8-forslagene som egentlig hører hjemme i budsjettet mellom budsjettet og revidert. Men la nå det ligge. I den forbindelse var representanten Hagen oppe og latterliggjorde nasjonalbudsjettet, som er et planøkonomisk verktøy, som han sa var et forsøk på finstyring som bare eliten – senere omtalt som skredderne – i Finansdepartementet kunne betjene. Så skiftet vi saksnummer, og så kommer Fremskrittspartiet og forslår at vi må ha mer detaljer, mer finstyring og mer nyanser i nasjonalbudsjettet. Det henger jo ikke i hop fra den ene til den andre saken.




Så er det selvfølgelig slik at i budsjettberegningene i dag er det forskjell på pressvirkninger av penger brukt ute og penger brukt innenlands. Det vises jo i det forslaget som Fremskrittspartiet selv har lagt fram. I punkt I står det at en skal lage et eget budsjett for de postene som ikke har noen innenlandsk innvirkning. Representanten Hagen gjentok det nå. Han understreket: det som ikke har noen innvirkning. Hvis jeg ikke husker helt feil, står det på side 3 i dokumentet. På side 2 i dokumentet står det en liste med eksempler på saker som kan føres på utenlandsbudsjettet, der alle eksemplene i større eller mindre grad også har innvirkning på innenlandsbudsjettet. Ingen av de eksemplene Fremskrittspartiet har brukt, kommer i den kategorien som de selv snakker om i forslaget til vedtak under I – de som ikke har noen innvirkning. Det viser at dette i grunnen blir en teori. Jeg tror heller det handler om det jeg f.eks. hørte i forbindelse med et Dokument nr. 8-forslag høsten 1997, da oljeprisene hadde gått opp: Vi har vunnet i Lotto. Da var det snakk om at vi skulle bruke av de ekstra pengene, fordi de liksom skulle ha kommet i tillegg. Og når representanten Hagen sier at dette er teorier som Finansdepartementets skreddere har bygd opp, og som det ikke er dokumentert virker i det hele tatt, er jo det feil. Høsten 1997 fikk representanten Hagen og Fremskrittspartiet med seg sentrumsregjeringen på å øke budsjettet utover det som fagmiljøene mente var ansvarlig, og da fikk vi akkurat den virkningen som representanten Hagen påstår ikke er der. Renteøkningen kom ganske umiddelbart utover i 1998. 




Så det er altså slik at selv om vi splitter opp budsjettet i to, klarer vi rett og slett ikke å fri oss fra det som jeg tror egentlig er Fremskrittspartiets klemme, nemlig at vi må prioritere for å få plass til de sakene vi alle kan være enige om er gode formål. De gangene vi har valgt bare å ta dem inn uten å prioritere, har kostnadene blitt store og resultatene svake, både for de kommunene som skulle bruke f.eks. helseutstyr og eldreplaner, og i den private økonomien. Det er mulig livet hadde vært enklere uten de såkalte skredderne, at en da kunne følt seg noe friere. Men da spørs det vel om det ikke er nettopp de som ikke vil ha de reelle skredderne, som blir stående igjen som de nakne.




 Representanten Djupedal har på en grei måte redegjort for SVs syn når det gjelder selve Dokument nr. 8-forslaget, så jeg skal for så vidt ikke gå inn og kommentere konkrete forhold i forslaget.




Grunnen til at jeg tok ordet, var at jeg hørte finansministerens redegjørelse mens jeg var på kontoret og holdt på med noe ganske annet enn denne saken. Nokså uavhengig av hva Carl I. Hagen her sa, fikk jeg også assosiasjoner da jeg hørte den redegjørelsen. Keiseren har da overhodet ingen klær på, tenkte jeg. Det kan da virkelig ikke være slik at sosialøkonomi nå skal være opphøyd ikke bare til en vitenskap, men til en religion, der eksempelvis midler til utlandet, til de mest underutviklede landene, skal fremstå som en trussel for Norge. I forhold til de rike skal altså de fattige være en trussel mot vår rikdom, og i forhold til de overskuddene vi har, og som finansministeren redegjorde for at man skal ta vare på, blir de psykisk syke en trussel for rentenivået. Det må jo være slik det skal forstås når man nå ser det i forhold til forslaget til revidert nasjonalbudsjett, der Regjeringen foreslår kutt i størrelsesorden 100 mill. kr. 




Uavhengig av dette forslaget må man etterlyse anstendigheten også fra finansministeren knyttet til konkrete virkemidler mot de svakeste i en befolkning, også på sykehussektoren. Det kan da umulig være slik at man innenfor sykehussektoren ikke skal bevilge midler til inventar og utstyr for at befolkningen på en anstendig måte skal få den behandlingen de har krav på. Det vi nå registrerer i intervjuer i ulike nyhetssendinger med befolkningen rundt i Norge, og også med folk som møter som vararepresentanter her på Stortinget, men som har sine ordførerverv i norske kommuner, er at dette går over deres forstand – eller jeg hadde nær sagt under deres forstand. Den redegjørelsen man får når det gjelder sosialøkonomisk vitenskap, er ikke til å forstå uansett hvor langt man måtte strekke godviljen, da vil jeg faktisk si meg enig med representanten Hagen. Når man leser mellom linjene i den redegjørelsen som finansministeren gav, er dette ingenting, en ren nudistredegjørelse – uten klær på.




 Først to hjertesukk: Det ene er knyttet til at det i alle fall er siste gang vi fra Høyres side vil gå inn for fri debatt, knyttet til et Dokument nr. 8-forslag, noen uker før behandlingen av revidert budsjett.




Dette er jo i ferd med å utvikle seg til en alternativ revidertdebatt, og det tror jeg faktisk ikke var meningen.




Det andre hjertesukket mitt er knyttet til den debattformen vi har hatt i dag. Jeg har forståelse for at Fremskrittspartiet er uenig i finansministerens fremstilling, men det må gå an å diskutere en sak knyttet til om ulike driftsformål og investeringer har forskjellige virkninger på norsk økonomi og etterspørselspress, uten at man karakteriserer finansministeren som at han har stått her oppe og nesten ikke snakket sant. Det var vel hr. Hagen som sa det og fikk påpakning fra presidenten. Så omtalte Siv Jensen finansministerens brev som å rakke ned på Stortinget, og sa at finanskomiteen i sine to setninger, som hun kommenterte, lirte av seg et eller annet. Dette er jo ikke en debattform som går an! Hvorfor skal man karakterisere politiske motstandere på den måten? Jeg trodde faktisk at Fremskrittspartiet hadde et minimum av respekt også for dem som inntok et annet standpunkt. Det er greit nok å argumentere mot det andre står for, men å gå til den type karakteristikker synes jeg faktisk svekker saken og burde vært helt, helt unødvendig. 




Jeg har merket meg at Fremskrittspartiet nå har synspunkter på hvordan man i større grad skal kunne finjustere virkemidlene i norsk økonomi i det ene åndedraget, mens man i det andre tar et kjempeoppgjør med det som åpenbart har vært holdningen i norsk politikk, at det skal være mulig å drive finanspolitikken gjennom konjunkturstyring.




Representanten Hagen var oppe på talerstolen og sa at han nå hadde hatt et møte med bygg og anleggsnæringen, hvor de sa at nå kan vi dempe presset på bygg, men satse mer på anlegg. Da skal vi kunne finjustere det gjennom offentlige bevilgninger. Jeg tror at det er litt overoptimistisk, men Carl I. Hagen har et poeng: Det er forskjellig press på de to områdene. Men da aksepterer også Fremskrittspartiet at det faktisk er mulig å stabilisere den økonomiske utviklingen gjennom finanspolitikken. Og Fremskrittspartiets forslag her i dag tar jo faktisk utgangspunkt i at det er mulig å stabilisere norsk økonomi gjennom finanspolitikken. Men uenigheten er, som jeg sa også i mitt forrige innlegg, knyttet til at ulike bevilgninger kan virke forskjellig på økonomien. 




Men hvis det er slik at Fremskrittspartiet ønsker at investeringer som hovedsakelig er knyttet til utlandet, nå skal få en forrang i en situasjon hvor presset er stort i norsk økonomi, hvordan skal man da i et slikt budsjettsystem som de ønsker, behandle utgifter som faktisk har større etterspørselsvirkning i norsk økonomi enn andre investeringer? 




Representanten Hagen var jo bl.a. inne på anleggsnæringen. Vi vet at offentlige oppdrag knyttet til anleggsnæringen tradisjonelt har en veldig sterk etterspørselsvirkning på norsk økonomi. Skulle man da lage ett budsjett for det som medfører sterke presstendenser på økonomien, ett for det som virker middels, og ett for det som virker mindre? Det er jo selvsagt en helt håpløs måte å tenke på. Det man faktisk har gjort for enkelhets skyld, og som det også er en faglig god begrunnelse for, er å samle dette i en sekkepost og så utjevne de forskjellige tingene mot hverandre, og derfor får vi et ansvarlig opplegg. 




Når Fremskrittspartiet går ut og nærmest tar avstand fra at vi nå har presstendenser i norsk økonomi, som om det skulle være noe som enkelte «skreddere» i Finansdepartementet har kommet på, så er jo det en karakteristikk av den økonomiske tenkingen som råder også i andre land. Når Federal Reserve med Greenspan i spissen nå igjen øker renten med 0,5 pst – og det er en renteøkning som kommer oppå mange andre – er det fordi man er redd for etterspørselspresset. Det er mangel på arbeidskraft, boligprisene stiger, detaljomsetningen øker, og det som Federal Reserve sier, er at hvis man ikke nå greier å stoppe presstendensene i amerikansk økonomi, vil det kunne føre til at man får en særamerikansk prisstigning, at man svekker konkurranseevnen, og at det på sikt vil ødelegge de grunnleggende forutsetningene for videre vekst og velstand. Det er jo ikke noe annet vi sier i Norge heller. Vi går inn og sier at hvis vi nå skal bevare det gode vi har oppnådd i norsk økonomi, må vi være noe tilbakeholdne og prioritere innenfor rammene. Vanskeligere er det ikke. 




Og hva er alternativet? Hvis vi nå lar det koke over i norsk økonomi, vil det skje at renten ytterligere vil bli satt opp. Og en ytterligere renteøkning kommer til å ramme de svakeste, fordi renteøkningen rammer blindt. Det ligger ingen sosial vurdering til grunn for den, den rammer som oftest de som har minst formue, de som er i etableringsfasen eller som etablerer seg for andre gang. Det vil bli virkningen hvis man nå legger an til økt press i norsk økonomi, og det vil være en meget usosial løsning. Derfor skal vi nå prøve det beste innenfor de rammene vi har, og da er det muligheter for faktisk å få ned presstendensene i norsk økonomi og beholde den høye sysselsettingen. Vi tenker ikke noe annet på dette området enn det vi også ser i alle andre land. Storbritannia sliter jo med akkurat de samme problemene, de er i en konjunkturfase som er lik den amerikanske og den norske. 




Først til en åpenbar misforståelse: Når finanskomiteens leder, Dag Terje Andersen, henviste til budsjettbehandlingen høsten 1997 og antydet at den subsidiære enigheten mellom Høyre, Fremskrittspartiet og sentrum skulle ha ført til de kommende renteøkningene, så vet komiteens leder bedre! Situasjonen den gang var helt ekstraordinære omstendigheter i internasjonal økonomi, hvor altså pengepolitikken var styrt etter kronekursutviklingen og ikke som i dag, hvor man legger mer vekt på den innenlandske inflasjonsforventningen. 




Men så til saken. Det var en svært opprørt Børge Brende som var på talerstolen. Hvorfor kan vi ikke ha en systemdebatt? Det er ikke slik at det er bred uenighet i denne salen om en del viktige ting. Alle partiene ønsker stabil økonomisk utvikling, alle partiene ønsker å bidra til å sikre lav og stabil inflasjon. Men jeg har også registrert av debatten at flere av innleggene nettopp har gått i retning av at man ønsker å ta de ulike elementene innover seg og vurdere og vekte dem forskjellig. Hvorfor kan man ikke da bidra til å få utredet om det er mulig å lage nettopp det systemet som vekter de økonomiske indikatorene forskjellig? Det var jo nettopp en av de tingene som også ble omtalt i den artikkelen fra Dagens Næringsliv som jeg refererte til i stad, for der viste man til at så lenge verken de økonomiske forskningsmiljøene, Norges Bank, Statistisk sentralbyrå eller Finansdepartementet engasjerer seg og vil finne på noe nytt, blir ting slik som de er. De skriver også at det «nytter ikke at alle stortingsmenn og -kvinner hver for seg skal veie den ene typen utgift eller inntekt mot den andre og konkludere med at én krone her er det samme som 67 øre der». De skriver at det må lages et system som vi alle kan akseptere og forstå samlet sett, og det er jeg helt enig i. Skal den økonomiske debatten og nyansene, prioriteringene, komme videre, må vi faktisk lage et litt mer komplisert system. Jeg hørte at Dag Terje Andersen forsøkte å skape et inntrykk av at vi i den ene saken ville ha mer finstyring og i den andre saken mindre. Men vi ønsker et system som kan bidra til nyanser i debatten om den økonomiske utviklingen i Norge, og den nyansedebatten vil en ikke få så lenge en krone er en krone uansett hva den brukes til, for det blir jo realiteten i det øyeblikket Stortinget får budsjettet til behandling. Så kan vi gjerne sitte og diskutere politiske prioriteringer som – ja – vi skal drive med, men vi skal altså også drive med ansvarlig budsjettering, og da er ikke en krone brukt her eller der nøyaktig det samme, det har forskjellig virkning, og den delen av debatten burde man også kunne føre i finanskomite og storting, fordi disse organene er så viktige at det bør de få anledning til å gjøre. Jeg synes faktisk det er et paradoks, som også representanten Hagen var inne på, at vi på en måte skal være prisgitt at noen andre lager analysen, og at vi må forholde oss til noen streker som er satt under noen svar uten at vi kan være med på å påvirke og diskutere våre egne politiske prioriteringer. Hvis stortingsflertallet mener det er nødvendig å gjøre andre prioriteringer enn det Regjeringen har anbefalt, kunne det jo være greit å vite hvilken effekt det fikk på økonomien. Men det får man jo ikke. Det er ikke snakk om å lage forskjellige budsjetter, men om innenfor det eksisterende budsjettsystem å ha en mer nyansert føring av en del elementer som faktisk er viktige. Så sa Dag Terje Andersen at dette dreide seg om å prioritere, at vi må prioritere. Ja, det er nettopp det vi må, men nettopp fordi vi må prioritere, er det jo greit å vite at de prioriteringene vi faktisk gjør, har den økonomiske konsekvens og effekt på økonomien som vi faktisk tror de har, at vi ikke baserer oss bare på antakelser og synsing, men faktisk på noe mer styringsverktøy enn det vi har i dag. Og jeg synes det er rart at ikke et flertall i denne salen vil være med og bidra til at vi kan få et system som vil nyansere og skape en mer interessant økonomisk debatt. Det er det vi har bedt om. Vi har ikke bedt om at vi nå plutselig skal begynne å pøse masse milliarder inn i økonomien. Det er ikke det vi snakker om. Vi snakker om at vi vil ha en nyansert økonomisk debatt, og jeg synes det er rart at man ikke her vil bidra til det.




Så bringer man inn som et hovedargument at man da plutselig skal få en sånn forrangsordning hvor altså Stortinget plutselig aktivt skal begynne å prioritere ting som man bruker penger på i utlandet fremfor i Norge. Nei, men også der kan jeg være med på å nyansere debatten, på alle de andre områdene. Jeg tror vi kan slå fast at det er en bred politisk enighet om lav, stabil inflasjon, men la oss nå ikke kludre til vår egen debatt ved ikke å ha evne til å kunne diskutere detaljene, til å nyansere, til å kunne se forskjellen på hvordan kronene blir brukt. Det hadde jeg håpet at også Høyre så var fornuftig, for det vil faktisk bidra til å gjøre hele den økonomiske debatten mer interessant.




 Flere har ikke bedt om ordet til sak nr. 9. Votering, se s 3162




Den reglementsmessig tid for kveldens møte er straks omme, og presidenten vil foreslå at vi fortsetter møtet inntil vi har fattet de vedtak som Stortinget skal gjøre, og anser det for vedtatt.





                    

  Under debatten har Siv Jensen satt
fram et forslag på vegne av Fremskrittspartiet.

Presidenten gjør oppmerksom på at
forslagets II ikke er tatt opp.

Forslaget lyder:

«I

Fra og med budsjettåret
2001 gjennomføres en oppdeling av nasjonal- og
statsbudsjett slik at utgifter som ikke medfører noen finanspolitisk
eller etterspørselsvirkning i norsk innenriksøkonomi
skilles ut i et eget utenlandsbudsjett. Utgifter belastet utenlandsbudsjettet
medregnes ikke i de nasjonaløkonomiske og finanspolitiske
indikatortabeller.»

Det voteres alternativt mellom innstillingen
og forslaget fra Fremskrittspartiet.

Komiteen hadde innstillet:

Dokument nr. 8:54 (1999-2000) – om
forslag fra stortingsrepresentantene Carl I. Hagen og
Siv Jensen om å innføre et eget utenlandsbudsjett
i tillegg til det ordinære nasjonal- og statsbudsjett
for kjøp av varer og tjenester fra og i utlandet
uten innvirkning på norsk innenriksøkonomi – bifalles
ikke.

Votering:

 Ved alternativ votering mellom komiteens innstilling og
forslaget fra Fremskrittspartiet bifaltes innstillingen med 84 mot
18 stemmer.

(Voteringsutskrift kl. 22.11.48)


                    
                    

