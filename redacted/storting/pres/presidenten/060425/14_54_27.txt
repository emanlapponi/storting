 Den reglementsmessige tid nærmer seg slutten, og presidenten vil foreslå, slik talerlisten ser ut, at man fortsetter utover den reglementsmessige tid til debatten og avstemningen er avsluttet. – Det anses vedtatt.




 Jeg vil, i likhet med de andre talerne, få takke interpellanten for å reise et spørsmål som Stortinget har vært sterkt opptatt av i de fem årene jeg har vært her, og som fortjenestefullt nå kommer opp i en egen interpellasjon. Jeg vil også få takke statsråden for svaret, som jeg synes var godt, og som på mange måter trakk opp en del av linjene fra den brede debatten vi hadde rundt bistandsmeldingen i fjor, om hvordan veien skal gå videre. Som flere har sagt: Skal en få noe til i disse landene, må kvinnenes stilling styrkes både i formell og uformell sektor. For å få satt kvinnespørsmål på dagsordenen i de aktuelle landene, og særlig for å komme frem til å bruke nok ressurser til å oppnå resultater og gjøre de riktige prioriteringene, må nok kvinnene i disse landene i større grad gis posisjoner og innflytelse. Og skal de få det, og også ha styrke til å hevde sine krav, trengs det en generell styrking av sosial stilling og trygghet i samfunnet. Da er det en rekke ting som skal til; jeg husker fra debatten i fjor hvor mye fokus det var på spørsmål som eiendomsrett, arverett. En ligger langt etter på disse områdene, og det gir en sosial utrygghet for kvinnene i de samfunnene hvor de ikke har disse rettighetene. Et eksempel her er utviklingen i et land som Rwanda, hvor man i etterkant av genocidet faktisk var så uttømt for menn – noen var døde, noen hadde flyktet og noen lå i gerilja – at man av rent praktiske årsaker ble nødt til å gå inn på lovendringer som medførte både arverett og eiendomsrett for kvinner. Og det har hatt en enorm betydning for det videre forløpet av kvinnenes egen mulighet for å influere på sin egen situasjon i f.eks. det landet.




Ved behandlingen av bistandsmeldingen i fjor hadde vi en betydelig debatt om kvinnerelaterte spørsmål. Jeg tenker nå med en viss undring på at vi klarte å vikle oss inn i en såpass lang diskusjon om vi skulle gå inn for å definere det som eget tema eller «mainstreaming». Jeg er jo helt enig med statsråden i at ja takk, vi vil ha begge deler. Det ble nevnt her at vi kan imøtese en egen strategi og, skjønte jeg, en handlingsplan på området, og det vil bli mottatt med stor interesse. Vi vil gjerne bidra fra vår side i den videre behandlingen av det.




Men for å si litt mer om «mainstreaming» – det gjelder jo både i vårt eget arbeid, det gjelder bilateralt, og det gjelder ikke minst i det multilaterale arbeidet. Det er en veldig utfordrende måte å jobbe med en målsetting på, fordi vi egentlig ikke har noen gode evalueringsmåter for å bringe tilbake hva vi oppnådde gjennom «mainstreaming».




Jeg har lyst til å nevne at jeg ser helt spesielle utfordringer i det multilaterale arbeidet, særlig i FN, når en vil jobbe på den måten, men det er åpenbart muligheter for å fremme kvinnerelaterte spørsmål både i det nyorganiserte MR-arbeidet i FN og i Peacebuilding Commission-nyskapningen, fordi vi nettopp i krigssituasjoner har sett de største overgrepene mot kvinner. Og i forsoningsarbeidet, hvor kvinner ofte er helt sentrale, vil vi også ha bruk for deres deltakelse til i den fasen å legge opp hvordan samfunnet skal innrettes etter konflikten, på en måte som tar fullverdig hensyn til kvinnenes rettigheter. Så jeg tror det er et veldig viktig forum å fremme denne saken i.




Ellers tror jeg at det er en mangel i vårt system når det gjelder å utvikle gode redskaper, metodikker, for hvordan en faktisk vil evaluere resultatene av et formål som er «mainstreamet». Her har vi et stykke arbeid å gjøre, og jeg imøteser at en faktisk kan komme frem til en slags nyskapning for også å rapportere resultater gjennom den arbeidsformen. Hvis ikke vi klarer det, er «mainstreaming» en måte å kvitte seg med et problem på og ha god samvittighet – uten at man egentlig gjør det.




 Jeg vil også takke interpellanten for å ha fremmet denne viktige saken. Altfor få fokuserer på tragedier som spesielt rammer kvinner. Vi vet at blant verdens fattigste og mest marginaliserte grupper utgjør kvinner og barn fortsatt et klart flertall. Derfor kan ikke vår utviklingspolitikk, som skal bekjempe fattigdom, være kjønnsnøytral. Vi kan ikke bekjempe fattigdom, sykdom eller sult uten å fremme likestilling og styrke kvinners helse. Et samlet storting uttrykte i forbindelse med utviklingsmeldingen at dette er områder som skal prioriteres høyt i utviklingspolitikken. Kristelig Folkeparti står fast på dette.




Vi vet at utdanning er den mest sentrale forutsetningen for utvikling, men fortsatt er dobbelt så mange kvinner som menn analfabeter. Omtrent 115 millioner barn i skolepliktig alder går ikke på skole. Flertallet av disse er jenter. Vi vet at utdanning av kvinner og jenter gir tilleggsfordeler som lavere fødselstall, bedre helse, færre spedbarn som dør, og en sunnere og mer produktiv arbeidsstokk. Kvinner som har utdanning, ser også tydeligere nødvendigheten av at egne barn får skolegang. Utdanning av kvinner og barn må derfor være en av Regjeringens hovedprioriteringer.




Investeringer i kvinners helse er også en forutsetning for bekjempelse av fattigdom. Hele tre av FNs åtte tusenårsmål er relatert til kvinners helse. Skal målene nås, må bl.a. innsatsen for å bekjempe vold mot kvinner styrkes. Kjønnslemlestelse, voldtekt og menneskehandel bryter grunnleggende menneskerettigheter og er i dag et globalt helseproblem. Vold mot kvinner brukes også i dag som et våpen i krig og bidrar til å spre aidsepidemien.




Over 40 millioner lever med hiv i dag. Vi ser i dag en feminisering av aidsepidemien. I Afrika sør for Sahara utgjør kvinner over 57 pst. av alle smittede. Unge kvinner er særlig utsatt for smitte. De fleste barn som lever med hiv og aids, er smittet via mor.




En av de store globale utfordringene knyttet til kvinners helse handler om graviditet, svangerskap og fødsel. Nyfødtdødeligheten er kanskje den største humanitære krisen vi står overfor. Hvert år dør også over en halv million kvinner av komplikasjoner knyttet til graviditet og fødsel, som følge av mangel på kvalifisert hjelp. I Afrika sør for Sahara dør én av tretten kvinner i forbindelse med graviditet eller barnefødsel, mens i OECD-landene dør bare én av 4 000. Tallet på kvinner som må leve med varige skader, er det mangedobbelte. Å bringe et barn til verden bør være en prioritert oppgave, men igjen ser vi at kvinner taper i de helsepolitiske prioriteringene.




Vi kan forebygge dette med forholdsvis begrenset bruk av virkemidler. Norge må være med på å styrke den internasjonale innsatsen rettet mot reproduktiv helse generelt og mødrehelse spesielt. Alle kvinner må få tilgang til reproduktive helsetjenester innen 2015, som er et nytt delmål under FNs tusenårsmål. Vi må også sikre at seksuell og reproduktiv helse ses i sammenheng med det forebyggende arbeidet mot hiv og aids. Kvinner må få mulighet til å beskytte seg mot smitte. Vi må kritisk drøfte kulturelle og religiøse faktorer som innebærer økt risiko for hivsmitte. I mange kulturer har kvinner minimal kontroll over egen seksualitet og er prisgitt sin ektemann eller partner. Vi må gi jenter utdanning, vi må sikre dem tilgang til helsetjenester og opplæring, vi må styrke lokale kvinneorganisasjoner, og vi må motarbeide vold mot kvinner.




Det er svært bekymringsfullt at det er i de likestillingsrelaterte målsettingene av tusenårsmålene at vi henger mest etter i arbeidet. Norge bør derfor løfte dette høyere opp på den internasjonale agendaen. Det er en forutsetning i fattigdomsbekjempelsen at kvinners rettigheter styrkes på bred front. Norge må også være villig til å stille opp med effektive tiltak og nødvendige ressurser.




 Det er riktig, som forrige taler sa, at fattigdommen feminiseres. To tredjedeler av verdens fattigste er kvinner. 90 pst. av dem som rammes av krig og konflikter, er sivilbefolkning, det er uskyldige kvinner og barn. Hiv- og aidsepidemien rammer i stadig større grad enn tidligere kvinner. Kvinner rammes ekstra hardt av fattigdom og nød, krig og konflikt på grunn av sin ofte svakere stilling i samfunnet. Fattigdommen feminiseres, og det må selvfølgelig prege, og det preger, våre bistandsprioriteringer.




Kvinnerettet bistand er effektiv bistand. Spesielt er kvinners og jenters rett til bedre helse og utdanning sentralt i utviklingspolitikken. Når vi utdanner kvinner, øker også sjansen for at barna deres blir utdannet. Når kvinner får kunnskap om helse og ernæring, styrker det barnas helse. Å fremme likestilling og styrke kvinners posisjon er FNs tredje tusenårsmål.




Årsakene til at fattigdommen i så stor grad har et kvinneansikt, er kvinners manglende likestilling, mangel på rettigheter og mangel på tilgang til eiendom og produktive ressurser.




I januar var jeg så heldig at jeg fikk reise til Malawi og se med egne øyne hva norske bistandspenger går til. Malawi er et av verdens fattigste land, og likestilling og kvinners rettigheter betyr noe helt annet der enn det det gjør her hjemme. Gamle ritualer, overtro og gamle holdninger ligger i bunnen og hindrer kvinners rettigheter i Malawi som i mange andre utviklingsland.




Jeg er sikker på at dere alle fikk med dere innslaget på nyhetene i vinter, om den lokale «renseren», en eldre mann, som var på vei inn til en ny kvinne han skulle «rense». Dette er en gammel tradisjon, og det skjer hver gang en kvinne skal gifte seg eller er blitt enke. Renselsen består i at renseren tilbringer en natt med kvinnen. En konsekvens av dette er økende utbrudd av aids. Samtidig vet vi at mange tror at for å kurere seg for hivsmitte holder det å ligge med en jomfru fem netter på rad.




I 2004 ble det fra FNs side lansert en handlingsplan for sterkere å involvere menn i arbeidet mot vold mot kvinner. Her fokuseres det på menns bidrag og ansvar i kampen mot vold og undertrykking av kvinner. Dette er viktig, for klarer vi ikke å bekjempe undertrykkende holdninger, gamle fordommer og religiøse riter som i realiteten dreper og undertrykker kvinner, får vi også en vanskeligere kamp mot fattigdom og underutvikling.




I Malawi fikk vi se barneskoler som var finansiert av nordiske bistandspenger. På grunn av svenske og norske kroner får unge jenter skolegang i Malawi, en billett til et bedre liv. På grunn av norske bistandspenger læres ungdom opp i reproduktiv helse og i hvordan de kan bekjempe den hurtige spredningen av hiv og aids.




Vi fikk besøke lokale sykehus. Det ene hadde litt i overkant av 700 pasienter, hvorav rundt 60 pst. var hivsmittet. Det var ikke innlagt vann der. Det var ikke plass til alle – folk sov flere i samme seng, på gulvet og ute i gangene. Det var skittent og uhygienisk, varmen var slående, og det var lukten også. Sju av ti dør under oppholdet på det sykehuset. Ikke hadde de medisiner nok, engangshansker hadde de heller ikke, og legen måtte bruke samme skalpell under flere operasjoner.




Den tyske legen vi snakket med, som for øvrig selv var syk, han hadde malaria og var sterkt overarbeidet, sa følgende: Dette er ikke et sykehus, det er et oppbevaringssted før døden. Kvinner dør under forhold her som den vestlige verden ikke kan være bekjent av å sitte og se på. Ta med dere én ting hjem, sa han: Det er ikke bare Malawis kvinner som dør her, dette er ikke bare Malawis problem og skam, det er verdens kvinner som dør her, og det er verdens problem og verdens skam at dette skjer. Vi er alle skyldige i det vi ikke gjør for å hjelpe.




Samtidig har vi politiske partier her hjemme som mener vi skal gjøre mindre og ikke mer for å hjelpe disse kvinnene. Jeg tenker ofte på hvilke av de prosjektene jeg fikk se i Malawi som Fremskrittspartiet først vil kutte ut når de foreslår å kutte i bistanden. Det må Fremskrittspartiet ha et svar på. Det blir meningsløst å være opptatt av å styrke kvinners rettigheter og levekår i debatter som i dag, når de samtidig i hvert eneste budsjett foreslår å kutte i bistanden. Fremskrittspartiet kunne ha godt av å møte kuttforslagene sine ansikt til ansikt, f.eks. i Malawi. Mesteparten av disse ansiktene er kvinneansikter.




Norsk bistand er av de aller mest effektive. Yter vi mer, kan vi også utrette mer. Med ekstra oppmerksomhet på kvinneperspektivet i bistandspolitikken og med økt bistand i antall kroner yter den nye regjeringen enda mer målrettet og enda mer effektiv bistand.




 Ja, så ble denne dagen en solskinnsdag. For til og med Fremskrittspartiet var tydelig på at vi må sørge for likeverd mellom kvinner og menn. Så håper jeg den solskinnsdagen kommer da det samme synet gjør seg gjeldende her i Norge. Samtidig er jeg enig i Anette Trettebergstuens kritikk av Fremskrittspartiet når de vil kutte i bistanden.




Jeg vil fortelle historien om Marguerite fra Burundi som jeg traff for flere år siden. Hun var da fostermor for 150 hutu- og tutsiunger, hutsier kalte hun dem. Hun hadde tro på at bare man brakte ungene sammen og lot dem få leve sammen, ville verden gå videre. I dag driver hun hjem for barnesoldater, og hun gir unger utdanning.




Det finnes mange margueriter rundt omkring i verden. De er mer eller mindre synlige. Det er sånn at vi må få tak i dem for å kunne samarbeide med dem, vi kvinner, norske myndigheter og kvinneorganisasjonene – som jo på mange måter er mye mer progressive enn det de fleste av oss er. Da må også ambassadene få kompetanse til å kunne identifisere disse, slik at vi kan være med på å støtte opp under det arbeidet som gjøres.




Jeg er veldig glad for at representanten Finn Martin Vallersnes så klart understreket at vi både må ha «mainstreaming» og spesielle kvinnetiltak, og at vi må prøve å få fram evalueringsmåter som kan måle dette, slik at vi kan få kunnskap å handle ut fra. Som utviklingsministeren sa: Siden statsministeren er sentral i arbeidet med å reformere FN, er det viktig at statsministeren også tar med seg dette perspektivet inn i dette arbeidet.




Marit Nybakk gav stor støtte til at vi må ta opp de strukturelle årsakene til fattigdom. Det er veldig, veldig viktig. Jeg tror vi har diskutert altfor lite det at vi må se utviklingspolitikken og utenrikspolitikken i en sammenheng. Når vi driver med WTO-forhandlinger, må vi derfor også ta på oss kvinnebrillene og se: Hvordan vil dette vi nå gjør, slå ut for verdens kvinner?




Øyvind Vaksdal viste til mikrokreditt. Etter å ha sett resultater av det i Bangladesh støtter jeg ham i det han sier. Det er et veldig viktig virkemiddel. Men det er altså ikke nok. Vi må støtte kvinners egenorganisering, vi må støtte at disse kvinnene får en stemme både nasjonalt og internasjonalt. Jeg tror at hvis vi også gir dem penger til å møte i internasjonale fora, gir vi dem mulighet til å være den kraftfulle stemmen.




 Det er sagt veldig mye fornuftig, riktig og positivt i denne debatten.




La meg starte med Anette Trettebergstuen, som kom hjem fra Malawi oppmuntret over hva norsk utviklingsbistand til Malawi kan utrette. Det synes jeg er kjempehyggelig å høre, og jeg tror også det er riktig at den bidrar på en veldig positiv måte. Det det også sier om grov overtro og fordommer som fortsatt finnes, er at det er noe vi selvsagt skal bidra til å bekjempe, selv om det er noe uklart hvor utbredt det er – om det er noe som det store flertall av befolkningen har, eller om det er veldig spesielle grupper.




Line Henriette Holten Hjemdal tok opp aids, som i stor grad er en kvinnesykdom. Det som gjør dette særlig horribelt, er at vi nå har midlene til å holde et menneske som er smittet med hiv, i live resten av livet, til vedkommende dør av hjerteinfarkt, kreft eller noe annet, eller rett og slett av alderdom. Det koster 1 dollar, 6 kr, om dagen resten av livet å holde en aidsrammet person i live. Det har de rike landene råd til, det har mellominntektslandene i verden råd til, men det har altså ikke et land som Malawi, som er nevnt her, råd til. Som representanten sier, er aids i ferd med å bli en kvinnesykdom.




Finn Martin Vallersnes tok opp et tema som faktisk er veldig, veldig viktig i kvinnesammenheng, og det er eiendomsrett og arverett. Det arbeidet som nå pågår internasjonalt, som Hilde Frafjord Johnson tok et betydelig initiativ til, den såkalte formaliseringsdagsordenen, handler bl.a. om å fastslå rettigheter, og særlig rettigheter for de fattigste – de som er mest på sidelinjen, og som derfor ofte er kvinner.




Øyvind Vaksdal mente mikrokreditt er bra, og jeg er helt enig. Det var til og med slik at jeg i sin tid foreslo Muhammad Yunus, lederen for Grameen Bank, til Nobels fredspris. Jeg ser gjerne at Fremskrittspartiet gjentar det forslaget. Jeg synes det var et ganske godt forslag. Han har bidratt kolossalt til å bringe ideen om mikrokreditt ut i verden. Men Bangladesh er jo ellers et land som viser at islam har mange ansikter, for det ansiktet representanten tegnet av islam, er sant. Islam er mange steder en reaksjonær kvinneundertrykkende ideologi. Men Bangladesh er også det eneste landet i hele verden hvor to kvinnelige ledere hver dag slåss om makten. Det er ingen mannlig leder som aspirerer til å bli statsminister i Bangladesh. Det er også et land hvor kvinnene går framover på alle indikatorer, mange flere jenter kommer i skole enn før, og kvinnenes deltakelse i samfunnet er på rask frammarsj. Islam er altså begge deler.




Til slutt: Marit Nybakk trakk fram mange generelle og viktige bistandspolitiske spørsmål som vi kommer tilbake til. Det er selvsagt et paradoks at Sudan, som nå er det landet i verden hvor Norge har det bredeste og største engasjementet, ikke er regnet som verken hovedsamarbeidsland eller samarbeidsland. Men land som har en annen status, får mye, mye mer. At vi må se på disse begrepene en gang til, er jeg helt enig i, og det vil vi få rik anledning til å komme tilbake til i framtidige debatter.




Helt til slutt: Hjertelig takk til Ågot Valle for å ha tatt opp et kjempeviktig spørsmål.




 Debatten i sak nr. 6 er dermed avsluttet.




Som representantene har skjønt, er det allerede en stund ringt til votering, og vi er kanskje om et øyeblikk klare til å votere. – Det vil drøye litt.





                    
                    
                    

