 Presidenten vil foreslå at det nå åpnes for en kommentarrunde, begrenset til ett innlegg på inntil 5 minutter fra hver partigruppe. Det er i samsvar med forretningsordenens § 34 a. 




Presidenten vil så foreslå å fravike forretningsordenens § 34 a, slik at det etter hvert innlegg fra opposisjonspartiene gis anledning til en kommentar fra finansministeren og deretter en sluttkommentar fra representanter for opposisjonspartiene på inntil 2 minutter hver. 




Videre foreslås det at det åpnes for en kommentar fra finansministeren eller statsministeren på inntil 3 minutter på slutten av debatten. 




– Det anses vedtatt. 




 Den rød-grønne regjeringen gjenvant regjeringsmakten i september på et klart verdimessig budskap om arbeid til alle, rettferdig fordeling og satsing på fellesarenaene i samfunnet. Det er kanskje ikke noen overraskelse at jeg mener at blant disse målene er det arbeid til alle som står i en særstilling, fordi arbeid er selve bærebjelken i samfunnet. 




For ett år siden husker jeg det var stor grad av usikkerhet, og finansministeren har på en utmerket måte beskrevet – hva skal vi si – tonen, hva vi stod overfor da Lehman Brothers gikk konkurs, og børsene raste verden over. Det var nemlig alvorlig fare for arbeidsplassene til svært mange nordmenn. Ettertiden har vist at Regjeringens tiltaksmedisin både hadde riktig timing og dosering. Vi fikk raskt finansmarkedet til å fungere igjen. Bankene er ikke lenger like bekymret, og veksten i arbeidsledigheten vil ikke øke på langt nær så mye som vi fryktet i vinter. 




På vegne av norske arbeidstakere er jeg glad for at tiltakene vi iverksatte, har fungert. Men jeg er urolig – fortsatt – for deler av norsk næringsliv, det som er konkurranseutsatt spesielt, og vi må ha en særlig oppmerksomhet på det i årene som kommer. Men selv om det blir krevende tider med stor økonomisk usikkerhet, mener jeg at forslaget fra Regjeringen til statsbudsjett svarer på utfordringene, både gjennom å føre en økonomisk politikk som er ansvarlig, videreføring av mange av de næringsrettede forslagene i vinterens tiltakspakke og gjennom å øke antall tiltaksplasser for folk som mister arbeidet. 




Kampen for arbeidsplasser er Arbeiderpartiets historiske arv, og en kamp det er verdt å videreføre. Men forslaget til statsbudsjett inneholder også mange gode forslag som jeg mener styrker fellesskapsarenaene i samfunnet. Flere skal få behandling på sykehusene våre. Vi følger opp løftet i valgkampen om et eget investeringstilskudd for bygging av nye heldøgns omsorgsplasser for våre eldste. Vi satser på fellesskolen ved å utvide med én ekstra undervisningstime og tilbud om gratis leksehjelp, slik at alle unger skal få et bedre opplæringstilbud. 




Alt dette er det mulig å få til fordi vi har tøffe nok ledere og tøffe nok politikere til å si nei til skattelettelser i milliardklassen. Men det å si nei til store skattekutt er ikke det samme som ikke å gjøre nødvendige forbedringer i skattesystemet. Det har jo de siste fire årene til de grader vist oss. Vi har et mye mer rettferdig skattesystem i dag enn vi hadde for fire år siden. Jeg mener at forslaget om mer rettferdige regler for verdsetting av boliger i formuesskatten er en ny, klar forbedring av skattesystemet. Finansministeren beskrev dette også. Det er rett og slett ikke lenger mulig å forklare og forsvare hvordan boligeiendom systematisk har blitt urettferdig verdsatt over hele landet. Det er derfor på høy tid at noe gjøres. Men jeg må innrømme at jeg er spent på hvordan opposisjonen vil reagere på endringene som foreslås, og ikke minst hvordan de vil reagere på at det nå er en rød-grønn regjering med en finansminister fra Sosialistisk Venstreparti som foreslår, langt på vei, at det nå er slutt på at vanlige folk skal bære hovedbyrdene i formuesskatten. Hvem skulle trodd at det var en statsminister fra Det norske Arbeiderparti og en finansminister fra et sosialistisk venstreparti som har økt bunnfradraget i formuesskatten fra 150 000 kr og opptil 1,4 mill. kr. 




Ja, jeg sier: Jeg ønsker opposisjonen velkommen til debatt om disse forslagene. Når det gjelder det som ble foreslått i valgkampen, at man ville utfordre selve bærebjelken i formuesskatten, nemlig fjerne den, skal det bli veldig interessant å se om det nå er de rød-grønne partiene som gjennomfører de omfattende endringene, eller hva som kommer til å skje. 




Jeg vil avslutte med å ønske opposisjonen velkommen til samarbeid i finanskomiteen. Det blir en spennende høst, med et spennende politisk statsbudsjett som er lagt fram. Og så ser jeg fram til gode debatter om både skatter, avgifter og andre viktige velferdsområder i månedene som kommer. 




 Det var godt at statsråd Storberget husket å legge fram budsjettet i dag, slik at vi da kan ha et eventuelt godt samarbeid i finanskomiteen og faktisk behandle budsjettet! Jeg var et øyeblikk litt bekymret for at man nå tenkte at gjennom flertallet var det ikke nødvendig å gå veien om Stortinget. (Munterhet i salen) Men jeg er veldig glad for at det ble rettet i siste liten. 




Jeg konstaterer at denne regjeringens framlegg av budsjettet på mange måter viser en regjering som ønsker å administrere. Det har gjennom debatt om trontalen og debatt i media knyttet til Soria Moria II kommet sterk kritikk fra oss i Fremskrittspartiet og resten av opposisjonen, og vi mangler visjoner og vyer om hvordan man skal reformere det norske samfunnet på viktige områder der velferdssamfunnet har store utfordringer. Dette budsjettet svarer ikke på disse utfordringene. På meg virker dette budsjettet som et ønske om fortsatt å administrere. Ved at man bruker mye oljepenger kan man fortsatt plusse på en rekke områder, men de store visjonene og vyene uteblir. 




Det er ganske interessant å se på Regjeringens oljepengebruk. Regjeringen bruker mye oljepenger, mer oljepenger enn selv Fremskrittspartiet noen gang har foreslått å bruke. Samtidig begrunner man denne oljepengebruken med at man er i en finanskrise. Derfor kan man bruke så mye penger. Jeg antar at man i 2011 skal begynne å stramme inn på denne pengebruken. Hvordan dette skal gå i hop med Regjeringens egen retorikk – når man nå stort sett plusser på alle offentlige budsjetter, i alle departementer, og bruker mye mer også på offentlig byråkrati – nemlig at man skal begynne innstrammingen om et år, kan bli interessant. Jeg tror man kommer til å møte seg selv i døren så lenge man har det hellige forholdet man sier man har, til den berømmelige handlingsregelen. 




Finanskrisen er ikke over. Det bekrefter også finansministeren. Hun rettferdiggjør da også en stor oljepengebruk. Men hvis det er slik at man fortsatt har finanskrise, noe jeg tror man har, og hvis man ser at deler av norsk næringsliv har store utfordringer, hvorfor svarer da ikke dette statsbudsjettet på disse utfordringene? Det ligger ikke noe i dette statsbudsjettet som imøtekommer den delen av norsk næringsliv som sliter på grunn av finanskrisen. 




Finansministeren sa selv at det var store utfordringer innenfor eksportindustrien, verftsindustrien, bygg og anlegg. Men dette er nå deler av norsk næringsliv som ikke blir spesielt ivaretatt av det statsbudsjettet som er framlagt. Da blir det noe hult når man sier at man er veldig opptatt av denne finanskrisen, men ikke svarer på utfordringene i budsjettet som er framlagt. 




Jeg registrerer også at Regjeringen varsler at rentene kommer til å stige, for det har sentralbanksjefen sagt. Det betyr også en innstramming for mye av norsk næringsliv, og ikke minst også for mange forbrukere i året og årene som kommer. 




Den store satsingen, som statsministeren snakket om i valgkampen, skulle være eldreomsorg. I dette budsjettet legges det opp til en tilskuddsordning for 2 500 nye sykehjemsplasser og omsorgsboliger i kommunene. Det spesielle er at det største løftet, den største reformen som Regjeringen har lovt, nemlig å styrke eldreomsorgen, overlates til kommunene. Det er nå 430 kommuner som skal si om de ønsker å benytte seg av disse tilskuddene. 430 forskjellige kommuner skal si om de har mulighet til å gjennomføre det løftet for eldreomsorgen som Regjeringen lover. Man lover altså på vegne av noen andre, som eventuelt skal vurdere å gjennomføre det. 




Så vet vi at kommunesektoren, til tross for nye, friske penger fra Regjeringen i dette statsbudsjettet, står overfor store utfordringer – bl.a. har den mye lån. Det er ikke dermed sagt at man klarer denne utbyggingen som Regjeringen nå lover på vegne av kommunene. Og hvorfor skal man ha et tak? Hvis det er viktig å bygge ut sykehjemsplasser og omsorgsboliger, hvorfor setter man et tak på tilskuddsordningen på 2 500 plasser? Det skjønner jeg ikke. 




Hva med helsekøene? Vi vet at vi har over 250 000 pasienter som venter på en viktig behandling ved våre institusjoner. Regjeringens svar på det er en økt pasientbehandling på 1,3 pst. Det er en fattig trøst for mange av dem som med dette statsbudsjettet fortsatt vil stå i kø når budsjettet mest sannsynlig blir klubbet igjennom her i Stortinget. 




Finansministeren nevnte også samferdsel og skrøt av satsingen der. Ja, det er en stor satsing, men satsingen som er foreslått i statsbudsjettet for 2010, følger ikke opp Nasjonal transportplan som man klarte å vedta for få måneder siden. Man vil altså få et etterslep allerede det første året av Nasjonal transportplan, det viser de tabellene som ligger i proposisjonen. Det er bekymringsfullt, all den tid vi i dag våknet opp til nyheten om at det er ledig kapasitet og at man kunne gjort mer på bygg- og anleggssiden. 




 Det blir gitt anledning til en kort kommentar på inntil 2 minutter fra finansministeren. 




 Jeg er absolutt og dundrende uenig med representanten Leirstein i at dette er et budsjett uten visjoner. Det er klare mål om å lage et mer solidarisk og et mer miljøvennlig samfunn. Det er det vi strekker oss etter i dette budsjettet. 




Vi skal få opp CO

2

-rensing, som kommer til å være en viktig teknologiutvikling for å begrense klimautslippene. Vi foreslår en omlegging når det gjelder verdifastsettelse av boliger og formuesskatten, som er et stort grep. Jeg merker meg med interesse at representanten Leirstein ikke kommenterte det. Det håper jeg betyr at han har tenkt å bruke litt tid på å sette seg inn i det, for det er et omfattende materiale som ligger der nettopp om det. Da kan vi få bort en del grov urettferdighet. En viktig visjon er å føre en politikk for mer rettferdig fordeling og ta bort grov urettferdighet. 




En klar visjon har vært å få på plass full barnehagedekning, og vi fortsetter med å styrke tilbudet til barna fordi vi vet at både skolen, SFO og barnehagene er de viktigste arenaene for å bekjempe forskjeller og for å gi unger best mulig utgangspunkt. 




En klar visjon er å sørge for godt helsetilbud til befolkningen gjennom både å styrke behandlingskapasiteten på sykehusene, og å sørge for at vi framover er smartere gjennom samhandlingsreformen, som betyr at flere pasienter kan behandles i kommunene når de er klare for utskriving fra sykehus. Vi vet at mange av de pasientene nå ligger på sykehus og slik sett hindrer andre som står i køen, i å komme inn og få god behandling. 




Så: Det krevende med dette budsjettet er å finne ut hvordan vi skal legge oss når det gjelder oljepengebruk. Hver sjuende krone av offentlige budsjetter er nå en oljekrone. Det er gode grunner for å gjøre det fordi arbeidsledigheten øker ytterligere. Men konkurranseutsatt sektors utfordringer kan vi ikke bevilge oss bort fra. Måten vi best hjelper konkurranseutsatt sektor på, det er å holde igjen på oljepengebruken, og det gjør vi. 




 Jeg synes det er rart at finansministeren sier at man holder igjen på oljepengebruken, når man bruker så mye oljepenger som man faktisk gjør. Jeg har ikke noen problemer med at Regjeringen gjør det. Det er mer interessant at Regjeringens egen retorikk ikke skulle tilsi at man skulle bruke så mye penger. Men man velger å gjøre det når det passer Regjeringen – og det er Regjeringens privilegium. 




Jeg fikk ikke tid til å kommentere formuesskatten, rett og slett fordi dette stod på en lapp jeg aldri rakk å komme til. Det er det som er dilemmaet her inne noen ganger, når klokken går fort. Fremskrittspartiet er veldig glad for at Regjeringen nå øker bunnfradraget opp til 700 000 kr. Veldig bra! Det betyr at man mener at systemet var urettferdig slik det var. Man brukte altså fire år med regjeringsmakt til å skjønne at dette var urettferdig, for så å komme med et forslag som er veldig positivt når det gjelder å øke bunnfradraget. Hvordan dette vil slå ut med den økte boligskatten for noen som et element i formuesskatten, må vi se nærmere på. Jeg hører man sier man skal rette opp en del skjevheter. Jeg tror at så lenge man har formuesskatten, vil det alltid være skjevheter i systemet. Man vil aldri kunne klare å lage et perfekt system hvor man ikke skal ha noen såkalt urettferdighet. Det urettferdige her vil uansett være hele formuesskatten som sådan. Mange som investerer i arbeidsplasser og investerer i videreføring av verdiskapingen i Norge, føler det urimelig at man skal beskattes på den måten som man med formuesskatten legger opp til. Men bunnfradraget er absolutt positivt, og jeg er veldig glad for at Regjeringen kom til den erkjennelsen at man måtte få et mye høyere bunnfradrag. 




Når det gjelder visjoner, mener jeg fortsatt at de store reformene uteblir, som man kanskje burde ha grepet tak i. Jeg hører man snakker om samhandlingsreformen. Vel, den er også et stykke fram i tid. Det som er poenget nå, er at for alle dem som står i kø i dag, for alle som venter på sykehjemsplass, som venter på pasientbehandling ved et av våre sykehus – alle som altså trenger behandling nå – hjelper det ikke at reformene kommer om noen år. Vi trenger action, og det trenger vi nå. 




 Arbeidsdelingen på budsjettdagen er ofte at Regjeringen skjønnmaler, og opposisjonen skal finne de kritiske punktene. La meg derfor starte med å slå fast at Norge er et godt land å bo i, og det kommer det også til å være etter at dette budsjettet er vedtatt. Vi har enestående muligheter i vårt land, og vi har kommet bedre igjennom finanskrisen enn det veldig mange fryktet. Det er også positive tegn i norsk økonomi, og det er det viktig at vi tar vare på. 




Jeg vil understreke at det har vært et godt samarbeid om tiltakene under finanskrisen, særlig tiltakene knyttet til bank- og finansvesen, men også andre tiltak. Høyre har hele tiden ment at man burde ha brukt finanskrisen til å investere mer for fremtiden, satset mer på kunnskap, mer på forskning, mer på en omlegging i en mer bærekraftig og miljøriktig retning, og bedre tiltak for bedriftene i privat sektor, for jobbskaperne, for de små og mellomstore bedriftene. Samtidig er det grunn til fortsatt å være bekymret for arbeidsplassene i industrien og i konkurranseutsatt sektor. Det budsjettet som i dag er lagt frem, vil ikke dempe presset på rente og kronekurs, og det mangler også andre tiltak som kunne ha lettet situasjonen i privat sektor. 




Regjeringen varsler i budsjettet at det blir strammere i årene som kommer. Det blir mindre handlingsrom i de offentlige budsjettene. Da er den tiden over hvor man kan måle enhver suksess i hvor mye penger man bevilger. Da burde Regjeringen være mer opptatt av hvilke resultater man oppnår. Det er behov for tøffere prioriteringer. Det er behov for nye løsninger dersom vi skal klare å løse flere oppgaver innenfor offentlig sektor. For meg virker det som Regjeringen er litt tom for ideer, at den mangler kraft til å gjennomføre reformer som gjør at vi kan få mer ut av de pengene vi har til disposisjon. Vi har vært igjennom fire år hvor helsekøene har vokst, og hvor man sier nei til samarbeid med private for å få helsekøene ned. Vi har vært igjennom en periode hvor det har vært økninger til samferdsel, men hvor man sier nei til nye løsninger som kunne bidratt til at vi kunne bygd mer vei raskere. 




La meg peke på noen av de store utfordringene fremover. Det er behov for å få til et krafttak for høyere utdanning og forskning. Dette budsjettet innebærer at man viderefører hvileskjæret for høyere utdanning. Det er å gå baklengs inn i fremtiden. Det er behov for å frigjøre midler på de offentlige budsjettene, slik at vi kan investere mer for fremtiden, sørge for at vi satser på kunnskap og forskning. 




Den andre utfordringen er at vi må sørge for at mer av jobbveksten kommer i privat sektor. Vi må sørge for at det blir lettere vilkår for de små og mellomstore bedriftene, for jobbskaperne. Da må vi gjøre Norge mindre overadministrert, lette byrdene gjennom mindre byråkrati, mindre skjemavelde og redusere skatter og avgifter for bedriftene. Det er behov for å redusere utenforskapet. Det er bekymringsfullt at stadig flere presses ut av arbeidsmarkedet og går på trygd og ikke kommer tilbake i jobbsituasjon for en kortere eller lengre periode. 




Det er behov for å sørge for at vi kan få løst flere oppgaver innenfor de offentlige budsjettene vi har. Da burde man gjort Norge mindre overadministrert, sett på kommunesektoren, sett på antall forvaltningsnivåer og åpnet for bedre samarbeid med private. Men vi har en regjering som er litt fanget i sitt eget nett fordi man har en allergi når det gjelder å samarbeide med private krefter, og fordi man ikke ønsker å gjøre noe med kommunestrukturen. 




Til slutt: Det er gledelig at Regjeringen øker bunnfradraget i formuesskatten. Men man burde jo fått til reelle reduksjoner i formuesskatten, slik at man kunne styrket det private eierskapet i Norge, slik at vi kunne sørget for at eierne fikk mer kapital til å investere i små og mellomstore bedrifter for å trygge jobbene fremover. 




Så er det mange som må regne med at de får høyere boligskatt i årene som kommer. Det vil komme på toppen av at Regjeringen har økt bolig- og eiendomsskatten med 4 milliarder kr over fire år, og at mange også vil måtte regne med høyere renter i årene som kommer. 




 Jeg er glad for at representanten Sanner starter med å si at Norge er et godt land å bo i, for ofte blir det sånn i denne typen debatter at mange må gni seg litt i øynene og ikke kjenner seg helt igjen. Jeg er også glad for det samarbeidet vi har hatt med opposisjonen, særlig når det gjelder banktiltak, og situasjonen da det gjaldt å skaffe kreditt til næringslivet – for det var prekært på et tidspunkt. 




Så er jeg jo villig til å se litt stort på alle de ropene jeg fikk fra Høyre og andre partier i opposisjonen om at vi kom med for lite for sent i forhold til å bekjempe virkningene av finanskrisen. Når vi nå ser oss tilbake, har vi truffet riktig, med riktig omfang på de tiltakene vi har satt i gang. Men de er midlertidige. Vi faser dem nå ut, og det er fremdeles utfordringer i norsk økonomi framover. 




Så anklager representanten Sanner Regjeringen for å ha gått tom for ideer. De store, nyskapende ideene fra Høyre er altså storstilt privatisering og kommunesammenslåing. Jeg er ikke i stand til å se at det er nye forslag. Det har mange land prøvd før med svært dårlige resultater. Det er ingen grunn til at verken norsk næringsliv eller folk flest skulle hige etter storstilt privatisering i Norge. Det er tvert imot slik at den norske velferdsstaten har vært et veldig godt utgangspunkt for å stille opp for næringslivet i en krisetid. Det at vi har løst viktige oppgaver, f.eks. når det gjelder helse og utdanning, i fellesskap, har vært en fordel når markedene har krasjet, slik vi har sett i land rundt oss. 




Men representanten Sanner har rett. Det kommer til å være vanskeligere å bevilge seg ut av utfordringer framover. Og det kommer til å stille større krav til hvordan vi bruker de ressursene (presidenten klubber) vi har i samfunnet. For den store utfordringen vi har når det gjelder konkurranseutsatt (presidenten klubber) sektor, er at vi ikke stiller oss slik at fyrer opp under en (presidenten klubber) … som styrker krona. 




 Presidenten vil gjøre oppmerksom på at når den klokka som står foran på talerstolen viser null, er taletiden ute. Den er ikke veiledende! Den vil bli praktisert minst like strengt som handlingsregelen. (Munterhet i salen) 




 Da er den litt fleksibel, president! 




 Hvis man skal håndtere tiden slik som handlingsregelen, har vi litt å gå på – i hvert fall i 2009 og 2010! 




Når det gjelder finanskrisen, har vi nå opplevd en kraftig vekst i offentlig sysselsetting. Samtidig har vi først og fremst tapt mange arbeidsplasser i privat sektor. Da mener Høyre at tiden er inne til å lette byrdene for de små og mellomstore bedriftene, for de mange jobbskaperne i landet vårt, senke de administrative kostnadene, ha mindre byråkrati, færre regelverk og lavere skatter, slik at vi kan skape flere varige og trygge jobber fremover. Jeg mener at en av de viktigste oppgavene vi har, er å sørge for at mer av jobbveksten kommer i privat sektor. Da må vi ha en regjering som er glad i bedrifter, som sørger for at det blir lettere å skape og trygge de arbeidsplassene vi har i privat sektor. 




Jeg sa ikke at vi ville ha noen storstilt privatisering, men jeg etterlyste samarbeid med private. For det vi har opplevd i de senere år, er at det er bevilget rekordmye penger til helse og mange andre områder, men man har ikke sett tilsvarende resultater. Helsekøene har økt. Det er bygd mindre med vei enn det ble gjort under den borgerlige regjeringen. Vi ligger på topp i bevilgninger til skolen, samtidig som vi har middels resultater. Derfor er det behov for nytenkning. Bjarne Håkon Hanssen, den avgående helseministeren, har sagt at Høyre har rett når vi sier at mer samarbeid med private vil få ned helsekøene. Det er dokumentert at samarbeid med private på samferdselssektoren ville ha innebåret at vi kunne ha bygd mer vei raskere. Jeg sier derfor at Regjeringen er tom for ideer, for den svarer med gårsdagens løsninger på de utfordringene vi nå står overfor. 




 I gårsdagens trontaledebatt spurte Siv Jensen lett foraktelig hvor den rød-grønne regjeringa nå ville la velferdsstaten ese ut. Svaret har hun fått i dag. Velferdsstaten vil ese ut på viktige områder som betyr noe for barns oppvekstsvilkår, for eldre menneskers trygghet og livskvalitet, for miljøet og for innbyggernes vilje til å bidra til fellesskapet. 




Budsjettet viser solid gjennomslag for SVs hovedsaker. Miljø, rettferdig fordeling og barns oppvekstvilkår kommer styrket ut av dette budsjettet, som er såkalt svakt ekspansivt. Utvidet skoledag, to timer gratis SFO i uka med leksehjelp til de yngste barna, tiltak mot frafall i videregående skole, barnehagereformen, nytt tilskudd til kulturskoler og rentekompensasjonsordning, slik at vi kan pusse opp skoler og svømmeanlegg, er viktige grep som barn og unge vil få glede av i åra som kommer. Jeg tror ikke de vil dele Siv Jensens lett nedlatende beskrivelse av en velferdsstat som eser ut, eller uttalelsen til hennes kollega Tybring-Gjedde om umyndiggjøring. 




På miljøområdet tas det viktige løft. Vår regjering har fått mye oppmerksomhet for regnskogsatsinga fra klimaforliket, som nå forsterkes. Jeg vil si litt om hvorfor dette er viktig. 




For det første er det slik at en femtedel av de globale klimagassutslippene skyldes ødeleggelse av regnskog og andre tropiske skoger. Å stanse tapet av tropeskog er det mest effektive og det rimeligste strakstiltaket for å begrense klimaendringene. For det andre er store deler av naturmangfoldet knyttet til regnskog. Og for det tredje er det viktig å sikre urfolks og andre skogbaserte folkegruppers rettigheter, som igjen er avgjørende for å stanse avskoginga og dermed redusere klimagassutslippene. 




Kanskje fins løsninga på kreftgåten, hiv/aids eller malaria i regnskogens naturmangfold. Også norsk natur har gitt viktige bidrag til menneskers helse og velferd. I 1969 fant f.eks. et sveitsisk ektepar som gikk tur på Hardangervidda, en uanselig jordsopp. Soppen inneholdt stoffet ciklosporin, som har vist seg å gjøre det enklere å transplantere hjerter og andre organer. Ved siden av klimaendringer er utryddelse av artsmangfoldet vår tids største miljøutfordring, og det kan altså frarøve oss mennesker viktige nøkler til bedre helse og livskvalitet. 




Forskere anslår nå at hastigheten på og omfanget av artsutryddelsen er opp mot tusen ganger større enn normalt. Om trenden fortsetter, kan så mye som en tredjedel av alle arter på kloden gå tapt innen midten av dette århundret. Regjeringas skogsatsing må også ses i lys av dette. I tillegg øker vi nå bevilgningene til Miljøverndepartementet, slik at vi kan følge opp naturmangfoldloven – det viktigste verktøyet for å stanse tapet av naturmangfold her hjemme. 




Budsjettet preges også av satsing på CO

2

-rensing, klimaforskning, miljøteknologi og innføring av viktige miljøavgifter i tillegg til varslede grep for å gjøre det mer lønnsomt å velge biler som forurenser lite, og mer ulønnsomt å velge biler som forurenser mest. Dette er veldig viktig fordi økningene fra utslipp i veitrafikken er veldig store og gjør det vanskelig for oss å nå klimamålene hvis vi ikke setter inn viktige grep. Vi har varslet at vi skal gjøre det, og vi fortsetter den omlegginga som vi startet på. Endelig får vi også på plass CO

2

-avgift på gass, som vil fjerne et viktig konkurransehinder for bioenergi. Her ligger det muligheter for en grønn næring som kan gi mange nye arbeidsplasser framover. 




Litt om fordeling til slutt. Regjeringa vil med statsbudsjettet for 2010 innføre en mer rettferdig formuesbeskatning av bolig. Innslaget på NRK i dag tidlig, med Peter Batta i spissen, var fullstendig misvisende i forhold til hva som nå skal skje. Vår regjering har, i motsetning til forrige regjering, hvor Høyre var med, systematisk gjort formuesbeskatninga mer rettferdig. Store grupper har fått lettelser eller slipper nå å betale formuesskatt, mens vi har strammet til på toppen. Det er i tråd med prinsippet om at vi skal yte etter evne. Grepene som nå tas for å sikre en riktigere og mer rettferdig verdsetting av boliger, vil først og fremst bety lettelser for store grupper av mennesker. Men for en liten gruppe på ca. 1 000 personer med bruttoinntekt på i snitt over 3 mill. kr vil formuesskatten øke med ca. 15 000 kr pr. år. 




Det store bildet er at vi nå sikrer en omfordeling fra Oslos vestkant og Bærum, Jan Tore Sanners kjerneområder, til Oslos østkant og resten av landet. 92 pst. av befolkninga i Oslo får, som finansministeren sa, lettelser i formuesskatten eller uendret formuesskatt. Åtte av ti som i dag betaler formuesskatt, får lettelser. Det gir litt perspektiv på denne diskusjonen. 




Vår regjering er for rettferdighet. Vi er ikke for skatt bare for skattens skyld, men fordi det er rettferdig at folk yter etter evne og får etter behov. 




 Statsbudsjettet for 2010 blir lagt fram i ei internasjonalt svært krevende tid. Gjennom en bevisst ekspansiv finanspolitikk kombinert med historisk lave styringsrenter har Norge så langt kommet langt bedre igjennom første fase av finanskrisa enn land det kan være naturlig å sammenligne seg med. 




Det er flere årsaker til dette, bl.a. vår store finansformue, vår omfattende offentlige sektor og et betydelig salg av naturressurser, som råvarer, hvor prisnivået er mindre berørt enn prisene på ordinære industriprodukter. 




Norge ligger i dag nærmest som ei privilegert øy i et europeisk ledighetshav. Dette skaper nye utfordringer i en situasjon hvor det er fri flyt av personer over landegrensene innenfor EØS-området. Imidlertid er det for Senterpartiet viktig å holde fram at denne realøkonomiske situasjonen er et resultat av langsiktige politiske prioriteringer, som er et resultat av et omfattende offentlig ordskifte med tilhørende politisk strid. Vi høster i dag av tidligere oppsparte verdier, økonomisk og politisk. 




Det er de mange arbeidsomme menneskene med sine flittige arbeidshender som i praksis har gjort denne jobben. Kunnskapsrike folk som holder seg i god form og møter presist på jobben, er vår viktigste nasjonale kapital. 




Norge har enorme naturressurser i forhold til folketallet, både ikke fornybare naturressurser som olje, gass og kull, og – enda viktigere i et langsiktig perspektiv – enorme fornybare naturressurser som fisk, vannkraft, tømmer og store arealer hvor vi gjennom fotosyntesen kan produsere vår egen mat. 




Som følge av et svært høyt utvinningstempo på olje og gass har vi over tid fått et særnorsk kostnadsnivå i Norge som gir store konkurransemessige problemer for våre eksportnæringer. Samtidig er vår oljeproduksjon sterkt fallende. Internasjonalt, bl.a. i USA, Tyskland og Japan, arbeides det intenst med å frigjøre seg fra den sterke avhengigheten av olje og gass som energikilde. Dette faktum krever at vi snarest legger en nasjonal strategi for en ny industriell epoke i Norge, tuftet på lange verdikjeder og en kunnskapsrik teknologi for foredling av våre naturressurser. Viktigst er satsinga på slike verdikjeder for våre fornybare naturressurser. 




For at vi skal kunne opprettholde vårt høye velferdsnivå, må dette framtidige næringslivet ha høy betalingsevne og stor konkurransekraft i de internasjonale markedene. Så langt Senterpartiet ser saken i dag, blir de to viktigste statlige satsingsområdene krymping av våre enorme avstandskostnader i vårt langstrakte land, samt kraftfull offentlig stimulans av ny teknologi, slik at det blir lønnsomt for våre private bedrifter, små og store, å investere i framtidsrettede produksjonsprosesser som på kort sikt kan ha stor risiko og et lite betalingsdyktig marked, men som vi vil trenge i framtidssamfunnet. Denne offentlige stimulansen ser Senterpartiet på som en nødvendig korrigering av markedskreftene som det er høyst påkrevd å satse på. 




For at dette skal få en nødvendig kraft, må det stimuleres til et ordskifte blant eiere, faglige organisasjoner, lokalsamfunn og våre universitetsmiljø under vignetten: «Hva vil vi med Norge?» Dette blir krevende. Det krever prioritering og økonomiske forsakelser på kort sikt for at vi skal legge en trygg plattform for grønn industri når oljeepoken fases ut. 




I dette statsbudsjettet er det tatt et viktig nyskapende skritt gjennom forslaget om å bevilge 100 mill. kr over Innovasjon Norge til den nye ordninga med investeringsstøtte til miljøteknologi. Senterpartiet vil utvikle og utvide denne tenkninga for å kunne realisere våre industripolitiske visjoner. 




Det vi snakker om, er f.eks. denne kvisten som jeg har her, en grankvist, som er sånn at jo sterkere den vokser, jo grønnere den er, dess mer karbondioksid spiser den. Gran inneholder karbon. Karbon fra trevirke kan, dersom den utvikles industrielt, på sikt erstatte karbon fra olje og gass, slik at plasten i framtidas biler kommer fra trevirke i stedet for fra gass og olje. – Svært store, spennende perspektiver! Norge har forutsetninger for å gå inn i dette. 




Statsbudsjettet innebærer også en økning i bevilgninger til flere kommunikasjoner som vil krympe landet. Det er investeringer som vi vil ha glede av i mange år, og som dermed må gis sterkere prioritering i denne regjeringsperioden. Statens budsjettreglement bør gjennomgås, slik at vi relativt kan investere mer og forbruke mindre. Kommunesektoren satses på, og det satses på frivillig sektor ved at en foreslår en startbevilgning i 2010 til en ny kompensasjonsordning for merverdiavgift for definerte frivillige organisasjoner som betaler for sine innkjøp. 




Til slutt: Regjeringas forslag til ny formuesverdsettelse av bolig er ikke behandlet i Senterpartiets stortingsgruppe. For Senterpartiet er det sentralt å ha en boligbeskatning som fører videre den norsk politiske tradisjonen der synet på bolig og hjem innebærer at bolig skattesubsidieres, slik at folk flest skal kunne eie sitt eget nøkterne hjem, uavhengig av hvor de bor i landet. 




 Det kunne være fristende å si at den fikenbladdebatten vi hadde tidligere, har fått en mer jordnær omdreining i og med Lundteigens innlegg. Det var mye klokt i det Lundteigen sa, men jeg har dessverre ikke noe å følge opp med akkurat når det gjelder type kvist. (Munterhet i salen) 




Men la meg si at ingen etter dette kan påstå at det ikke brukes oljekroner i statsbudsjettet, for det gjøres til gagns. Det er et såpass ekspansivt budsjett at det må være lov å tro at etter den søte kløe kan den sure svie komme. Det blir, tror jeg, Regjeringens største utfordring i de budsjettår som ligger foran den, og det kan føre til at sentralbanken må bruke renten for å få til en mer balansert økonomisk utvikling etter hvert. 




Det har vært snakket om visjoner, og er det noe vi kunne være enige om, synes jeg – også fra Kristelig Folkepartis side – at vi burde ha visjoner om, er det å sørge for at så få som mulig er fattige i dette landet og så få som mulig i den store verden. Da må vi med dette budsjettet registrere visse skuffelser. Hvis vi tar de fattigste landene, må vi konstatere at det er et reelt kutt når det gjelder bistand, både i land-til-land-bistanden og i støtten til internasjonale organisasjoner, fordi støtten i realiteten spises opp av regnskogsatsing og flyktningtilstrømmingen til vårt eget land. Det er skuffende sett fra Kristelig Folkepartis side. 




Når det gjelder fattigdomssatsingen her hjemme, er vi absolutt for en økning av bostøtteordningen. Men når det kommer til et meget viktig område som rus og fattigdom, som ofte er siamesiske tvillinger, må jeg si at det som står i statsbudsjettet, er underlig lesning. Vi har over 4 000 som står i behandlingskø, og det som legges inn i budsjettet, er knapt nok til å kunne opprette noen få plasser. Ja, i budsjettet står det faktisk ikke at man vil opprette nye plasser, det skal bl.a. gå til forskningstiltak. Det er for meg og for Kristelig Folkeparti en fallitterklæring, og jeg har lyst til å utfordre finansministeren på følgende: Like før sommeren, før det forrige storting gikk fra hverandre, måtte flere ideelle organisasjoner legge ned sine veldrevne behandlingsplasser. Kan Regjeringen gjennom finansministeren gi en garanti for at man ikke nå med 4 000 i kø legger ned behandlingsplasser som drives i regi av frivillige organisasjoner, fordi man gjennomfører et anbudssystem som svekker og delvis ødelegger for samarbeidet mellom det offentlige og det frivillige Norge? Det burde være enkelt å gi en slik garanti når vi vet hvor mange som står i kø for behandling. Hvis man mener noe om fattigdomssatsing, må man se sammenhengen mellom ruspolitikken og fattigdomstiltakene. 




Vi skulle også gjerne sett at man istedenfor bare å gi en time til alle i SFO-ordningen, målrettet tiltakene både i barnehage og i SFO, slik at de som har dårligst råd, får billigere plasser, gjerne også gratis plasser – ikke at det strøs utover til alle. Det hadde også vært målrettet fattigdomssatsing. Hva betyr det når man kutter storbyordningen for barn og unge med 20 mill. kr? Det går jo rett i den målgruppen man sier man ønsker å prioritere. Så det er mye å ta fatt på. 




Jeg er glad for invitasjonen fra finanskomiteens leder til samarbeid. Den akter vi å bruke. Når nå finansministeren kommer opp, kan jo min utfordring være: Hvor mye handlingsrom – hvilken handlingsregel – har hun gitt sine partifeller her i Stortinget når vi nå skal gå i gang med budsjettarbeidet? 




 Det offentliges samarbeid med de frivillige ideelle organisasjonene, enten det gjelder rus, eller det gjelder barnevern, som er et annet område der man har mye av den typen samarbeid, har vært tema i forbindelse med regjeringsforhandlingene om ny plattform, og har vært tema i mange runder, fordi vi har et ønske om å få langsiktige, forutsigbare avtaler med de ideelle organisasjonene som har tilbud av høy og god kvalitet å komme med når det gjelder barnevern og rus. Det er likevel ikke mulig for meg å si at enhver ideell organisasjon med ethvert tiltak holder den kvaliteten, eller er det som trengs i forhold til rusbehandling, men det er en utfordring vi har å få til gode samarbeidsordninger med de ideelle organisasjonene som holder høy kvalitet. 




Jeg hadde jo håpet at representanten Syversen også så at det er satsing i forhold til fattigdom i Norge på mange områder i dette budsjettet, både når det gjelder bostøtteordningen, og når det gjelder de laveste trygdene, som nå kommer opp i to ganger grunnbeløpet i folketrygden. Men jeg er også enig med Syversen i at mange av de tiltakene som er mest effektive i kampen mot fattigdom, er de som hindrer at nye blir fattige i framtiden, nemlig tilbud til barn. Da kan det selvsagt være sånn at det er en del tiltak som må målrettes. Men vi har veldig tro på de brede universelle ordningene, som gjør at barn treffes på samme sted, uavhengig av hva slags bakgrunn de har. Derfor er den timen med gratis SFO viktig, og særlig vi som er fra Oslo, vet at det i de bydelene der det er mange som har minoritetsbakgrunn, eller foreldre med dårlig råd, er for få barn som går i SFO – det som er den nye lekegata. 




Når det gjelder bistand og utvikling, er det ikke riktig at regnskogsatsingen går på bekostning av bistand. Det er riktig at en del av utgiftene til å ta imot asylsøkere og flyktninger i Norge regnes som bistand, men representanten Syversen kan være glad for at han bor i et land med en rød-grønn regjering, og ikke i Sverige, der hans søsterparti kutter på bistanden. 




 Representanten Syversen er absolutt glad for å bo i Norge. Om det er fordi finansministeren heter Kristin Halvorsen, er jeg litt mer i tvil om! Men jeg har det relativt bra, og det har heldigvis de aller, aller fleste – det skal jeg også innrømme. Det er ikke noe problem å kunne si at vi har et velferdssamfunn vi kan være stolte av, noe som selvfølgelig også betyr at vi har forpliktelser på oss til å hjelpe andre som er i en helt annen situasjon. 




Bare for å ta familiepolitikken: Jeg merket meg at man nå gjorde tiltak, slik at fedre nå ikke bare kunne treffe barna sine, men de kunne også lære dem ordentlig godt å kjenne! Grunnen til at man kunne det, var at 1 500 flere nå får pappapermisjon. Så jeg må si at det er ikke mangel på visjoner på visse områder når det gjelder denne regjeringen. Det skal finansministeren ha. 




Når det gjelder fattigdom, holder jeg på at vi nok har litt ulikt syn nettopp på dette i forhold til de generelle ordningene som vi skal ha. Men skal vi virkelig nå dem dette gjelder, må vi også målrette tiltakene i sterkere grad. Nå svarte ikke finansministeren på om det var noe handlingsrom for de rød-grønne i Stortinget til å forhandle om dette budsjettet, men jeg vil utfordre regjeringspartiene på nettopp dette, at vi i fellesskap kunne målrette flere tiltak, slik at færre skal oppleve fattigdom i vårt eget land. 




La meg også forte meg til å rose noe i budsjettet. Politibudsjettet ser ut til å være veldig bra. Jeg har også lyst til å gi ros for at Regjeringen har fulgt opp dette med livskvalitet, at vi ikke bare skal måle bruttonasjonalprodukt som en slags enhet for hva som gir god livskvalitet. Det skal Regjeringen har ros for. Så håper jeg som sagt at det er et grunnlag for å få til enda bedre løsninger – som sikkert finansministeren ville sagt – enn det som ligger i budsjettet. 




 Når jeg som fersk vararepresentant første gang blar i statsbudsjettet, skulle jeg ønske jeg hadde et stort fikenblad, gjerne på størrelse med et grantre, å gjemme meg bak, men jeg er usikker på om jeg med min norsk-pakistanske hud hadde vært synlig! 




Nå som vi har rukket å bla gjennom budsjettdokumentene og hørt finansminsterens redegjørelse for statsbudsjettet, vil disse første kommentarene fra meg og Venstre måtte ses i lys av at vi foreløpig ikke har satt oss grundig nok inn i budsjettdokumentene. 




Norsk økonomi er fortsatt i en litt uoversiktlig situasjon. Vi vet ikke om krisen er over, eller om vi har en midlertidig pustepause. Jeg er imidlertid overrasket over at Regjeringen velger et såpass ekspansivt budsjett. Jeg hadde vel forventet meg et budsjett som mer eller mindre la opp til den samme oljepengebruken som det nivået Stortinget vedtok i forbindelse med revidert nasjonalbudsjett i 2009. Vi er – for å si det forsiktig – rimelig langt unna fireprosentregelen, selv om denne skal brukes fleksibelt, og det vil være krevende øvelser i de neste årene å komme tilbake til forventet fondsavkastning. 




Helt uviktig er det ikke at statsbudsjettet for 2010 bidrar til at rentenivået heves mer enn det som naturlig vil følge av det mandatet Norges Bank har. Det er imidlertid også bra at veksten i ledigheten ikke blir på langt nær så høy som fryktet. På dette området kan vi kanskje gi hverandre ros. De tiltakspakkene vi har stått sammen om og bidratt til, har virket. Det bekymringsverdige er derimot den sterke veksten i utgiftene til sykelønn, uførepensjon og andre ytelser over folketrygden. Dette er en utvikling vi i samarbeid må klare å snu, men hvor det naturlig nok hviler et særlig ansvar på Regjeringen. 




Sjelden har et budsjettforslag vært mer forutsigbart og inneholdt mindre nyheter og mindre politisk vilje til å løse de store utfordringene enn det vi har fått presentert i dag. De store påplusningene er resultater av allerede vedtatt politikk, videreføring av krisepakker og politiske forlik knyttet bl.a. til klima og eldre. Budsjettet framstår litt som en revidering av krisepakken og revidert budsjett for 2009. Der hvor Regjeringen burde styrt utviklingen gjennom budsjettpolitikken, styres budsjettpolitikken av utviklingen. Det er ikke politisk lederskap. 




Man skulle jo tro at Regjeringen etter å ha vunnet et valg med mange og dyre løfter faktisk ville følge disse opp. Det er få, om noen, spor av det her. Mange vil føle seg skuffet, med god grunn. Men selv om det økonomiske handlingsrommet har blitt noe mindre enn den rekordhøye veksten Regjeringen har hatt de siste årene, er det ikke mangel på penger som er det største problemet, men at Regjeringen mangler vilje til å finne måter å bruke pengene bedre på. 




Når statsbudsjettet er så til de grader forutsigbart, blir kritikken også deretter: forutsigbar. Venstre etterlyser nøyaktig det samme i dag som vi har etterlyst ved de siste budsjettforhandlingene. Regjeringen viser ingen vilje eller evne til å ta tak i de store utfordringene de neste fire årene. Vi trenger radikal, ny politikk for moderne lavutslippssamfunn, et liberalt kunnskapssamfunn og reform for et varmere velferdssamfunn. På disse områdene går Regjeringen i beste fall med små skritt i riktig retning. 




Jeg hadde håpet at vi endelig fikk et budsjett som gav det som de fleste er enige om: et kraftfullt skatteskifte fra rød til grønn skatt. I stedet fortsetter Regjeringen den skattepolitikken de har ført i de siste fire årene. En samlet endring i miljø-, energi- og bilavgifter på 150 mill. kr er med respekt å melde overraskende svakt. Forslaget om endring av formuesbeskatningen av bolig vil jeg karakterisere som interessant, men vil forbeholde meg og Venstre litt mer tid til å sette oss inn i alle sider av den saken. For Venstre vil det uansett være en parentes på veien mot å avvikle hele formuesskatten. Det politisk interessante er imidlertid, som allerede påpekt, at Regjeringen og regjeringspartiene, som har brukt nesten hele valgkampen på å angripe partier som vil redusere og avvikle formuesskatten, i sitt første budsjett etterpå foreslår netto lettelser i den samme skatten på 760 mill. kr. 




Forslaget til statsbudsjett for 2010 innebærer et totalt fravær av målrettet politikk for å skaffe de mange nye kunnskapsbedriftene vi trenger i framtiden. Hvileskjæret i UH-sektoren videreføres i realiteten. Svaret fra Regjeringen til de mange som lurer på om de skal våge å satse for seg selv som gründere, er et rungende nei. All ledig arbeidskraft skal inn i offentlig sektor, og det finnes ikke konkrete forslag som skal gjøre det lettere å starte eller drive småbedrifter. 




Det er fortsatt tidlig i budsjettprosessen, men på vegne av Venstre kan jeg love at vi vil fremme forslag for å få en helt annen og mer målrettet satsing på å løse klimautfordringene, en helt annen satsing på utdanning, forskning, innovasjon og tilrettelegging for mange nye små, grønne kunnskapsbedrifter og ikke minst en målrettet satsing for et varmere velferdssamfunn. Det vil vi gjøre innenfor de samme økonomiske rammene som Regjeringen foreslår. Den rollen vil Venstre våge å ta fordi vi både har evnen og viljen til det. 




 La meg bare først si når det gjelder basisbevilgningene til høyere utdanning: Nå må opposisjonen slutte å snakke om «hvileskjæret». Det er rettet opp for lengst. Det er en betydelig satsing på høyere utdanning og forskning i dette budsjettet. Det er en god satsing på næringsrettet forskning i dette budsjettet, og det er en betydelig satsing på studieplasser i dette budsjettet. Den replikken blir ikke noe bedre av at den gjentas. Den er helt feilslått. 




Så til representanten Raja. Jeg synes representanten hadde fått med seg mye av hovedlinjene i budsjettet. Det dilemmaet vi har for 2010, er på hvilken måte vi nå både skal sørge for at vi har en politikk som holder igjen med hensyn til økende arbeidsløshet, og samtidig se at vi skal tilbake på 4-prosentbanen på et tidspunkt framover. Dette er et svakt ekspansivt budsjett. Det er ½ pst. budsjettimpuls. Det kan ikke karakteriseres som et ekspansivt budsjett i den forstand, og det er andre forhold, som jeg var inne på i mitt innlegg, som gjør det ytterligere mindre ekspansivt, nemlig bortfallet av betydelige inntekter fra utbytte til staten. 




Så når det gjelder framtidens utfordringer: Jeg synes det er oppfriskende å se hvor offensivt Venstre har startet denne stortingsperioden. Det er et kampvillig Venstre med mange forslag, både i går og i dag. Det synes jeg er inspirerende, for på mange områder har vi behov for en diskusjon om hvordan vi kan følge opp den offensive satsingen som er på miljø og klima i dette budsjettet. Men vi kan jo ikke hvile der, og jeg er helt sikker på at Venstre har gode forslag til hvordan vi kan komme videre på det – og også på andre områder. Det er helt riktig som representanten Raja sier: Den viktigste formuen vi har i Norge, er ikke olje og gass, det er folk. Det er kunnskapen, det er hvordan vi utvikler skole- og utdanningssystemene, slik at flest mulig kan bidra mest mulig til samfunnet. 




 Etter fire år med sultefôring av universiteter og høyskoler har Regjeringen ikke oppdaget alvoret. Den rød-grønne regjeringen innførte hvileskjæret i forrige periode, men gjør altfor lite for å rette opp effekten av dette. Konsekvensene er fortsatt magre tider for denne sektoren. 




Kunnskapsmilliarden som universitets- og høyskolesektoren har etterspurt, er nå redusert til knappe 50 mill. kr i økte basisbevilgninger og 5 milliarder kr til Forskningsfondet. Dette er for svakt. Venstre vil øke Forskningsfondet til 150 milliarder kr i 2010. Vi vil også fullfinansiere studieplasser og øke basisbevilgningene utover Regjeringens forslag. 




Så vil jeg gjerne si noe om at vi helst skulle sett at vi hadde større satsing både på utdanning, forskning, innovasjon og tilrettelegging for mange nye små og grønne kunnskapsbedrifter og ikke minst målrettet satsing for et varmere velferdssamfunn hvor fattigdomsbekjempelse blant barn hadde hovedprioritet. 




Som siste taler i denne debatten vil jeg aller sist få legge til på vegne av meg selv og Venstre – og som gjerne kanskje også reflekterer meningene i denne salen: Jeg håper at Regjeringen følger opp statsministerens ord fra i går om at Regjeringen vil være lydhør overfor gode innspill og ideer fra Stortinget. Jeg håper ikke minst det også vil gjelde for budsjettbehandlingen. Det har dessverre ikke vært tilfellet de siste fire årene; knapt en krone er blitt endret i budsjettbehandlingene vi har hatt i Stortinget. Det har vært til frustrasjon ikke bare for de mange som har møtt i Stortingets åpne budsjetthøringer, eller for oss som har vært i opposisjon, men også langt inne i regjeringspartienes egne rekker. 




Så håper jeg at spesielt i år når Stortinget har så mange nye representanter, er Regjeringen ekstra lydhør for de innspillene som kommer. 




Helt til slutt vil jeg si at fremdeles bør ordene ha betydning og gyldighet og ikke minst gjenklang i vår ryggmarg, de ordene som ble ytret av mitt partis grunnlegger, Johan Sverdrup, fra nasjonalforsamlingens talerstol i 1884: «All makt i denne sal.» 




 Statsråd Kristin Halvorsen får til slutt anledning til en sluttkommentar, begrenset til inntil 3 minutter. 




 Jeg synes at dette har vært en interessant runde, for jeg hadde forventet, og særlig etter å ha hørt noen ytringer på radioen til morgenen i dag om dette forslaget om verdsettelse av bolig i formuesskatten, at noen på høyresiden etter ryggmargsrefleks hadde brukt hele denne debatten til å prøve å spre rykter om hva det egentlig gikk ut på, som ikke var sanne, og fri seg fra det så langt som mulig. Men det har ikke skjedd. Det tror jeg vi skal være veldig glad for, fordi det er et veldig godt forslag som nå ligger her, som kan avskaffe urettferdighet, eller sørge for et langt mer rettferdig formuesskattesystem. Jeg tar den tonen som er vist i debatten på dette området, som et tegn på at Stortingets opposisjonspartier også har behov for å sette seg inn i hva forslagene faktisk går ut på. Her er det mange enkeltelementer. Men mange har gjennom mange år vært opptatt av den urimeligheten som har vært når det gjelder verdsetting av boliger. Den har eksistert lenge. Den er uforståelig for folk. Veldig mange vet ikke hvor urettferdig den faktisk kan være. Her er det et godt grep som tar tak i det. 




Når vi da ser under ett hva vi har gjort for å gjøre formuesskatten til et mye mer effektivt virkemiddel i fordelingspolitikken, er jeg ganske stolt over at vi har hevet bunnfradraget fra 151 000 kr i 2005 – det gjaldt for enkeltpersoner og for ektepar sammen – til nå 700 000 kr for enkeltpersoner og 1,4 mill. kr for ektepar. Det betyr at i 2005 var det 30 pst. av skattyterne som betalte formuesskatt. Nå er det etter dette forslaget 17 pst. som betaler formuesskatt. Det betyr at den urettferdigheten det var gjennom mange hull og rabatter som de mest formuende benyttet seg av, som vi nå har tettet igjen, har vi brukt til bunnfradrag for vanlige mennesker. Særlig ved den lettelsen vi nå har i forbindelse med gjennomføringen av dette systemet for å beregne ligningsverdi av boliger, vil veldig mange pensjonister oppdage at de ikke lenger betaler formuesskatt. Det er 520 000 enkeltpersoner som betalte formuesskatt i 2005, som nå helt slipper å betale formuesskatt. Da har vi gjort et godt grep over tid for å få den mer treffsikker i fordelingspolitikken, og jeg gleder meg til å svare på de spørsmålene som måtte komme for å belyse denne situasjonen ytterligere. 




Vi har lagt fram et budsjett som selvfølgelig ikke er en løs skisse til hvordan vi mener det skal gå i Norge videre. Det er vårt forslag til statsbudsjett for 2010. Men nå ligger det i Stortinget, så nå er det opp til Stortinget å diskutere på hvilket grunnlag man skal behandle dette budsjettet. Vi mener det er et godt utgangspunkt og en offensiv politikk for 2010. 




 Presidenten vil foreslå at finansministerens redegjørelse om Regjeringens forslag til statsbudsjett og nasjonalbudsjett for 2010 blir lagt ut for behandling i et senere møte. 




– Det anses vedtatt. 





                    
                    
                    

