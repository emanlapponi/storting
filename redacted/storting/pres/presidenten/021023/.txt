 Representanten Steinar Bastesen vil fremsette
et privat forslag.

 Det er et forslag fra meg om at ingen endringsforslag
i dagens fiskerilover realitetsbehandles før Stortinget
har fått seg forelagt en evalueringsmelding om virkningene
av de betydelige lovendringer som ble gjennomført i forrige
stortingsperiode.

 Representanten Odd Roger Enoksen
vil fremsette et privat forslag.

 På vegne av Inger Enger og meg selv
vil jeg fremsette forslag om minstekrav til magasinfylling
i vannkraftverk.

 Forslagene vil bli behandlet på reglementsmessig
måte.





                    
                    
                    

 Stortinget mottok mandag meddelelse fra
Statsministerens kontor om at følgende regjeringsmedlemmer
vil møte til muntlig spørretime:

statsråd Valgerd Svarstad
Haugland

statsråd Lars Sponheim

statsråd Ingjerd Schou

De annonserte regjeringsmedlemmer er til stede,
og vi er klare til å starte den muntlige spørretimen.

De representanter som i tillegg til de forhåndspåmeldte ønsker å stille
hovedspørsmål, bes om å reise seg. –

Vi starter da med første
hovedspørsmål, fra representanten Øystein Hedstrøm.

 Jeg har et spørsmål til vår ærede
landbruksminister. På et 25-årsjubileum på Kalnes jordbruksskole
kom statsråden med meget oppsiktsvekkende uttalelser om
norsk landbruk. Han sa at bønder er «blitt politiske
vesener» som «har gjerdet seg inne».
Og videre: Hele samvirketankegangen er Taliban.

Dette er meget oppsiktsvekkende uttalelser
mot norsk landbrukspolitikk og den norske bondestand.
Hva har så statsråden gjort for å endre
samvirket i trepartiregjeringens regjeringstid? Jo da, samvirket
har ennå sine reguleringsprivilegier
og er unntatt fra konkurranselovgivningen, slik at Kari
og Ola må betale mer for norske matvarer. Når
statsråden sier at samvirket er Taliban, betyr ikke
det – når han ikke har gjort noe for å endre
på dette som betyr noe i praksis – at den politikken
han står for, er en Taliban-politikk?

 Det var voldsomt. Jeg kan bekrefte at det er
25 år siden jeg gikk ut fra Kalnes jordbruksskole, og i
den sammenheng, hvor jeg møtte mine tidligere
medelever, reflekterte jeg litt rundt en del av de beskyldninger
og utsagn som er blitt tillagt meg som politiker opp gjennom årene.
Det var det da en avis som hadde slått opp. Jeg
tror ikke vi skal legge så stor vekt på dette, bare
saklig si at i den situasjon vi har hatt i norsk landbruk
over tid, hvor det på enkelte områder
har vært en ren monopolsituasjon, hvor Stortinget har bedt
om at det skal bli konkurranse, flere aktører, arbeider
Regjeringen med dette og med å få det til. Det
ser vi eksempler på nå om
dagen, f.eks. innenfor melkesektoren, hvor det
arbeides med å få til en fornuftig og god konkurranse – ikke
fordi en ønsker å gjøre Tine
dårligere, men konkurranse
gjør faktisk at f.eks. melkesektoren og den store tidligere
monopolaktør Tine blir bedre. Slik bidrar vi til en oppmyking
på mange områder innenfor
landbruket, noe som bidrar til at bøndene får
større frihet til å være selvstendig
næringsdrivende, uten at vi slår ut barnet med
badevannet, slik det også er en del som fremmer
forslag om når det gjelder landbrukspolitikken. For vi
trenger en sterk politisk ramme rundt landbrukspolitikken i Norge
skal vi ha en mulighet til å ta vare på et
landbruk så langt mot nord og med så små garder
spredt over et enormt areal som det vi har i Norge.

 Jeg vil sitere hva statsråden har
sagt til Sarpsborg Arbeiderblad, altså lokalavisen: Landbruket «har
vært helt Taliban i sin innpoding av samvirke».
Og videre: «Når bønder vil ha gjort noe,
så roper de på staten». Videre sier
han at det må «skje noe med melkebøndene
her i landet», underforstått at hver melkebonde
i gjennomsnitt får 350 000 kr i året
i subsidier.

Jeg er enig med statsråden i at det
må skje en kraftig strukturendring
i norsk landbruk, slik at gjenværende bønder kan
bli robuste, og kan møte virkelighetens verden
inn i fremtiden. Men når statsråden sier
at norsk landbruk er Taliban, må han ikke da
foreslå radikale endringer i landbrukspolitikken for å komme
vekk fra den Taliban-politikk han vitterlig representerer?

 Det var slik – og den gleden delte
jeg med mine medelever – at det man lærte
om marked i norsk landbruk for 25 år siden, og det gjaldt også for
meg gjennom fem års landbruksøkonomistudier, var
veldig avgrenset. Det var ett land, ett merke og ett marked. Så det
man trengte å vite om marked, var telefonnummeret
til de store samvirkeorganisasjonene. Utover det skulle man lære
produksjonsteori. Det har nok vært en god politikk i en
oppbyggingsperiode, hvor vi trengte standardmerker og en rasjonell
produksjon over hele landet, men den
tid er forbi. Landbrukets produkter møter nå modne
markeder, markeder som krever differensierte produkter, og det gjør
at vi må endre en del på markedsregimene.
Det arbeider vi med. Stortinget har selv bedt om at det skal bli
konkurranse i meierisektoren. Det
arbeider vi med. Det ser vi senest oppslag om i dag.

Alle vet at det å reetablere
konkurranse i et marked hvor det har
vært monopol, er en meget vanskelig
jobb, men det arbeider vi med å få til. Likeens
prøver vi å legge til rette for at bønder
skal kunne samarbeide mer og på ulike måter klare å bygge
opp et mer differensiert landbruk på tilbudssiden. Melke-sektoren
er det området som står overfor de største
forandringene framover.

 Vi går videre til neste
hovedspørsmål.

 Jeg vil stille et spørsmål
til sosialministeren.

Regjeringen sier den vil bekjempe
fattigdom ved å målrette sin politikk mot dem
som virkelig trenger det. I Dagbladet i går kunne vi lese
om familien Bekkum, som har et svært funksjonshemmet barn.
I likhet med mange andre funksjonshemmede rammes denne
familien hardt av at Regjeringen nå ønsker å innføre
sterke begrensninger i muligheten til å trekke fra store
sykdomsutgifter på skatten. Familien Bekkum sparer årlig
samfunnet for store kostnader fordi de ikke vil sende fire år
gamle Anders på institusjon.

Regjeringen sier altså at
de vil målrette sine tiltak bedre.
Jeg må da få spørre sosialministeren:
Hva er målet med tiltak som kan gjøre familien
Bekkum til gjeldsslaver?

 Regjeringen har foretatt en klar prioritering:
de fattigste først, og så vidt jeg kan se, er
det også bred oppslutning om de tiltak for å løfte
de fattige Regjeringen har foreslått i fattigdomsplanen.

Det er et viktig arbeid og en viktig innsats
familien Bekkum gjør. Det er også slik
at personer med særlig alvorlig eller langvarig
sykdom, som har en skattebelastning som kan virke uforholdsmessig
tyngende, fortsatt kan søke om å få skatten
nedsatt eller ettergitt av billighetsgrunner. Det kan også søkes
om utbedringslån fra kommunen eller Husbanken
til ombygging av bolig.

Det er også slik at Kommunal-
og regionaldepartementet neste høst legger frem en stortingsmelding
som drøfter boligpolitikken, hvor særlig problemstillinger som
det representanten Hanssen påpeker, vil bli drøftet. Regjeringen
vil særlig følge med i utviklingen innenfor dette
området, og også vurdere eventuelle
virkninger og omlegginger av systemet.

 Jeg synes at sosialministeren må svare
på det spørsmålet hun får. Målretting må jo bety
at Regjeringen har en svært bevisst politikk når
de utformer ulike ordninger for ulike grupper. Derfor må det være
gjennomtenkt når Regjeringen fremmer et forslag som bl.a.
rammer familien Bekkum så hardt som det gjør.
Det må ligge en bevisst tenkning og strategi bak det.

Den nye tak 2-ordningen hjelper ikke
familien Bekkum, og tiltakene i fattigdomsplanen hjelper ikke
familien Bekkum. Det eneste de får som følge av
Regjeringens forslag til statsbudsjett, er betydelige nye kostnader.

Det kan godt være at det
er det Regjeringen ønsker å gjøre,
men sosialministeren må jo ha en begrunnelse for hvorfor
familien Bekkum skal få alle disse nye kostnadene.
Vi snakker om nye kostnader på 420 000 kr.

 Jeg har påpekt hvilke ordninger og
muligheter som familien Bekkum har, og gjentar ikke dem.

Regjeringen har foretatt en klar prioritering,
og det er at det er de fattigste først. Så vidt
jeg kan se, er det faktisk en bred oppslutning om det.

Vi ønsker selvfølgelig
fortsatt å ha brede ordninger, men vi ønsker også å gå mer
inn på en målretting og på individuelle
løsninger og skreddersøm. Istedenfor å ha
de brede ordninger når det gjelder egenandeler – som
representanten påpekte – har vi prioritert tiltak
for storforbrukerne av helsetjenester, kronikere og funksjonshemmede,
som vi vet har store utgifter til sykdom og slik sett gjennom det også får
dekning for de utgiftene som ikke dekkes under det gjeldende
egenandelstaket.

 Det blir oppfølgingsspørsmål – Øystein Djupedal.

 Det er interessant å høre
sosialministeren si at det er de som har det vanskelig, som skal
betale for de aller fattigste, for det er jo det som er realiteten.

Mange som i dag er i stand til enten å passe eller
pleie sine egne, eller som selv har alvorlig
sykdom, har et særfradrag på skatten for store
sykdomsutgifter som de nå skal fratas. Så kan
det sies, som sosialministeren sa, at dette kan man søke
spesielt om. Man skal altså lage nye byråkratiske
ordninger til erstatning for gode sosiale ordninger. Dette
er bare ett av mange svært usosiale forslag i Regjeringens
budsjett.

Det er ganske forstemmende å høre
at det sies direkte at disse som faktisk er i stand til å pleie
og passe sine egne, familien Bekkum inkludert, nå altså skal
få en ekstrabelastning, en belastning som samfunnet må ta
igjen på annet hold. Det betyr at disse pleie- og hjelptrengende menneskene
sannsynligvis vil havne på institusjon istedenfor å være
hjemme hos sin egen familie og få pleie av den.

Mener virkelig sosialministeren at
dette er god sosialpolitikk? Ser ikke sosialministeren
det dypt usosiale i det forslaget Regjeringen nå legger
fram?

 Jeg gjentar at Regjeringen har prioritert.
Vi har prioritert de fattigste først. Vi har ønsket å målrette
tjenestene og ikke nødvendigvis ha alle de
brede ordningene. Jeg vil bare nevne at de 800 000 som
i dag får utstedt frikort, umulig kan være
fattige alle sammen. Valget er enkelt: Skal vi gi litt
til alle, eller skal vi gi mer til dem som trenger det
mest? Regjeringen har valgt det siste. Familien Bekkum gjør
et viktig arbeid. Jeg har pekt på ordninger som gjør
det mulig for dem å fortsette sitt arbeid, og Regjeringen
vil være opptatt av å følge
utviklingen innenfor dette området.

 Britt Hildeng – til oppfølgingsspørsmål.

 Det synes som om statsråden synes
det er rimelig å sende en regning på 75 mill. kr
til syke mennesker. Men samtidig med at Regjeringen skjerper
skatten for de sykeste, gir de skattelette på 100 mill. kr
til dem som får private helseforsikringer av sin arbeidsgiver.
Som statsråden vet, får man bare helseforsikring
dersom man er ganske frisk. Hvordan kan statsråden
forsvare å bruke skattesystemet på en
slik måte at man på den ene siden tar
75 mill. kr fra de sykeste og samtidig
gir 100 mill. kr til dem som er friske? Er dette
et uttrykk for Regjeringens sosiale profil, og er dette et uttrykk
for å gi til de fattigste?

 Å heve innslagspunktet for toppskatt
for vanlige inntekter kan umulig være å gi mest
til de rike. Regjeringen har foretatt en klar prioritering. Det
er de fattigste først, og det kan umulig være slik
at alle som i dag får utstedt frikort – jeg
gjentar det – er fattige. Valget for oss har vært
enkelt når vi også skal være
villig til å prioritere, til å målrette
og til å tenke på de enkelte som har det aller
vanskeligst, hvor viktigheten er å skjerme dem som har
de største utgiftene. Det vet vi gjelder en del
kronikere og funksjonshemmede, og vi vil nettopp sørge
for at det er de som får et nytt tak 2.

 Harald T. Nesvik – til oppfølgingsspørsmål.

 Statsråden sier at hun vil målrette
tiltakene slik at de fattigste skal komme først. Problemet
er bare at en del av de tiltakene som Regjeringen har
lagt opp til når det gjelder egenandeler, rammer nettopp også dem
som er fattige. Ved å heve egenandelstaket fra
1 350 kr til 1 850 kr treffer
man akkurat den gruppen som virkelig har minst fra før,
midt i ansiktet. Når Regjeringen snakker om at de vil målrette
tiltakene, tror jeg man heller kan være så ærlig å si
at her vil vi spare penger. Å «målrette tiltakene» er
en annen måte å si det på,
at færre skal få tilgang til ordningene, vi skal
spare penger, og det er betydelige beløp Regjeringen har
lagt opp til her.

I denne sammenhengen vil jeg spørre
statsråden: Kan vi også forvente at
denne regjeringen nå kommer til å målrette
tiltak som kontantstøtte? Kommer den til å målrette
tiltak som barnetrygd? Er det virkelig det vi skal få se
fra denne regjeringen, hvis det skal henge på greip det som
statsråden snakker om?

 De fattigste først – det
er den klare prioriteringen. Budsjettet er stramt, og det er stramt
for å legge til rette for å skape og bevare arbeidsplasser.
Arbeid er også det viktigste
tiltaket for å skape en sosial profil.
Det er det viktigste tiltaket for å hjelpe fattige
ut av fattigdom. Vi ser at de brede velferdsordningene er viktige
for å forebygge fattigdom, men de er nødvendigvis ikke
de viktigste for å hjelpe folk ut av
fattigdom.

 Vi går videre til neste
hovedspørsmål – Sigbjørn Molvik.

 Jeg har et spørsmål til sosialministeren.

Dagbladet i går hadde ikke bare
oppslag om Anders Bekkum, som har vært omtalt, men også et
annet oppslag: «De rike håver inn», «Velter
seg i skattefritt utbytte». Disse to oppslagene viser med
all mulig tydelighet et bilde av et Forskjells-Norge.

Sosialministeren har siden Regjeringa tiltrådte,
hatt en høy profil når det gjelder å bekjempe
fattigdom, og har nettopp lagt fram St.meld. nr. 6 for
2002-2003, Tiltaksplan mot fattigdom. Etter å ha
lest denne stortingsmeldinga er det ikke mulig å finne
spor av at Regjeringa er opptatt av utjevning av økonomiske
og sosiale forskjeller i landet vårt. Jeg vil derfor spørre
statsråden: Ønsker Regjeringa å utjevne de økonomiske
og sosiale forskjellene i Norge?

 Arbeid er den viktigste veien
ut av fattigdom, og Regjeringen satser først og fremst
på tiltak for å hjelpe flere til å komme
i arbeid. De største forskjellene i Norge
går mellom dem som er i arbeid, og dem som ikke
har arbeid. Å hjelpe flere til å klare seg selv nettopp
gjennom det å ha eget arbeid er den sikreste måten å redusere
forskjellene på.

Det er viktig med de brede velferdsordningene.
Det er viktig med en fortsatt utjevning, men til tross for at vi
har hatt utjevning gjennom mange tiår, er det fortsatt
slik at vi har fattige i dette landet. Da må vi klare å gjøre
begge deler, både å målrette
og å prioritere, men samtidig også ha
utjevning for øye.

 Jeg takker for svaret, men jeg oppfattet ikke
at stasråden svarte på det jeg spurte om.

Når bildet viser at mange av de rikeste
blir enda rikere, og mange av dem som er fattige, nå får
innstramninger som gjelder både sykdom og arbeid,
er denne utviklinga på feil spor. Det er ikke
riktig som statsråden sier, at vi har hatt utjevning gjennom
mange år. Utviklinga har gått den andre
veien. Tror statsråden at en slik langsiktig, systematisk
og målrettet innsats som Regjeringa legger opp til, vil
lykkes bare ved å omfordele mellom
dem som har det trangt, uten å bremse dem som raser fra
på toppen?

 Jeg tror at det viktige er å fokusere
på å prioritere dem som trenger det aller mest,
i tillegg til at vi fortsatt skal fokusere på utjevning.
De brede, gode løsningene er viktige, men vi
ser allikevel at noen faller utenfor. Det krever prioritering.
Det krever individuelle løsninger. Det krever skreddersøm.
Fokusering på en skatteprofil i forhold til de rikeste
har vi hatt, og det skal vi fortsatt ha, men det har altså ikke
hjulpet slik at vi i dag ikke har fattige.

 Det blir oppfølgingsspørsmål – Magnhild
Meltveit Kleppa.

 Ut frå dei to spørsmåla
som har vore stilte no, er det nærast umogleg å sjå at
Regjeringa både er oppteken av å nedkjempa
fattigdom og av å utjamna forskjellar.

Når det gjeld dei fattigaste og den
planen som er lagd fram, viser andre delar av budsjettet
heilt tydeleg at det er dei som fell utanfor arbeidslivet,
dei som må gå på arbeidsløysetrygd,
dei som må gå på uføretrygd,
og dei som har store kostnader i samband med medisinbruk og òg
andre sjukdomsutgifter, som må betala dette sjølve. Det
at statsråden nett viste til den familien som var nemnd,
til ordningar som er tome, fortel jo at ho i staden er oppteken
av faktisk å bidra til fleire fattige. (Presidenten klubbar.)
Når skatteletten til overmål er større
enn handlingsplanen for fattige ...

 Regjeringen prioriterer de fattigste først.
Jeg gjentar det. Når representanten Meltveit
Kleppa sier at vi rammer de arbeidsledige, har jeg lyst
til å si at det de arbeidsledige først og fremst
trenger, er arbeid. Hun peker på at vi har et tiltak som
gjør at vi på en måte kan fremstå som
at vi tar med den ene hånden og gir med den andre. Det
viktige er at vi har aktive tiltak, ikke passive tiltak,
at vi har målrettede tiltak og ikke bare
de brede tiltak, at vi har tiltak som fanger opp den enkelte, og
at vi ikke har passive stønader lengst mulig. Vi
styrker oppfølgingen av arbeidsledige med 220 nye årsverk
i Aetat. Samtidig stiller vi krav til de arbeidsledige. Vi evaluerer
arbeidsmarkedstiltakene, og der viser det seg at tiden er den mest
kritiske faktor for dem som er arbeidsledige. Blir man gående
arbeidsledig for lenge, er det større sjanse for at man
blir værende i den fella. Jo lenger man går ledig,
jo vanskeligere er det å komme i jobb. Dette handler om
målretting og prioritering, og om å hjelpe folk
ut av fattigdom.

 Kristin Halvorsen – til
oppfølgingsspørsmål.

 Jeg vil gjerne stille et oppfølgingsspørsmål
til kulturminister Svarstad Haugland, som også er
leder i Kristelig Folkeparti.

Det er jo feil det som sosialministeren sier,
at slagordet for denne regjeringen er «de fattigste først».
Det første Regjeringen gjorde i budsjettet i
fjor, var jo å fjerne denne skatten på utbytte
som nå virkelig har gitt dem som har mest, mye i lommene.
Så slagordet til Regjeringen er jo «de rikeste
først». Det som må være
det korrekte slagordet for dette budsjettet, er at det skal lages
flere fattige før man går løs på fordelingen.
For det er det som skjer når det gjelder dem på attføring,
når det gjelder egenandeler, og når det gjelder
den omfordelingsprofilen som Regjeringen har lagt opp til, hvor
man tar fra dem som har lite fra før, slik at
de skal bli virkelig fattige før de endelig
blir verdig nok trengende for denne regjeringen til å heises
opp. Er dette Kristelig Folkepartis fordelingspolitikk?

 No er det eingong slik at ein skal vera
forsiktig med å blanda seg inn i andre statsrådars
fagområde. Det burde òg representanten Halvorsen
ha respekt for.

Når så er sagt, er det ein
ting vi òg har bruk for her i dette landet. Det er at vi
har investorar som kan investera i norsk næringsliv, som
kan skapa trygge arbeidsplassar. Då er det viktig både å leggja
til rette for eit aktivt næringsliv og at vi faktisk har
folk her i landet som kan investera i norsk næringsliv.
I dag går investeringane faktisk ned. For det andre: Det
dei fattige treng mest, er arbeidsgivarar som kan skapa trygge arbeidsplassar.

Det å teikna eit bilete
av heilskapen i dette budsjettet som at det er ein kamp mot dei
fattige, er rett og slett å snu heile saka på hovudet.
Vi prioriterer dei fattigaste fyrst. Ein av dei måtane
vi kan prioritera dei fyrst på, er òg å leggja
til rette for eit næringsliv som er trygt, og som òg
kan skapa arbeidsplassar. Desse tinga må ein sjå i samanheng.
Eg vil òg minna om den utjamningsmeldinga som Bondevik
I-regjeringa la fram. Den inneheldt ikkje noko
forslag om å ta frå dei rikaste. Men det er viktig å lyfta
opp dei som har det verst. Det er faktisk det vi gjer.

 Vi går til neste hovedspørsmål.

 Det lokale kulturlivet har mye å si
for barn og unges oppvekstmiljø. Teater, musikk og dans
beriker livet i lokalsamfunnet, det enkelte barn og de unge. I denne
sammenheng har kulturskolene betydd mye og frambrakt mange talenter
innen ulike genre som i dag faktisk er ledende utøvere
innenfor sine felt.

Samtidig vet vi at mange står på venteliste
for å komme med, og det rapporteres at kommunene føler
seg tvunget til å redusere tilbudene. Tilbud som skulle
nå mange, blir på en måte bare
et eksklusivt tilbud. Ofte er det et tett samarbeid mellom
kulturskolene og det øvrige kulturlivet i kommunen, som
korps og kor. Nå vet jeg at kulturskolene ikke
er under kulturministerens ansvarsområde
direkte. Det vet jeg. Men det påvirker i høyeste grad
det politikkområdet som statsråden har ansvaret
for. (Presidenten klubber.) Spørsmålet mitt blir:
Bekymrer det statsråden at det lokale kulturlivet på denne
måten (presidenten klubber igjen) tappes for ressurser
og kompetanse, og er det i tråd med Regjeringens politikk å gjøre
kulturskolene til noe eksklusivt noe?

 Taletiden skal holdes av samtlige.

 Det er heilt rett som representanten seier,
at når det gjeld kulturskulane, er ikkje det
mitt ansvarsområde, som heller ikkje det førre
spørsmålet var det.

Det er viktig at vi har eit rikt kulturliv.
Og sjølvsagt er det òg rett at kulturskulane er
ein viktig faktor i det. Men å påstå at
kulturskulen berre blir eit eksklusivt tilbod, er, for å seia
det mildt, ganske sprøtt.

Vi veit at i mange kommunar er det mange som
står på venteliste, og at dei gjerne kunne ha
hatt betre tilbod. Eg er glad for at kulturskulane er lovfesta,
og eg håpar òg at kommunane skal prioritera dei.
No veit vi òg at i det budsjettet som vi har lagt fram,
vart dessverre dei frie midlane til kommunane noko
innskrenka på grunn av vedtak som er fatta her i denne
salen, slik at dei ikkje har så mykje frie midlar
som vi kunne ha ynskt oss, og dermed vil det kanskje gå ut
over kulturskulane. Eg håpar at dei skal klara å skjerma
dei, og løyvingane til kulturskulane er altså ikkje
ramma av nedskjeringar.

Det eg òg gjerne vil nemna når
det gjeld kulturbudsjettet elles, er at ei av dei prioriterte oppgåvene
frå mi side m.a. har vore å støtta
dei ulike musea vi har rundt omkring i heile Noreg. Det er òg
ein del av det samla kulturtilbodet som kommunane skal gi både
til barn og unge. Det har frå mi side vore
prioritert, slik at kulturlivet framleis skal blomstra og veksa
rundt omkring i kommunane våre.

 Jeg takker for svaret.

Jeg har lyst til å stanse litt ved
dette med det eksklusive, at det blir bare for noen. Det
handler faktisk om at kommunene rundt omkring ikke har
anledning til å delta med større midler, fordi
kommunekassene rundt omkring er bunnskrapte. I Austevoll kommune
i Hordaland ligger det faktisk forslag om å kutte hele
kulturskolen for å komme i balanse
med budsjettet. Ordføreren sa til meg at vi har så store
utfordringer i skolen og eldreomsorgen at det faktisk er kulturskolen
dette kommer til å gå ut over. Hvordan tenker
kulturministeren å møte den negative
utviklingen som veldig mange aktører sier rammer
kulturskolene?

 Vi er vel òg etter måten
vande med at når rådmenn i fyrste omgang kjem
ut med sine forslag til budsjett, er det ein
del forslag som heldigvis blir nedstemde i kulturstyra, heradsstyra
og bystyra rundt omkring, og eg håpar at våre
lokalpolitikarar skal vera vakne for kulturskulen
sin verdi. Men det eg er nøydd til å leggja
til, er at dessverre blir dei frie rammene for
kommunane innskrenka i forhold til det som var Regjeringa sin intensjon
i kommuneøkonomiproposisjonen. Eg skal ikkje
gjenta kvifor det har skjedd, men vi veit at det er eit stramt budsjett.
Når ein då frå Stortinget si side
legg fleire oppgåver på kommunane, blir dermed òg
rammene for våre lokalpolitikarar til å prioritera
innanfor mindre. Det er eg lei meg for, men
det er faktisk noko som Skjælaaen har like
stort ansvar for – og kanskje vel så stort – som
Regjeringa.

 Det blir oppfølgingsspørsmål – Trond Giske.

 Det budsjettet som kulturminister Svarstad
Haugland har lagt fram, innebærer egentlig et vendepunkt
i kulturpolitikken. For første gang står
det på første side i kulturbudsjettet
at dette budsjettet innebærer «i praksis
et lavere aktivitetsnivå ved de fleste kulturinstitusjonene».
Så fra å ha en situasjon hvor kulturminister etter
kulturminister har prøvd å bygge ut kulturlivet
i Norge, har vi for første gang et budsjett som
fører til «et lavere aktivitetsnivå ved
de fleste kulturinstitusjonene». Men ikke nok
med det, det er jo kommunebudsjettene rundt omkring i landet som
i hovedsak kommer til å ramme kulturlivet. De frie rammene
innskrenkes, ikke på grunn av barnehagereformen,
men på grunn av at den totale kommuneøkonomien
er så stram som det Regjeringen legger opp til – sannsynligvis
i samarbeid med Fremskrittspartiet.

Vi fikk til en endring av tippenøkkelen,
som gir et løft, men samtidig kutter Regjeringen i frifondsbevilgninger,
i kulturbygg og i utvikling av kulturskoler. Mitt spørsmål
er: Ser ikke kulturministeren at de stramme kommunerammene
rammer kulturlivet, rammer det frivillige Norge?

 Eg trur representanten er klar over at rammene
for budsjettet er stramme m.a. fordi Stortinget hadde vedteke budsjettaukingar
på over 10 milliardar kr før
vi kunne begynna å prioritera.

Og Arbeidarpartiet har faktisk vore
med og stemt for om lag ni av dei milliardane. Dei har vore
med og lagt ei føring i forhold til budsjettarbeidet som
gjer at vi ikkje kan prioritera kulturen så høgt
som vi hadde ynskt.

Eg trur at ein av forskjellane på dette
budsjettet og dei tidlegare er at eg faktisk har vore ærleg.
Før har òg kulturbudsjetta hatt kutt, men det
har ikkje stått i budsjett-teksten. Ein finn
faktisk slike kulturbudsjett dersom
ein går tilbake i tid.

Det som det har vore viktig for meg å prioritera,
er m.a. distriktsmusea, òg å vera med
og leggja til rette for framleis å ha eit levande kulturliv
og ikkje kutta på institusjonane, slik at dei
skal kunna halda fram med den aktiviteten dei har i dag.

Så håpar eg at vi får
betre tider i åra som kjem, og at kulturen òg
får glede av det.

 Vi går videre til neste
hovedspørsmål.

 Spørsmålet går til
sosialministeren.

Regjeringens tiltaksplan mot fattigdom hjelper ikke dem
som har minst. Det har kommet tydelig fram i denne spørretimen.
Og går en inn i Regjeringens budsjett, presenteres en politikk
der de som er fattige, de som har minst, skal betale de skattelettelser
som de som har mer, får. Dette øker forskjellene
i samfunnet. Eksemplene kan være det å fjerne
ordningen med blåreseptmedisin – altså det å øke
egenandelen – for eldre og uføre. Alle
fattige, så vel som rike, får en historisk påplussing
på egenandelen på medisiner generelt, og i tillegg
innføres en skatt på tidsbegrenset uføretrygd.
Dessuten ser en en rekke kuttforslag som gjør
at situasjonen blir forverret for mange. Da må jeg spørre:
Robin Hood tok fra de rike og gav til de fattige.
Hvorfor gjør Regjeringen det motsatte, dvs. rammer de fattige?

 Av innlegget til representanten Kristoffersen
kan jeg forstå det slik at han ønsker at
man skal smøre tynt ut til alle framfor å målrette
til dem som virkelig trenger det aller mest.

Vi har foretatt en klar prioritering: de fattigste
først – jeg gjentar det – og jeg ser også at
det er til dels oppslutning om tiltakene. Vi ønsker
at flere skal komme i arbeid, det er målrettet, og at de
kommer raskere i arbeid, og vi har på dette området
fremmet flere tiltak, bl.a. øremerkede plasser for arbeidsmarkedstiltak
for langtidsmottakere av sosialhjelp og unge under 25 år.
Når det gjelder dagpenger, har jeg vært inne
på det i et tidligere spørsmål. Det viktigste
er å sørge for at langtidsledige kommer i jobb.

Representanten Kristoffersen nevner ordningen
når det gjelder skatt i forhold til uføre. Jeg
vil si at ordningen vi har i dag, er dårlig. Mange uføre
stenges ute fra arbeidslivet eller
stenges inne i en liten jobb av systemet, og uføre
som vil arbeide utover 20 pst. stilling, opplever faktisk å tape
på det. Jeg trodde også at det var en
bred oppslutning om at arbeid skal lønne seg. Og nettopp
det er for uføre en stønadsfelle som Regjeringen ønsker å fjerne.

 Jeg hører snakk om målretting,
og jeg hørte representanten Britt Hildeng i et tidligere
spørsmål gi eksempel på at
en innfører en skatteskjerpelse på 75 mill. kr
til for de sykeste og gir 100 mill. kr i skattelette til
dem som får privat forsikring. Dette er en målretting
som er helt tydelig. Spørsmålet blir da: Hvordan
kan statsråden i dag forsvare et skattesystem som på en
slik måte rammer de svakeste og gir til en gruppe som antakeligvis
har nok fra før?

Et annet forslag som har oppbrakt mange, er:
Regjeringen fjernet muligheten til å ha en ekstrainntekt
for de uføretrygdede på inntil 1G, altså ca.
54 000 kr, som for de aller fleste vil være
et godt supplement for å få et
verdig liv. Vi vet fra undersøkelser at nettopp
uføretrygdede er de som har den svakeste økonomien
i samfunnet. Dette synes vi også er en merkelig
målretting, som vi reagerer kraftig på. Hvorfor
gjør Regjeringen dette? Jeg minner også om
mitt første spørsmål.

 Det var flere spørsmål. Jeg velger å starte
med det siste.

Det er viktig – og jeg trodde også det
var stor enighet om det – at arbeidslinjen skal gjelde,
at også uføre skal kunne arbeide så mye
de vil, og at det faktisk skal lønne seg å jobbe.
Uføretrygden kompenserer for en tapt arbeidsevne og skal
sikre inntekt gjennom trygd først og arbeidsinntekt på toppen.
Da vil det ikke lønne seg å arbeide.
Vi er nødt til å snu den negative utviklingen
hvor stadig flere faller ut av arbeidslivet
og blir varig stønadsmottakere, men de som ikke
har utsikt til arbeidsevne, skal selvfølgelig ha trygghet
for uførestønad.

Regjeringen har i tråd med Sandman-utvalgets
innstilling foreslått nye regler nettopp for
en kombinasjon av arbeid og trygd som sikrer at det vil lønne
seg også for uføretrygdede å arbeide
mer. Det er nødvendig. Vi mener at dagens regler
er for dårlige.

 Det blir oppfølgingsspørsmål – Gunn Olsen.

 Statsråden har nå ved flere
anledninger gjentatt «de fattigste først».
Men det blir ikke mer riktig av den grunn. De fattigste
blir rammet først av det budsjettforslaget som nå foreligger.

Det er flott å satse 325 mill. kr
på en fattigdomsplan, men det hjelper ikke når
man bit for bit river det fra hverandre gjennom
de forslagene som nå ligger til budsjett – mange
fattigdomsdrivende forslag. Sosialministeren sier, det er vi enig
med henne i, at arbeid er et av de viktigste tiltakene
for å bekjempe fattigdom. Hvordan kan sosialministeren
da forsvare de angrepene på dagpengeordningen, stønadsperioden,
feriepengetillegget, ventedagene og kvalifikasjonskravene for å komme
inn på arbeidsmarkedet som ligger i budsjettet?

 Det kan vi forsvare fordi det viktigste
arbeidsledige trenger, er arbeid. Det arbeidsledige trenger, er
aktive tiltak – ikke passive. Regjeringen styrker
nettopp Aetat fordi man skal jobbe på en annen
måte. Vi styrker dem med 220 nye stillinger, og vi har
samtidig stilt krav til de arbeidsledige om at man faktisk må være
arbeidssøker. Tiden er viktig. Det å gå passivt
på dagpenger i tre år – vi har erfart
at man kan gjøre det uten å være
i kontakt med Aetat – er en mye sikrere felle for faktisk å forbli
arbeidsledig. Da er det viktig å snu det ved å si:
Kortere tid, mer aktivitet, flere tiltak og et mye større
engasjement både fra den arbeidssøkende og fra
de myndighetene som skal hjelpe, for nettopp å gi den
arbeidsledige det han trenger aller mest, nemlig arbeid.

 Vi går til neste hovedspørsmål.

 Mitt spørsmål går
til den ærede sosialministeren.

Rikets tilstand i TV 2 avslørte
nylig med all tydelighet de motkrefter som finnes i Helse- og sosialdepartementet mot å gi
livreddende behandling til unge narkomane. Subutex
er et medikament mot opiater som har vært godkjent markedsført
i Norge siden 1999 for behandling av personer helt ned
mot 15 år. Departementet har imidlertid laget
en såkalt rekvireringsregel som ikke tillater
allmennleger å foreskrive preparatet Subutex uten at pasienten
er med i et såkalt legemiddelassistert tiltak. Unge under
25 år er etter regelverket
utelukket fra slik behandling. Rekvireringsregelen har etter
mitt skjønn ingen medisinsk begrunnelse, og jeg kjenner
heller ikke til noe vestlig land som har tilsvarende begrensninger
når det gjelder bruk av Subutex for behandling av narkomane.

Jeg går ut fra at rekvireringsregelen
er hjemlet i en lov og ber sosialministeren fortelle meg hvilken
lov denne regelen er hjemlet i.

 Først av alt har jeg lyst til å si
at Regjeringen er opptatt av alle virkemidler som kan redde
liv. Vi er opptatt av å ha en kjede av tiltak som henger
sammen, og som gjør at vi kan gi dem som har behov for
det, hjelp. Virker det, så tar vi det i bruk.

Her og nå kan jeg ikke opplyse
om hvilket lovgrunnlag regelen har. Det jeg kan si, er at Regjeringen
for en stund siden har tatt fatt i dagens regler, som ble vedtatt av
Stoltenberg-regjeringen, nettopp fordi vi ønsket å gjennomgå dem,
evaluere dem, for eventuelt å utvide
kriteriene slik at flere kan få tilbud.

Representanten Alvheim peker på 25-årsgrensen
som ligger i dagens regler. Jeg har lyst til å si at det
faktisk også er gitt mulighet for en rekke unntak.
Jeg ser at det er over 20 i det såkalte MARIO-systemet
her i Oslo-området som er under 25 år.
Men som sagt: Dette har vi tatt tak i, og vi er opptatt av å ta
i bruk de virkemidlene som kan redde liv og gi verdighet tilbake
til den enkelte, som da kan bli i stand til å håndtere
livet sitt på en bedre måte enn det
man gjør ved å være heroinmisbruker.

 Jeg takker statsråden for svaret,
som jeg på ingen måte kan si meg fornøyd
med.

Rekvireringsregelen, i tillegg til en rekke
rundskriv fra Helsedepartementet og Sosialdepartementet, har gitt som
resultat at ingen allmennleger/fastleger tør foreskrive
medikamentet Subutex til unge narkomane av frykt for å miste
sin legelisens. En fjerning av rekvireringsregelen vil likestille
de narkomane pasientene med de øvrige pasientgrupper, og
fastlegen vil kunne skrive ut Subutex og administrere
behandlingen slik de gjør i alle andre sammenhenger.

Mitt oppfølgingsspørsmål
til statsråden blir: Vil sosialministeren sammen
med helseministeren vurdere å fjerne rekvireringsregelen
for å redde flest mulig unge narkomanes liv?

 Det er helt riktig som representanten sier,
det er Helsedepartementet som har ansvaret for legemiddelassistert
rehabilitering, men det er jeg som har det koordinerende og overordnede
ansvaret. Vi kommer til å gjennomgå reglene og også se
på en utvidelse av kriteriene når Sosial- og helsedirektoratet
nå i høst kommer tilbake med en gjennomgang. Det
som er viktig i den gjennomgangen, er at vi ser på en kjede
av tiltak og at de virkemidlene vi har, henger sammen. Herunder
kommer også det forhold som representanten Alvheim
tar opp.

 Det blir oppfølgingsspørsmål – Åslaug Haga.

 Medikamentell behandling kan sjølsagt
i visse tilfeller være viktig, men hovedfokuseringen
bør etter vår oppfatning fortsatt være
på den medikamentfrie behandlinga. Hovedproblemet, slik
vi oppfatter det, i rusomsorgen i dag er at vi ikke evner å få til
en sammenhengende behandlingskjede. Rusmiddelmisbrukere har ingen
garanti for å få et tilpasset behandlingsopplegg
når de har vært gjennom avrusing og utredning. Det
er vanvittig bruk av offentlige midler.

Mitt spørsmål til sosialministeren
er derfor om hun opplever at dette er en akseptabel situasjon, eller
om hun eventuelt vurderer å opprette såkalte
venterom som gjør det mulig for folk som har vært
gjennom avrusing og utredning, å ha konkret oppfølging
inntil man får et tilpasset behandlingsopplegg.

 Nei, jeg opplever ikke at dagens
situasjon er tilfredsstillende – overhodet ikke. Derfor
har Regjeringen foreslått å rydde opp i ansvarsforholdene
og samle ansvaret for de spesialiserte helsetjenestene, som bl.a.
akutt avrusing av rusmiddelmisbrukere er, til helseforetakene. Rusmiddelmisbrukere
skal sikres den samme tilgang til helsetjenester som alle
andre, og helsetjeneste for misbrukere skal likebehandles med
andre helsetjenester når det gjelder både
organisering og rettigheter. Målet er å få et
bedre behandlingstilbud. Gleppene i dagens behandlingssystem
er livsfarlige – folk dør. Det viktige med omorganiseringen
og å tydeliggjøre ansvaret er å få denne
kjeden til å henge i hop, at noen tar hånden
deres når de går fra det ene stedet
til det andre.

 Harald T. Nesvik – til oppfølgingsspørsmål.

 Sosialministeren sier i sitt svar
til John I. Alvheim at man vil evaluere og vurdere de
kriteriene som ligger til grunn for hvorvidt man skal kunne få den
legemiddelassisterte rehabiliteringen, som bl.a. Subutex eller
buprenorfin, som er virkestoffet, omhandler. Hvor lang tid har man
tenkt å bruke på den evalueringen? Når
kan vi forvente at dette bli endret slik at flere personer
kan få hjelp og komme inn under ordningen?

Hvis dette går over tid, risikerer
vi faktisk at folk dør mens de venter på å komme
inn under en ordning som er veldig viktig for at man skal kunne
ha en rimelig normal livsstil. Så spørsmålet
mitt til sosialministeren er: Når kan vi forvente å se
resultatet av denne evalueringen, og eventuelt endringene
som skal komme?

 Den vurderingen som Sosial- og helsedirektoratet
foretar nå, forventer Helsedepartementet å få i
løpet av høsten i år.

Jeg har lyst til å understreke at
det er ingen annen regjering som har satset så mye på nettopp
legemiddelassistert rehabilitering som vi har gjort, ikke bare
ved de tiltakene vi har satt i verk i inneværende år,
men også ved de forslagene som vi har for 2003.

 Vi går videre til neste
hovedspørsmål.

 Mitt spørsmål går også til sosialministeren.
Det har vært mange spørsmål om usosiale
forslag i statsbudsjettet, og det omhandler også det jeg
skal ta opp.

Ett av de mange forslagene som er dypt usosiale,
er at man nå skal sette tak på hvor mye man kan
få for skole og kurs når man går på attføring.
Dette betyr at mange som i dag har mulighet til å ta kurs
som koster mer enn 50 000 kr, ikke vil
få denne muligheten i framtiden. Det dette betyr, er at
man sparer noen titalls millioner kroner på å gjøre
en innstramming i en ordning som faktisk er meget vellykket. Det
dette betyr, er at mange av dem som er yrkesvalghemmet, og som sliter
for å komme inn på arbeidsmarkedet, ikke
kan få de kursene som er tilpasset deres behov.
Dette er den sikreste måten å gjøre folk uføretrygdet
på – de blir satt permanent utenfor arbeidsmarkedet.

Jeg har forstått Regjeringen dit hen
at den er opptatt av å hindre at folk blir uføretrygdet,
av å få folk tilbake i arbeid. I hvert fall sier
Regjeringen at det har vært en prioritert oppgave. Hvorfor
gjør da Regjeringen dette, som er den sikreste måten å sette
mange av de yrkesvalgshemmede permanent utenfor arbeidsmarkedet
på?

 Det viktigste er å sikre
at folk kommer i arbeid, at de kan stå i arbeid, og at
man har spesiell tilrettelegging. Intensjonsavtalen, som er en avtale mellom
partene og staten, legger nettopp til rette for at man
skal ha tilgjengelige virkemidler slik at man skal kunne stå i
arbeid selv om man ikke klarer å yte 100 pst.

 Med all respekt: Dette hadde ingenting med
mitt spørsmål å gjøre.

Poenget er at man har en ordning i dag der
de som er yrkesvalghemmet
og går på attføring, kan få kurs
og skolegang for å kunne rehabiliteres tilbake
til arbeidsmarkedet, enten i den jobben man har hatt før, eller
i en annen jobb. Dette er et målrettet, solid tiltak som
gjør at man faktisk unngår at mennesker settes
utenfor arbeidsmarkedet, at folk kan få muligheten til å komme
inn igjen på arbeidsmarkedet, hvilket jeg antok også denne
Regjeringen var opptatt av. I hvert fall sies det i mange
ulike dokumenter at dette er en prioritert oppgave for Regjeringen.
Så går man altså helt målrettet
inn og kutter i disse ordningene som faktisk fungerer, som gir folk
en mulighet til å komme tilbake. Nå setter man
et tak på hvor mye denne skolegangen kan koste. Mange kurs
er mer kostbare enn dette. Det er helt logisk, for mange av disse
kursene er kostbare. Det koster penger å rehabilitere mennesker
tilbake til arbeidsmarkedet. Og hvorfor kutter man på dette
for å spare noen få titalls millioner
når gevinsten for samfunnet og den
enkelte er uendelig ved å ha muligheten til å gi
mer kostbare kurs enn det Regjeringen nå foreslår?

 Vi har valgt å prioritere dem som
trenger det aller mest. Vi ønsker også en
omlegging i forhold til at de som skal tilbake i arbeid, skal ha
en mye mer aktiv oppfølging fra Aetat. Her ligger det også en
vurdering i forhold til behovet for kurs og skolering.

 Det blir oppfølgingsspørsmål – Heikki Holmås.

 Til spørsmålet og oppfølgingen
fra Øystein Djupedal er det bare å si at sosialministeren
mener at det er de folkene som trenger det aller mest som
nå skal på tiltak, og som nå skal bli
prioritert av Aetat. Men de menneskene som nettopp
krever den type skreddersøm at de krever kurs
som koster mer enn 50 000 kr eller mer enn 100 000
kr i et løp, er jo akkurat de som trenger dette aller mest.
Dette er jo bl.a. funksjonshemmede.

Vi hadde folk på høring i
kommunalkomiteen
i dag som sa at det er flere vellykkede mennesker som vil ut i arbeid,
men som statsråden og Regjeringen nå vil forhindre
kommer ut i arbeid. I tillegg er det slik at Aetat i dag har kun
en tredjedel av det antallet tiltaksplasser og stillinger som de
hadde sist gang arbeidsløsheten var så høy som
den er nå, nemlig i 1997. Det er både
SV og NHO faktisk enige om.

 Jeg er ikke riktig sikker på hva
spørsmålet var.

Poenget for Regjeringen med vår handlingsplan
er nettopp å hjelpe de fattige. De som lever
i fattigdom i et velferdssamfunn hvor flertallet har høy
levestandard, opplever det ofte som særlig belastende.
I tiltaksplanen mot fattigdom har vi både arbeidsmarkedstiltak
for dem som er langtids sosialhjelpsmottakere, vi har arbeidsmarkedsrettet
kvalifisering særlig knyttet til og rettet mot innvandrere,
og vi har også en utvidet stønadsrett
for enslige forsørgere. Jeg kan nevne en rekke slike ordninger. Det
er ikke slik i dag at man ikke har mulighet
for kurs og kvalifisering. Spørsmålet er om det
skal gå en grense for kostnadene hvor aktive tiltak skal
komme i tillegg for å sikre at de kommer i arbeid.

 Bjarne Håkon Hanssen – til
oppfølgingsspørsmål.

 Det spørsmålet som representanten
Djupedal her tar opp, har en rekke stortingsrepresentanter fått
henvendelse om. Vi blir nå nedringt fra brukerorganisasjoner – Norges
Handikapforbund, Funksjonshemmedes Fellesorganisasjon osv. – der
gjennomgangstonen er klar og tydelig. Det budsjettet som nå er
lagt fram, alle de tiltakene som ligger der, er sosialt dypt
urettferdig. Det oppleves på ingen måte som at
fattige settes først. Det oppleves som et budsjett
som først og fremst skaper fattigdom.

Mitt spørsmål til sosialministeren
er: Har Norges Handikapforbund totalt misforstått? Har
Funksjonshemmedes Fellesorganisasjon totalt misforstått?
Har alle de som organiserer uføre, fattige i
Norge, ikke forstått i det hele tatt konsekvensen
av budsjettet? Er det faktisk bare sosialministeren som
forstår at dette er et budsjett for de fattige?

 Nei, på ingen måte
vil jeg si at noen har misforstått. Noen
mener at det er de brede generelle ordningene som hjelper
de vanskeligst stilte, men Regjeringen har valgt å prioritere
en målretting og de fattigste først.

Ja, budsjettet er stramt nettopp
for å legge til rette for å skape og bevare arbeidsplasser.
Arbeid er det viktigste nettopp for å oppnå en
sosial profil. Vi har valgt aktive tiltak i
stedet for passive tiltak, og vi har valgt målrettede tiltak
i stedet for de brede ordningene. Jeg vil bare nevne at
800 000 har i dag fått utstedt frikort når
det gjelder legemidler. For oss har valget vært enkelt.
Det er mulig representanten Hanssen mener man skal spre
tynt utover i stedet for å målrette mot nettopp
dem jeg nevner, som er funksjonshemmede, som er kronikere, og som
vi har prioritert gjennom en tak 2-ordning når det gjelder å dekke de
særlige utgiftene som de har til sykdom.

 Magnhild Meltveit Kleppa – til
siste oppfølgingsspørsmål til dette hovedspørsmålet.

 Så seint som i februar i år
uttalte kontroll- og konstitusjonskomiteen seg ikkje nøgd
med oppfølginga frå førre regjeringar
i høve til uførepensjon
og yrkesretta attføring. Der vart det streka under at den
enkelte ikkje måtte demotiverast som følgje
av manglande skreddarsaum, og det vart streka under at brukarane sine
synspunkt og ynske må tilleggjast stor vekt når
individuelle handlingsplanar skal utarbeidast.

Dessverre er det slik at
med dei taka som no er sette, kan nettopp motivasjonen
gå ned, og ein får ikkje moglegheit
til det mangfaldet som var før. Dersom sosialministeren
hadde fått hjelp frå Valgerd Svarstad Haugland dersom
ho hadde friska opp sitt minne frå førre regjering, ville
ho kunna ha sagt at i utjamningsmeldinga var ein av fem strategiar
eit meir rettferdig skattesystem, med skatt på aksjeutbyte
som eit spesielt tiltak (presidenten klubbar). Då hadde
det vore pengar, og då hadde vi sloppe desse
usosiale kutta.

 Jeg er ikke sikker på hva som
var spørsmålet, og jeg er ikke riktig
sikker på om kommentaren var til meg heller. Men uansett
så er utjamningsmeldingen en veldig god dokumentasjon nettopp
på forskjeller i levekårene i Norge, og den har
altså Regjeringen fulgt opp nettopp med tiltak
for å løfte de svakeste.

 Dagens siste hovedspørsmål
blir stilt av representanten Rolf Terje Klungland.

 Jeg har et spørsmål til landbruksministeren.

Et slagord for Venstre
har vært: Venstre lover ikke gull,
men grønne skoger. Vi har sett at det ikke blir
gull av det Venstre blander seg bort i, men nå må vi også konstatere
at partiet heller ikke lenger er troverdig når
de lover grønne skoger.

Skogbruket har lange tradisjoner i Norge
og har vært en viktig næring i store områder
av landet. Å ha en god skjøtsel av skogen blir sett på som
en ære, både for de mange små skogeierne
og for de store. Jeg var i grunnen litt optimistisk til Venstres
gamle slagord om grønne skoger da jeg leste hva
landbruksministeren sa i sin tale til Venstre
på landsmøtet i april:

«Skogbruket
er i en helt ny situasjon. Sjelden har det vært så stille
i de norske skogene som denne vinteren.»

Hvordan kan landbruksministeren forsvare et
slikt kutt – når han i andre fora snakker
om å bevare skogen?

 Vi har aldri hatt mer grønne
skoger og mer stående kubikkmasse i Norge enn
det vi har i dag. En viktig bakgrunn for det har bl.a. vært
den betydelige skogreisingen som pågikk i hele
det forrige århundret.

Nå er vi kommet i en situasjon
hvor økonomien i det å hogge skog er veldig dårlig,
og derfor har det stilnet. Prisene er så dårlige
at nå hogges det nesten bare i «indrefiletene» i
den beste skogen i de sentrale områdene.

I den sammenheng har Regjeringen gjort en betydelig omlegging
i skogpolitikken, det er rett. Og det er til fordel for norsk skogbruk – åpenbart.
Vi har forbedret den såkalte skogavgiftsordningen, som ikke
er en avgiftsordning, men en obligatorisk avsetningsordning for
den enkelte skogbruker, slik at litt av de verdiene han hogger ut av
skogen sin, skal brukes til å plante og stelle fram ny skog.
De betydelige forbedringer som er
lagt inn i budsjettet, vil si at for en skogeier som hogger – og
det bør flere skogeiere gjøre – som bruker
ordningen med skattefordel, og som har full marginalskatt, vil statstilskuddet komme
helt opp i 75 pst. for kostnadene ved å plante
og stelle ny skog.

Men når Regjeringen har valgt å kutte
direkte tilskudd til skogkultur og skogplanting, har det da den
konsekvens at de skogeiere som ikke hogger, men som fortsatt ønsker å plante
ut nye arealer som det ikke har vært
granskog eller bjørkeskog på, ikke
lenger vil få tilskudd.

Vi er kommet i et tidsskifte ved inngangen
til dette århundret. Den gamle skogsaken, nemlig planting
langs kysten med gran, er over. Planene for skogreising og skogplanting – vi
sitter nå og regner på det i departementet – er
nå langt på vei oppfylt. Nå er det på tide å få økonomi
og næring inn i de enorme arealene
hvor vi har skogproduksjon. Der har Regjeringen kommet med gode tiltak,
som ligger i budsjettet, og som jeg faktisk har forventninger om
skal få bred støtte, ikke minst i miljøbevegelsen,
som sier at nå har vi kanskje tatt i bruk nok åpent landskap,
bjørkearealer og annet til granskog.

 I statsbudsjettet foreslår Regjeringen å fjerne
tilskuddet til skogkultur i sin helhet – dvs. 63 mill.
kr. Fylkesskogsjef Liv Marit Strupstad i Hedmark har gått
ut og beklaget de kuttene som kommer, og sier at dette
er noe en må se i et hundreårsperspektiv.

Det minner meg litt om visa om Håvard
Hedde, som hadde en skog på to furuer, og der det i et
av de siste versene heter:

«Men
når me verte gamle og kvar skal hava sitt,

so høgg eg ned den andre, og då er
skogen kvitt.»

Er det dette som skal være
Regjeringens skogbrukspolitikk? Eller: Hva er egentlig Regjeringens
langsiktige politikk for et bærekraftig skogbruk?

 Jeg ber representanten Klungland sette seg nøye
inn i hva vi faktisk foreslår.

Det er nemlig slik at for dem som har skog,
og som hogger skogen, ligger det veldig god økonomi – med
tilskudd fra staten gjennom skogavgiftsordningen med skattefordel – i å plante
skog igjen, med, som jeg gav uttrykk for, høyeste marginalskattesats,
helt opp til 75 pst. tilskudd, altså høyere
enn noensinne. Men det forutsetter at man har skog å hogge.

For de enorme skogarealene vi har, hvor det
skal hogges og plantes på nytt, har vi en bedre
ordning enn noensinne. De arealene hvor vi ikke
har skogproduksjon, og hvor vi i hele det forrige århundret
hadde et ønske om og en politikk for å plante
gran, ser vi som reiser langs kysten, mye av – vi har oppfylt
planene. Den tid er over.

Nå trenger vi det åpne
landskapet vi har langs kysten, og vi trenger det vi har igjen av
annen skog enn granskog. Det er det politiske skiftet, og det rører
verken ved Håvard Hedde eller andre
som måtte hogge et tre og som vil ha økonomi til å plante
igjen etter at det treet har falt. For det må vi
fortsette med.

 Tiden for den muntlige spørretimen
er nå omme. Vi går over til den ordinære
spørretimen.





                    
                    
                    

 Det blir noen endringer
i den oppsatte spørsmålslisten, og presidenten
viser i den sammenheng til den oversikt som er omdelt på representantenes
plasser i salen.

De foreslåtte endringer i dagens spørretime
foreslås godkjent. – Det anses vedtatt.

Endringene var som følger:

Spørsmål 3, fra representanten
Torbjørn Andersen til justisministeren, vil bli besvart
av landbruksministeren på vegne av justisministeren, som
er bortreist.

Spørsmålene 4 og 5, fra henholdsvis
representantene Knut Storberget og Gunn Karin Gjul til justisministeren, utsettes
til neste spørretime, da statsråden er bortreist.

Spørsmål 6, fra representanten
Karl Eirik Schjøtt-Pedersen til helseministeren,
utsettes til neste spørretime, da statsråden er
bortreist.

Spørsmål 7, fra representanten
Olav Gunnar Ballo til helseministeren, er trukket tilbake.

Spørsmål 8, fra representanten
John I. Alvheim til helseministeren, vil bli besvart av
sosialministeren på vegne av helseministeren, som er bortreist. Etter
anmodning fra sosialministeren blir dette spørsmålet
flyttet og besvart før spørsmål 14, som
skal besvares av samme statsråd.

Spørsmål 11, fra representanten
Åsa Elvik til fiskeriministeren, er trukket tilbake.

Spørsmålene 12 og 13, fra
henholdsvis representantene Harald T. Nesvik og Siri Hall
Arnøy til arbeids- og administrasjonsministeren, blir etter
anmodning fra statsråden flyttet og besvart etter
spørsmål 23, dvs. til slutt i spørretimen.

Spørsmål 15, fra representanten
Steinar Bastesen til nærings- og handelsministeren, vil
bli besvart av kommunal- og regionalministeren som rette vedkommende.

Spørsmål 21, fra representanten
Per Roar Bredvold til forsvarsministeren, vil bli besvart av miljøvernministeren
på vegne av forsvarsministeren, som er bortreist.

Spørsmål 22, fra representanten
Sylvia Brustad til miljøvernministeren, er trukket
tilbake.





                    
                    








        

Spørsmål 1


    
        

Spørsmål 2


    
        

Spørsmål 3


    
        

Spørsmål 4


    
        

Spørsmål 5


    
        

Spørsmål 6


    
        

Spørsmål 7


    
        

Spørsmål 9


    
        

Spørsmål 10


    
        

Spørsmål 8


    
        

Spørsmål 11


    
        

Spørsmål 14


    
        

Spørsmål 15


    
        

Spørsmål 16


    
        

Spørsmål 17


    
        

Spørsmål 18


    
        

Spørsmål 19


    
        

Spørsmål 20


    
        

Spørsmål 21


    
        

Spørsmål 22


    
        

Spørsmål 23


    
        

Spørsmål 12


    
        

Spørsmål 13


    



                    

 Dette spørsmålet,
fra representanten Torbjørn Andersen til justisministeren,
vil bli besvart av landbruksministeren på vegne av justisministeren.

 Jeg har et spørsmål til justisministeren
som vil bli besvart av statsråd Sponheim:

«Ifølge Agderposten 12. oktober
i år fikk to biltyver fra Litauen redusert straff
i Sand tingrett fordi de ikke kan snakke norsk. I et annet
tilfelle får en person i Arendal slippe å sone
i fengsel for promillekjøring samt halvert bot fordi han
er innvandrer. Begrunnelsen skal være at det
ville være spesielt tøft for
han å sone straffen fordi han er utlending. For
folk flest virker dette helt uforståelig og kan fremprovosere
rasisme.

Vil statsråden gjøre noe
for å stoppe slik forskjellsbehandling for loven?»

 Verken justisministeren eller jeg
på vegne av justisministeren kan gi en vurdering av straffutmålingen
i de to sakene som representanten bygger sitt spørsmål
på. Domstolene utgjør en uavhengig statsmakt hvor
justisministeren må ta til etterretning de forhold domstolene
legger vekt på i fastsettelsen av straffutmålingen.

På mer generelt grunnlag vil jeg gjerne
få legge til: Når retten har konstatert
at en person har gjort seg skyldig i en straffbar handling, skal
den utmåle straff innenfor lovens strafferammer.
Straffeloven nevner noen generelle forhold som er straffeskjerpende eller
straffenedsettende. Ellers er prinsippene for straffutmålingen ikke nedfelt
i loven, men er utviklet gjennom rettspraksis over tid. Sentrale
momenter ved straffutmålingen er handlingens grovhet og
hvilken grad av skyld som er utvist. I tillegg kan det finnes skjerpende eller
formildende omstendigheter utenfor selve handlingen. En slik formildende omstendighet
kan være at fengselsstraff vil virke særlig hardt,
f.eks. på grunn av høy alder, sykdom eller
andre forhold.

Som en saksopplysning nevner jeg at i begge
de to sakene som representanten Andersen viser til, er straffutmålingen
begrunnet i en helhetsvurdering, der både skjerpende
og formildende momenter er vektlagt. I saken om promillekjøring
så retten det som skjerpende at promillekjøringen
fant sted i sentrum, mens siktedes spesielle livsforhold, at han
var arbeidsledig og det forhold at han kjørte moped, trakk
i retning av en lavere straff. I tyverisaken ble det i skjerpende
retning lagt vekt på at – og jeg siterer fra domspremissene:

«Retten
finner at det (…) må reageres strengt på denne type
overtredelser. Det vises til at ulike distrikter til stadighet opplever
tyveriraid av denne typen begått av unge utenlandske
gjerningsmenn som oppholder seg i Norge en kort tid. Dette
styrker behovet for allmennpreventive signaler.»

Dette gjenspeiles i straffutmålingen.
De to tidligere ustraffede gjerningsmennene ble begge idømt
ubetinget fengsel i seks måneder. I formildende retning
ble det lagt vekt på at soningen ville være
en sterkere belastning for de to tiltalte enn det ville vært
i mange andre saker.

Det er lang tradisjon for oss for at strafferammene
er vide og for at vi har få lovregler om hvilke hensyn
som skal tas ved straffutmålingen. På den måten
kan retten fastsette den straffen som er mest rimelig,
hensiktsmessig og rettferdig i hver enkelt sak. I siste instans
er det opp til Høyesterett å gi
direktiver om hvilke hensyn som skal tas i ulike typer saker. Slik
bør det etter mitt skjønn fortsatt være,
og jeg stoler på at domstolene er seg sitt ansvar bevisst.
Jeg har merket meg at høyesterettsjustitiarius Tore
Schei i Aftenposten 18. oktober oppfordrer påtalemyndigheten
og forsvarerne om å anke flere dommer inn for
Høyesterett, slik at vår øverste
domstol kan gi underordnede domstoler klare signaler om
hva som er riktig straff.

 Jeg takker statsråden for svaret,
som ikke var all verden å skryte av, slik jeg
oppfattet det.

La meg først få si at det
er mange gode grunner til å reagere
når det ser ut til å ha utviklet seg en rettspraksis der
utlendinger beviselig får mildere straff enn nordmenn for
samme type forbrytelse. Her har vi altså to konkrete saker
fra Agder som begge peker i retning av at innvandrere
og utlendinger slipper billigere unna lovbrudd enn det
nordmenn ville gjort for samme type lovbrudd. I disse
sakene er det fremstilt som om utlendingenes manglende
norskkunnskaper, og det at det er verre for utlendinger enn for
nordmenn å måtte sone straff i norske fengsler,
skulle være formildende omstendigheter som bør
gi lavere straff. Regjeringen må da fullt ut innse at den
negative effekten slik forskjellsbehandling for loven kan ha for
nordmenns holdning til innvandrere, er svært uheldig.

 La meg først få understreke
det som var et hovedpoeng for meg i mitt svar, nemlig at vi i vårt
land har uavhengige domstoler. De gjør sine selvstendige
vurderinger. Det betyr ikke at de lever i et vakuum og ikke
følger med i samfunnsdebatten og fanger litt av den alminnelige
rettsoppfatning som måtte være i det
norske folk, men de er altså ikke under
instruksjon av Regjeringen i disse spørsmålene – heldigvis. Og
jeg vil på det sterkeste forsvare at vi har et slikt samfunn.

Når det er sagt, vil jeg understreke
det jeg sa i mitt svar, nemlig at i disse to konkrete dommene har
det nettopp vært argumenter som trekker i begge
retninger, både i straffeskjerpende og i formildende retning.
Og jeg gav uttrykk for at nettopp når det gjelder
disse biltyvene som her er nevnt, er forholdet det at det er unge,
utenlandske gjerningsmenn – og som
vi har litt for mange tilfeller av – som nettopp
begår slike raid. Og behovet samfunnet har hatt for å statuere noen
eksempler og gi noen allmennpreventive
signaler, som det står i domspremissene, drar jo nettopp
i motsatt retning av de påstandene som representanten her
kommer med. Så jeg har full tillit til at domstolene sørger
for å forvalte sin oppgave på en god måte.

 Jeg merker meg selvsagt statsrådens
uttalelser. Men la meg også få minne
om det faktum at kriminelle utlendinger i Norge stort
sett ler av norske myndigheters naive holdning og manglende
styrke i forhold til å slå målbevisst
og hardt ned på alle typer kriminell atferd. Norge
blir dessverre sett på som et paradis
der det er lett å begå kriminalitet,
og organiserte utenlandske kriminelle miljøer
ser det som svært attraktivt å kunne
operere innenfor norske grenser. Kriminalitet
begått av utlendinger i Norge har nå gått én
vei – rett til himmels. Så svarer altså det
norske rettssystemet med å gi rabatt til kriminelle
utlendinger bare fordi de ikke kan snakke norsk, eller
fordi det er synd på dem fordi de er utlendinger og må sitte
i fengsel. Dette er helt uforståelig for Fremskrittspartiet,
og det er utrolig klumsete. Det er naivt, og det er helt
håpløse rettstilstander vi her står overfor.
Jeg håper derfor at vi nå og for fremtiden slipper flere
slike underlige avgjørelser i rettssystemet der innvandrere
synes å få lavere straff enn nordmenn, slik som vi
har eksempler på i disse to sakene.

 Presidenten antar at begrepet «klumsete» ikke
er et parlamentarisk uttrykk.

 Jeg kan ikke gå god for
de påstandene som representanten her har kommet med. Jeg er
helt overbevist om at situasjonen er den at norske domstoler
behandler dem de har oppe til doms, på en riktig
måte ut fra det lovverket som de er satt til å behandle, og
som er vedtatt her i salen.

Om jeg skal komme med en verdimelding, vil
jeg få sitere den justisministeren jeg har gleden av å få lov
til å tale på vegne av i dag. Han har
sagt at «en drittsekk er en drittsekk, uansett hudfarge» eller
nasjonalitet. Det gjelder nok også en kjeltring.
De skal underlegges det samme lovverket når de skal dømmes
i Norge. Jeg har all grunn til å tro at den tankegangen
ligger til grunn når domstolene bruker lovverket gjennom
sin uavhengige behandling.

 Det var friske begreper. Jeg går
ut fra at protokollen viser at dette var sitater.





                

 Disse spørsmålene
er utsatt til neste spørretime.





                

 Dette spørsmålet
er trukket tilbake.

Spørsmål 8 vil bli besvart
senere i denne spørretimen.





                

 Dette spørsmålet,
fra representanten John I. Alvheim til helseministeren, vil bli
besvart av sosialministeren på vegne av helseministeren.

 Mitt spørsmål går
til den ærede sosialminister, som besvarer det i stedet
for helseministeren:

«Riksrevisjonen har uttalt sterk kritikk
for oppfølgingen av psykiatriplanen i departementet. Det
er dokumentert at de psykiatriske poliklinikkene kun behandler fra 0,8
til 1,4 pasienter pr. dag, og ventelistene bare øker.

Vil statsråden nå pålegge
foretakene større faglig aktivitet ved de psykiatriske
poliklinikkene?»

 Riksrevisjonen har påpekt svakheter
i departementets plankrav til fylkeskommunene. Om departementet
i større grad burde detaljstyrt planarbeidet i fylkeskommunene,
er imidlertid et spørsmål med flere sider. Over
mange år har det kommet signaler fra Stortinget om at staten ikke
bør overstyre kommunesektoren. Departementet valgte å avholde
møter med fylkeskommunene for å komme frem til
enighet om hvilke utbyggingsprosjekter som burde realiseres. Fylkeskommunene
har også fått skriftlig tilbakemelding
på planene som har vært detaljstyrte. Dette har
vært tidkrevende fordi planene var forskjellige.

Tiltak for å styrke tjenesten har
vært satt i gang parallelt med planprosessen. Statistikk
viser at aktiviteten innen psykisk helsevern for både
voksne, barn og unge har økt i takt med økt
ressursinnsats. Antall nyhenvisninger til psykisk helsevern har økt
betydelig den senere tida, men samtidig har behandlingsaktiviteten
holdt tritt med tilstrømmingen av nye pasienter. Det sentrale
er ikke antall på venteliste, men faktisk ventetid
for behandling.

Produktiviteten i psykisk helsevern for barn
og ungdom har økt fra 1,2 til 1,4 tiltak pr. årsverk
pr. dag fra 1998 til 2001, en økning på om lag
17 pst. I tjenesten for voksne har antall institusjonsopphold pr. årsverk økt
med ca. 10 pst. Det må også sies
at det utføres mye arbeid på poliklinikkene, som ikke
uten videre blir registrert som konsultasjoner.
Produktiviteten synes likevel å være
lav både i poliklinikker for barn/ungdom
og for voksne. Dette er også dokumentert i flere
rapporter tidligere. Som en del av arbeidet med opptrappingsplanen
har vi lagt til grunn nye virkemidler for å bedre
dette. Det er bl.a. utarbeidet en håndbok i organisering
og arbeidsformer i poliklinikker, og departementet har satt i gang
et arbeid med gjennomgang av refusjonssystemet for poliklinikkene med
sikte på å legge til rette for bedre
ressursbruk og økt produktivitet.

Dette viser at det arbeides målbevisst
med å styrke tjenestetilbudet innen det psykiske
helsevernet, og at noe av den fremstillingen av det psykiske helsevernet
som har vært fremme i offentligheten, ikke gir
et helhetlig bilde av utviklingen de siste årene. Når
det er sagt, er utfordringene fremdeles store. Det er
et dilemma at produktiviteten fremdeles er altfor lav ved poliklinikkene.
Sykehusreformen legger til grunn en klarere styringsform av spesialisthelsetjenesten.
Det er stilt klare krav om forbedringer
på dette punkt allerede i styringsdokumentene for 2002
til de regionale helseforetakene.
Dette skal følges opp ytterligere i 2003 med klare resultatkrav
om en markert produktivitetsøkning i poliklinikkene, slik
det også er varslet i St. prp. nr. 1.

 Jeg takker statsråden for svaret.

Riksrevisjonen slår fast det mange
av oss har sagt i lang tid, nemlig at kart og terreng innen
psykiatriplanen ikke stemmer overens. Det er for meg uforståelig
at departementet skal bruke hele to år
på å godkjenne psykiatriplanene for kommunene
og fylkeskommunene, og at departementet frem til dags dato ikke
har vært i stand til å skaffe seg den fulle og hele
oversikt over situasjonen innen psykiatrien. Det er et
faktum, til tross for at vi har hatt en opptrappingsplan innen
psykiatri som har vart i flere år.

Mener sosialministeren at den situasjonsbeskrivelse om
psykiatrien som fremkommer i statsbudsjettproposisjonen, er korrekt
og fyllestgjørende for den situasjonen som de psykiatriske
pasientene i dag opplever?

 Jeg har først og fremst lyst til å understreke
at Riksrevisjonen ikke har uttalt sterk kritikk, men at
det derimot er Aftenpostens ord.

Representanten Alvheim og undertegnede er helt enige
om at produktiviteten må bedres. Når det gjelder dette,
har vi sterke virkemidler nettopp fordi vi eier
sykehusene, de regionale foretakene.
Tidligere måtte vi i forhold til fylkeskommunen håndtere
det på en annen måte. Nå har vi muligheter
til å stille krav gjennom styringsdokumentene.
Det er gjort allerede for 2002, og det vil følges opp,
fordi det er et sterkt behov.

Jeg er helt enig med representanten i at vi
må bedre produktiviteten, og det ligger klart inne
i oppfølgingsplanen at den skal økes. Det er snakk
om en klarere styring, og det er også stilt resultatkrav.
Det 

er 

en bedring i produktiviteten,
men det er ikke nok, og det skal følges opp ytterligere.

 Jeg takker igjen statsråden for svaret.

En bedring i produktiviteten kan
man vel neppe si det er når ventelistene bare øker.
Man har dokumentert at man behandler fra 0,8 til 1,4 pasienter pr.
dagsverk i de psykiatriske poliklinikkene. Da må noe være
riv ruskende galt. Hva gjør alle disse folkene
om dagen? Det burde departementet gå inn og kikke på,
en må finne ut hvordan arbeidet egentlig foregår
i klinikkene. Har de for stor frihet der? Jeg tror det er nødvendig
at departementet nå griper inn i forhold til psykiatrien
og sørger for en større aktivitet og en større
produktivitet når det gjelder pasientbehandlingen. Oppfatter
jeg nå statsråden slik at dette vil bli nevnt
i det styringsdokumentet som kommer til foretakene fra neste år?

 De tallene, fra 0,8 til 1,4, er tall som er
hentet fra et brev, antar jeg, til SVs gruppe og gjelder én
institusjon, Nic Waal. De faktiske tallene er fra 1 til 3.

Utgangspunktet er at styringsdokumentene inneholder klare
krav til en forbedret produktivitet. Jeg har merket meg representantens
synspunkter og spørsmål, og vil ta det med tilbake
til helseministeren.





                

 Dette spørsmålet
er trekt tilbake.

Spørsmåla 12 og 13 vert tekne
opp etter spørsmål 23.





                

 Dette spørsmålet,
frå Steinar Bastesen til nærings- og handelsministeren,
vil bli svara på av kommunal- og regionalministeren som
rette vedkomande.

 Jeg har følgende spørsmål
til nærings- og handelsministeren som jeg forstår
vil bli besvart av kommunalministeren:

«Utenlandske fartøy
kan seile fra havn til havn i Norge med last, i motsetning
til NIS-registrerte. Disse fartøyene
slipper å betale mange av de skatter og avgifter som NIS-skip
må betale. Dette fører til urimelige konkurranseforhold.
Det sjekkes heller ikke om de ansatte på disse
utenlandske fartøyene
har arbeids- og oppholdstillatelse
i Norge.

Hvorfor sjekkes ikke dette i større
utstrekning, og hva vil statsråden gjøre for å rette
opp i dette?»

 Jeg er oppmerksom på at politidistriktene
i ulik grad ser ut til å foreta kontroll av oppholds- og
arbeidstillatelse på utenlandske skip
som går på norske havner. Jeg har også forstått
at dette i hovedsak skyldes en usikkerhet om hvordan reglene som
i dag eksisterer, skal forstås og dermed tolkes, og hvordan de
skal kunne gjennomføres. Departementet jobber derfor for øyeblikket
med å klargjøre og gjennomgå reglene for å få et
mer håndterlig regelverk som også kan
gjennomføres. Jeg har lyst til å understreke at
det arbeidet er vanskelig, fordi utlendingsloven § 6
stiller krav om arbeidstillatelse for arbeid som utføres
av utlendinger i riket, men samtidig skal dette tilpasses de internasjonale avtaler
som vi har. Der er det også helt klart at de
internasjonale avtaler og forpliktelser vi har, innebærer
at vi skal være tilbakeholdne med å stille
krav til arbeidstillatelse for mannskap på utenlandske
skip som går i flere norske havner, og som samtidig
betjener havner utenfor Norge. Dette samsvarer med det norske
prinsippet og holdningen til flaggstatprinsippet og den internasjonale praksisen
som Norge har lagt opp til.

Det har vært vanskelig
for politiet å håndheve lovverket
slik som det er i dag, fordi det har krevd klarere regler.
Departementet er nå i gang med å arbeide med regler, og
vurderer da spørsmålene om man skal unnta – for
det er en unntaksparagraf i utlendingsloven – dette området fra
kravet om arbeidstillatelse, eller om man skal lage mer
praktikable regler på området som politiet
faktisk kan følge opp. Det er faktisk slik at dagens praksis
med ikke å kontrollere dette har utviklet seg
og eksistert i stort sett alle år
siden vi fikk dagens utlendingslov, men det har vært sterke
krefter som har ønsket at vi skulle gjøre endringer
på området, og de har vist til denne ulike behandlingen.
Jeg har lyst til å understreke at ulik behandling nok først
og fremst ikke gjelder NIS-registrerte skip, men NOR-registrerte
skip, som i dag er de som trafikkerer langs kysten, og som opplever
at de utenlandskeide skipene kan ha lavere kostnader på grunn
av bemanning fra hjemland eller andre utland.

 Jeg takker statsråden for svaret.

§ 6 i utlendingsloven har følgende
ordlyd:

«Utlending
som akter å ta arbeid mot eller uten vederlag eller
som vil drive ervervsvirksomhet i riket, må ha arbeidstillatelse.»

Videre står det i en utdyping fra
Utlendingsdirektoratet:

«Utenlandsk
mannskap om bord på skip som driver virksomhet i Norge
ved at de går i norsk innenriksfart, må som hovedregel
ha arbeidstillatelse. Unntatt herfra er personer omfattet av EØS-avtalen.
Med innenriksfart menes i denne forbindelse skip som går mellom norske
havner og som da tar om bord gods/passasjerer i en havn
og leverer godset/setter av passasjerene i en annen norsk
havn. Det sondres her ikke mellom norsk og utenlandsk
registrerte skip.»

Hvis Kommunaldepartementet trenger hjelp, er
det hjelp å få hos Fraktefartøyenes Rederiforening,
og jeg skal gjerne bistå med å få den
hjelpen. Her gjelder loven som ble vedtatt av odelsting
og lagting, og den må gjelde like mye for Kommunaldepartementet
og Skipskontrollen som den gjelder for oss representanter som er
i denne sal.

 Det er altså slik at det ikke er
helt klart at § 6 i utlendingsloven bare kan
tolkes ut fra ordlyden der; den må også fortolkes
i lys av de internasjonale forpliktelsene vi har. Det betyr at når
det gjelder de båter som ikke bare
går mellom norske havner, men som også betjener
havner utenfor Norge, skal det ikke nødvendigvis
stilles krav til arbeidstillatelse etter dagens lovverk.
Det er derfor det har vært vanskelig å trekke disse
grensegangene. Men vi regner med å kunne konkludere på hvordan
de skal trekkes i løpet av relativt kort tid. Vi har nå arbeidet
oss igjennom problemstillinger knyttet til dette, og er like
før å kunne fatte en beslutning og avklare situasjonen.
Men jeg har lyst til å minne om at denne situasjonen har
vært uklar siden loven kom. Og det som er praksisen
i dag på politikamrene, er den praksisen som har vært
i alle disse årene. Nå skal vi sørge
for at vi får en praksis og en rettstilstand som stemmer
overens.

 Jeg takker på nytt for svaret.

Jeg undres ikke over at NOR-fartøy,
og også de fleste rederiene,
ligger med brukket rygg, når de må betale to tredjedeler
mer i omkostninger for å ha mannskap om bord i fartøyene.
I tillegg bunkrer de utenlandske fartøyene
uten moms og uten de avgiftene som er pålagt i Norge.

«Utlendingsloven § 49
omtaler nærmere lovens geografiske utstrekning. Skip som
driver innenriksfart kommer derfor inn under loven, og utlendinger
som arbeider om bord på skip, må ha arbeidstillatelse.
Og her er det likegyldig hvilken nasjon skipet er registrert
i.»

Jeg siterer her Bodø lensmanns-
og politiforvaltning.

De sier videre:

«Det
bør etter dette være rimelig
greit å slå fast at utlendinger om bord i norsk eller
utenlands skip, som seiler i innenriks fart, skal ha oppholds- og
arbeidstillatelse.»

Hvis jeg har en rakett som går
ut på dato, eller jeg har et medisinskrin som
går ut på dato, så kan du være
hellig overbevist om at Skipskontrollen er på meg med en
gang og får det rettet opp. Men når det gjelder
arbeids- og oppholdstillatelse
for utenlandske arbeidere om bord på utenlandske
skip i norske farvann, skal det ikke være slik!
Hvordan går det an?

 Jeg har lyst til å understreke at
jeg er enig i at den situasjon som vi har vært oppe
i hvor vi ikke har praktisert loven, ikke har
vært god. Derfor må vi sørge for at praksis
og lov stemmer overens. Men det er altså ikke
så enkelt, for mange av de utenlandske
båtene som går mellom norske
havner, betjener også havner i andre
land og tar mellomcabotage på disse strekningene. Det som
er vesentlig for Norge, er at Norge også har
andre skipsfartsinteresser, hvor nettopp norske båter
i NIS-registeret som ikke går på norske
havner, er avhengige av at andre land også praktiserer
muligheten for at båter som kommer fra utlandet, kan trafikkere
kysten deres med mellomlaster. Hvis vi skulle fjerne den muligheten,
ville vi være med på å begrense
den absolutt største delen av norsk skipsfart,
nemlig NIS-flåten sin mulighet til å ha lønnsomhet
på en del av transportstrekningene i andre deler
av verden. Derfor er vi også nødt til å se
på helheten i hvordan vi skal praktisere og gjennomføre
NIS-lovreglene. Men jeg lover representanten at dette skal bli avklart
ganske snart, og da skal vi få et regelverk som
kan praktiseres.





                

 Dette spørsmålet,
frå representanten Per Roar Bredvold til forsvarsministeren,
vil verta svara på av miljøvernministeren på vegner
av forsvarsministeren.

 Jeg har ønsket å stille
forsvarsministeren følgende spørsmål,
som altså vil bli besvart av miljøvernministeren:

«NSB har sagt opp avtalen med Forsvarsdepartementet
som gir militært personell rabatt på togreiser.
I verste fall faller ordningen bort.

Hva vil statsråden gjøre
for at militært personell fortsatt kan komme seg hjem og
tilbake til sitt hjemsted på en rimelig økonomisk
måte, sett i forhold til den økonomi den norske
soldat har mens hun/han avtjener sin verneplikt?»

 Det er riktig at NSB har sagt opp rabattavtalen
med Forsvarsdepartementet med virkning fra 1. januar 2003.
Departementet starter forhandlinger med NSB om en ny rabattavtale
i slutten av denne måneden. Målsettingen er å ha
en ny avtale klar i rimelig tid før gjeldende avtale utløper
i slutten av dette året.

Billige kollektive transportmuligheter har
alltid vært et godt tilbud som soldatene har satt stor
pris på. Det er også mye som tyder på at
bedre rabattavtaler og økt bruk av offentlig
kommunikasjon har medført nedgang i antall trafikkdrepte
og trafikkskadde soldater. Forsvarsdepartementet er derfor innstilt
på å forhandle frem en best mulig rabattavtale
for de vernepliktige, og jeg har tiltro til at også NSB
vil ta sin del av ansvaret for å sikre en fortsatt gunstig
rabattavtale.

Forsvarsdepartementet står foran en
forhandlingssituasjon, og jeg ber derfor om forståelse
for at jeg ikke kan gå nærmere inn på detaljer
i denne saken på det nåværende tidspunkt.

 Jeg takker for svaret, som jeg i sin enkelhet
tolker som positivt.

Grunnen til at jeg tok opp dette spørsmålet,
var ønsket om å løfte soldatenes
kår opp på stortingsnivå, da soldatenes
ve og vel betyr mye for Fremskrittspartiet
og undertegnede. Med en daglønn på drøyt
100 kr vil kostnadene for soldatene ved å komme
seg hjem på perm og tilbake til tjenestestedet være
av den største betydning. Dette handler selvfølgelig
om sikkerhet for soldatene, men også – og ikke
minst –om trivsel og livskvalitet. Det å komme
seg hjem regelmessig er av den største betydning
for den enkelte soldat, men jeg tror også dette
vil avspeile seg i hvordan den militære tjenesten blir
utført. Når man vet at soldaten i dag f.eks. må betale
kr 118,50 på en reise tur-retur Oslo-Bergen med
rabatt kontra hele 1 186 kr uten en avtale mellom
NSB og Forsvarsdepartementet, sier det seg selv at uten
en avtale blir hjemreise ikke mulig så mange
ganger i løpet av tjenestetiden.

 Jeg er helt enig med representanten Bredvold
i at gode kår for dem som velger å avtjene,
og som avtjener, verneplikten sin i Norge, er viktig. Derfor har
da også Forsvarsdepartementet gått inn i
disse forhandlingene med NSB etter at de sa opp avtalen,
med sikte på å få til en god avtale for
soldatene også i fortsettelsen. Det må være
sånn at de som faktisk velger å gjøre
en innsats for forsvaret av landet vårt, for å bidra til
vernepliktsforsvaret, også må ha rammevilkår
som er rimelige. Det å ha en grei ordning i forhold til
rabatt på NSB synes jeg er ett element i dette.

 Jeg takker statsråden nok en gang
for svaret, som underbygger viktigheten av at soldatene har rimelige
måter å komme seg hjem og tilbake til tjenestestedet
på.

Avtalen går ut 1. oktober,
med tre måneders oppsigelse, dvs. 1. januar 2003.
En avtale mellom Forsvarsdepartementet og NSB må derfor
snarest – og det har vi for så vidt fått
svar på – undertegnes, da usikkerheten med hensyn
til hva som vil skje med de rabatter som er i dag, også vil
avspeile seg i soldatenes hverdag. Den gamle avtalen, dvs. den gjeldende,
er fra 1992, og jeg håper den nye blir tilnærmet
lik den som er i dag, dvs. med store rabatter for militærpersonell
som avtjener førstegangstjeneste.

 Som jeg også sa i mitt første svar,
jobber Forsvarsdepartementet med å forhandle frem en best
mulig rabattavtale for de vernepliktige. Jeg har også tiltro
til at NSB vil bidra i forhold til dette.





                

 Dette spørsmålet
er trekt tilbake.





                

 Det ligg ikkje føre
referat.





                    
                    
                    

