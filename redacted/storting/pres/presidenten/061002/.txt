 Presidenten erklærer herved Norges 151.
storting lovlig konstituert.

Presidenten foreslår at underretning
om dette sendes Hans Majestet Kongen gjennom Regjeringens sjef,
for at denne kan innhente Kongens bestemmelse
om tiden for Stortingets åpning. – Det anses vedtatt.

Tidspunktet vil bli kunngjort senere.

Presidenten ber om bemyndigelse til etter
at Stortinget er erklært åpnet, og etter
at trontalen og beretningen om rikets tilstand er overlevert, å utbringe
det sedvanlige ønske for Kongen og fedrelandet – og
anser denne bemyndigelse som gitt.

Presidenten ber videre om Stortingets bemyndigelse
til å oppnevne en deputasjon på sju representanter
til å motta Hans Majestet Kongen ved Stortingets åpning – og
anser denne bemyndigelse som gitt.

Som deputasjon oppnevnes representantene Sigvald Oppebøen
Hansen, leder, Bård Hoksrud, Gunn Olsen, Terje
Aasland, Kåre Fostervold, Kari Lise
Holmberg og Bendiks H. Arnesen.

I anledning av Stortingets høytidelige åpning
har Oslo biskop innbudt Stortingets representanter
til gudstjeneste i Trefoldighet kirke i dag, mandag 2. oktober,
kl. 17. Gudstjenesten vil bli holdt av biskop Ole Chr.
Kvarme og Elisabeth Thorsen.

Før møtet heves, vil presidenten
gjøre oppmerksom på at tidspunktet for budsjettets
framleggelse er satt til fredag 6. oktober kl. 10.





                    
                    
                    

