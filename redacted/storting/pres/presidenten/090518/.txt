 Kjære medrepresentanter.


Tidligere stortingsrepresentant for Senterpartiet Ole Gabriel Ueland døde 5. april 2009. 


Ueland ble født 31. januar 1931 i Varhaug. Han var nummer tre i en søskenflokk på åtte.


Ueland utdannet seg til sivilagronom ved Norges landbrukshøgskole på Ås og arbeidet der som forskningsassistent etter endt studium. I 1959 reiste han til Sola, der han startet i jobben som herredsagronom. Året etter ble han ansatt i Rogaland Landbruksselskap, først som 1. fylkesagronomassistent og siden som fylkesagronom.


Ueland engasjerte seg i politikk for Senterpartiet. Han var med i Sola kommunestyre fra 1967 til 1977, i formannskapet fra 1972 til 1977, og han var ordfører fra 1972 til 1975. Han var også medlem av fylkestinget fra 1972 til 1975. Han har hatt en rekke offentlige verv, bl.a. som formann i Generalplanutvalget Sola 1972–1977, medlem i en rekke kommunale og interkommunale nemnder, medlem av utvalg for typetegninger i hydroteknikk ved NTH 1975–1981, og medlem av utvalget for menneskerettigheter 1981–1985.


Ueland var stortingsrepresentant fra 1977 til 1993. Han var medlem av justiskomiteen 1977–1981, nestformann i kommunal- og miljøkomiteen 1981–1983, finanskomiteen 1983–1988 og leder i energi- og industrikomiteen 1988–1993. Han var medlem av Stortingets delegasjon til Nordisk Råd 1983–1988 og 1989–1991 og medlem av Stortingets delegasjon til IPU 1989–1993. I den tiden Ueland var stortingsrepresentant, var han medlem i gruppestyret 1977–1993 og nestleder i gruppestyret 1984–1989. Han var leder av Senterpartiets programutvalg 1980–1981. 


Allerede fra starten av markerte han seg som en dyktig rikspolitiker med engasjement og gjennomslagskraft. Han hadde en egen evne til å møte folk, han var avvæpnende, jovial, tillitvekkende og likeverdig. Uredd og debattglad som han var, tok han også kontroversielle standpunkt. I den aktuelle saken om miljøpolitikk og gasskraft fikk han også motstand i sitt eget parti, men oppnådde det han ønsket: en debatt om viktige prinsipper uten forutinntatte standpunkter.


Ueland var en romslig mann både politisk og menneskelig med sans for humor og gode replikker. Han vant stor respekt også blant politiske motstandere. Han ble mye brukt når viktige avgjørelser stod på spill for partiet, bl.a. da partiet forhandlet om deltakelse i regjering i 1983.


Vi er takknemlige for den betydelige samfunnsinnsatsen som Ole Gabriel Ueland har lagt ned, og lyser fred over hans minne.



Representantene påhørte stående presidentens minnetale.


 Representanten Trond 

Helleland

, som har vært permittert, har igjen tatt sete.


Det foreligger to permisjonssøknader:


fra den møtende vararepresentanten for Møre og Romsdal fylke, Jenny 

Klinge

, om å bli fritatt for å møte i Stortinget under representanten Eli Sollied Øveraas’ permisjon i tiden fra og med 18. mai til og med 20. mai på grunn av sykdom


fra den møtende vararepresentanten for Sør-Trøndelag fylke, Linda C. Hofstad 

Helleland

, om å bli fritatt for å møte i Stortinget under representanten Børge Brendes permisjon, i dagene 18. og 19. mai, av omsorgsgrunner


Etter forslag fra presidenten ble enstemmig besluttet:


Søknadene behandles straks og innvilges.


Tredje vararepresentant for Møre og Romsdal fylke, Ragnhild Aarflot 

Kalland

, og andre vararepresentant for Sør-Trøndelag fylke, Michael 

Momyr, 

innkalles for å møte i permisjonstiden.


 Ragnhild Aarflot Kalland og Michael Momyr er til stede og vil ta sete.


Valg av settepresident

 Presidenten vil foreslå at det velges en settepresident for Stortingets møter i dag og resten av inneværende uke – og anser det som vedtatt.


Presidenten vil foreslå Solveig Horne. – Andre forslag foreligger ikke, og Solveig Horne anses enstemmig valgt som settepresident for denne ukens møter i Stortinget.


Representanten Line Henriette Holten Hjemdal vil framsette et representantforslag.


 På vegne av Dagfinn Høybråten og meg selv fremmer jeg et representantforslag om at staten sørger for at StatoilHydro trekker seg ut av oljesandaktiviteter i Canada.


Jeg anmoder om at dette forslaget blir behandlet etter Stortingets forretningsorden § 28 d, slik at dette kan bli behandlet i dagens møte etter at ordinært kart er ferdigbehandlet.


 Forslaget vil bli behandlet på reglementsmessig måte. Presidenten vil komme tilbake til dette om et lite øyeblikk.


Til behandling foreligger de saker som er oppført på dagsorden nr. 85. 


Basert på anmodningen fra Line Henriette Holten Hjemdal foreslår presidenten at Stortinget tar stilling til behandlingsmåten av det fremsatte forslaget straks, og at vi derfor først tar sak nr. 5 på dagsordenen, Referat, som gjelder dette forslaget. – Det anses vedtatt.






                    
                    
                    

 Basert på det som representanten Line Henriette Holten Hjemdal opplyste om, at man inviterer Stortinget til å ta stilling til hvordan staten skal votere på generalforsamlingen som avholdes i morgen, er det da naturlig at Stortinget får tatt stilling til det før voteringen skal skje på generalforsamlingen. Presidenten vil derfor foreslå at dette forslaget, etter forretningsordenens § 28 d, tas opp til avgjørelse straks hvis ikke presidenten eller en femtedel av de representantene som er til stede, motsetter seg dette. 




Presidenten foreslår altså at representantforslaget tas opp til behandling etter at sakene på dagens kart er ferdigbehandlet. 




 På vegne av Arbeiderpartiet, SV og Senterpartiet foreslår jeg at saken sendes komiteen. 




 Det foreligger da to forslag til behandlingsmåte. 




 Jeg vil kort begrunne hvorfor jeg støtter presidentens forslag til behandlingsmåte. 




Jeg har sammen med representanten Line Henriette Holten Hjemdal fremmet et forslag til behandling i henhold til § 28 d i Stortingets forretningsorden, og det har sammenheng med StatoilHydros generalforsamling i morgen, tirsdag 19. mai. 




Til generalforsamlingen i morgen er det varslet et aksjonærforslag om at StatoilHydro skal trekke seg ut av oljesandaktiviteter i Canada. Flere tunge aksjonærer som Folksam, Danske Bank, Storebrand Kapitalforvaltning og Sjunde AP-fonden har varslet sin støtte til forslaget. Begrunnelsen er hensynet til klima og bedrifters samfunnsansvar. 




Norges miljøvernminister, Erik Solheim, uttalte nylig på SVs landsmøte: 







«Det ikke er akseptabelt at et nesten helt statlig eid selskap ser sin framtid i oljesand i Canada.» 




I Dagens Næringsliv forrige torsdag hadde miljøvernministeren følgende kommentar til det varslede aksjonærforslaget: 







«Det synes jeg veldig godt om (…) Jo flere aktører som tar slike hensyn, jo raskere får vi et grønt næringsliv.» 




Når en statsråd i Regjeringen som har ansvar for miljøvern, på en så klar og tydelig måte markerer at StatoilHydros oljesandengasjement er uakseptabelt, ser jeg ikke noen mer logisk og naturlig konsekvens av det enn at staten bruker sin innflytelse i StatoilHydros organer slik at denne politikken blir gjennomført. 




På denne bakgrunn ber jeg om at det framsatte representantforslaget behandles i dagens møte i Stortinget. 




 Presidenten vil understreke at det er behandlingsmåten for forslaget som er gjenstand for debatt. 




 Jeg vil på vegne av Venstres gruppe si at vi støtter presidentens forslag til behandlingsmåte. Hvis vi ikke skal bruke denne paragrafen i slike sammenhenger, vil den ut fra vår vurdering framstå som ganske meningsløs. 




Det er også ganske spesielt at man ønsker aktivt eierskap – i hvert fall snakker enkelte partier mye om aktivt eierskap – men ønsker å behandle sakene etter generalforsamlingene er avholdt. 




 Jeg skal ikke kommentere innholdet i selve saken. Det må vi komme tilbake til. Men Høyre slutter seg til presidentens forslag om å behandle saken i dag. Det har vært et sterkt ønske fra Stortinget om at man skal ha mulighet til å debattere aktuelle saker i Stortinget, og da synes vi at dette er en god anledning til å gjøre det. 




 Flere har ikke bedt om ordet til sak nr. 5. 




(Votering, se nedenfor) 





                    

 Vi går da til votering over behandlingsmåten for det fremsatte representantforslaget fra Dagfinn Høybråten og Line Henriette Holten Hjemdal. 




Presidenten har foreslått at forslaget behandles etter § 28 d, altså at det behandles som siste sak på dagens møte, mens Inge Ryan har satt frem forslag om at det skal sendes komité. Presidenten tar som utgangspunkt at det er energi- og miljøkomiteen Inge Ryan har i tankene – det nikkes. Forslaget fra Inge Ryan på vegne av Arbeiderpartiet, Sosialistisk Venstreparti og Senterpartiet er da at det fremsatte representantforslaget sendes energi- og miljøkomiteen.







Votering: 

Ved alternativ votering mellom forslaget fra presidenten og forslaget fra Inge Ryan ble forslaget fra Inge Ryan bifalt med 55 mot 49 stemmer.

(Voteringsutskrift kl. 12.17.48)







 Representantforslaget er dermed vedtatt sendt energi- og miljøkomiteen. 


                    
                    

