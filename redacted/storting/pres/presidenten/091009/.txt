 Presidenten mottok på Stortingets vegne de oppleste dokumenter og uttalte: 




Deres Majesteter, Deres Kongelige Høyhet, gode kollegaer! 




Det 154. storting trer sammen til gjerning i en uke hvor FN nok en gang har kåret Norge til verdens beste land å bo i. 




Det er et uttrykk for at våre forgjengere i denne salen har lyktes med det forrige århundres store løft: å utvikle Norge fra et av Europas fattige land til et velferdssamfunn som favner bredt, som er trygt og gir muligheter for alle. 




Det er den arv vi som stortingsrepresentanter må ivareta og videreutvikle. 




Spesielt er det viktig å huske at også i vårt velferdssamfunn er det mange som faller utenfor. Vår fremste oppgave må være å bedre hverdagen nettopp for dem. 




Norge er et lite land som kulturelt, økonomisk og næringsmessig er integrert i den globaliserte verden. Derfor merker også vi virkningene av den internasjonale finanskrisen. 




Arbeidsløsheten i Europa er nå på sitt høyeste siden annen verdenskrig. I våre nærmeste naboland ser vi sterkt økende ledighetstall. 




Også mange norske arbeidsplasser, særlig i konkurranseutsatt sektor, har store utfordringer foran seg. 




Det er grunnleggende å ha et arbeid å gå til for å kunne ta del i samfunnet. 




Jo flere som er med på å skape, jo mer blir det å dele. Arbeidet for å sikre arbeid til alle vil derfor være Stortingets viktigste oppgave i denne perioden. 




Klimaendringene er en annen stor felles internasjonal utfordring. Asia er herjet av sitt verste uvær på årtier. Millioner av mennesker er truet av tørke i Afrika. Også her hjemme må vi forberede oss på at ekstremvær vil bli mer vanlig i framtiden. 




Klimatoppmøtet i København blir viktig for arbeidet med å begrense klimautslippene og en pekepinn på verdenssamfunnets vilje og evne til å finne sammen om de nødvendige løsninger. 




Velferdsutviklingen gjør også at vi lever lenger. Antallet pensjonister øker i årene framover. Det er en utvikling som beriker samfunnet og skaper nye utfordringer for folketrygden. Derfor er det viktig at alle som kan bidra i arbeidslivet, får mulighet til det. Økende inn- og utvandring skaper også nye utfordringer som velferdsstaten må tilpasses. 




Arbeidet med å videreutvikle velferdsstaten for vår tid vil prege dette stortingets arbeid. Vi må stå sammen om velferdsstaten og den nordiske modellen. 




I det nyvalgte storting er det 104 stortingsrepresentanter som har fått fornyet mandat. 65 nye stortingsrepresentanter er innvalgt i nasjonalforsamlingen. Slik både videreføres og utvikles erfaringene i det nye storting i god parlamentarisk tradisjon. 




For første gang siden 1969 har folket i valg gitt en sittende flertallsregjering fornyet mandat. Flertallet gir Regjeringen forutsigbarhet i sitt arbeid, men det forplikter også Regjeringen til å ha god kontakt med Stortinget. 




Heller ikke en flertallsregjering kan regne med automatisk å ha Stortingets flertall bak seg, den må legge vekt på å representere stortingsflertallet. Eller som Johan Sverdrup sa det før innføringen av parlamentarismen: 







«Der kan ikke længer regjeres uden Storthinget, der maa regjeres med Storthinget.» 




I store nasjonale spørsmål er det viktig at det bygges en bred politisk plattform, slik det også har skjedd i foregående stortingsperiode. Spørsmål om innbyggernes pensjoner eller om forholdet mellom stat og kirke er eksempler der bred enighet sikrer forutsigbarhet over tid. 




I årets stortingsvalg valgte 76 pst. å bruke sin stemmerett. Det er vårt ansvar å finne former for arbeid som engasjerer og inspirerer til aktiv deltagelse i politiske prosesser. 




Samtidig med stortingsvalget har vi også hatt sametingsvalg. 20 år etter det første sametingsvalget er det en styrke for vårt demokrati at samiske politiske og kulturelle rettigheter ivaretas gjennom valg til eget ting. 




Når Deres Majesteter Kongen og Dronningen deltar under Sametingets åpning førstkommende tirsdag, er det et viktig uttrykk for Sametingets betydning. 




Grunnloven er bærebjelken i vårt folkestyre. Den er endret mange ganger. I forrige periode avskaffet vi Odelstinget og Lagtinget. For denne stortingsperioden er det 25 grunnlovsforslag til behandling. 




Vårt demokrati lever. Det er opp til oss alle å utvikle det videre. 




I forvissning om at representantene vil gjøre sitt ytterste for å løse de mange og store oppgavene som ligger foran oss, samler vi oss i det gamle og gode ønsket: Gud bevare Kongen og fedrelandet! 




Stortingets øvrige medlemmer istemte dette ønsket, og alle de tilstedeværende sang deretter første vers av fedrelandssangen, «Ja, vi elsker». 




Hans Majestet Kongen, Hennes Majestet Dronningen og Hans Kongelige Høyhet Kronprinsen med følge forlot deretter stortingssalen, ledsaget av den deputasjon som hadde fungert ved mottakelsen. 




 Presidenten vil foreslå at Hans Majestet Kongens tale og beretningen om rikets tilstand og bestyrelse utlegges for behandling i et senere møte – og anser det for vedtatt. 





                    
                    
                    

