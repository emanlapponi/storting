 Representanten Arne Sortevik har fremmet det forslag han selv refererte.




 Jeg er enig med Fremskrittspartiet i at fritt skolevalg når det gjelder videregående skole, er et gode. De erfaringene vi har hatt med fritt skolevalg i Oslo fra 1997, tilsier det. Elevene ønsker dette – det er registrert økt trivsel blant elevene, det er større sosial mobilitet ved fritt skolevalg, nå kan elever flytte fritt over gamle grenser, elever kan gå på skoler som er sterke på felter som de interesserer seg for, Oslo har kunnet opprette temaskoler, og det er like mange som får oppfylt sitt førstevalg med fritt skolevalg, som uten.




Jeg synes derfor det er trist at flertallet i Oslo bystyre nå har vedtatt å gå bort fra det rene frie skolevalget. Jeg håper at vedtaket blir omgjort når konsekvensene av et annet inntakssystem kommer frem. Men dette er en debatt som skal foregå i Oslo, og ikke her i denne salen. Dette er et vedtak som Oslos velgere og politikere skal ta standpunkt til, og ikke velgere og politikere fra andre steder i landet. Jeg er derfor glad for at flertallet har avvist Fremskrittspartiets forslag om å sentraldirigere dette fra Stortinget.




Det er ofte fristende å be andre ordne opp hvis man ikke klarer det selv der man er. Høyre ønsker større frihet for skoleeiere, ikke mindre. Frykten for at noen skal velge annerledes enn det man mener er bra, må ikke brukes til å snevre inn rammen for valgfrihet, enten det gjelder den enkelte, bedriften, skoleeieren, kommunen eller fylkeskommunen. Skal lokaldemokratiet virke, må innbyggerne ha noe å velge mellom. Vi må godta at de velger forskjellig. Det er kanskje det som er Fremskrittspartiets problem, at ikke alle vil som dem, og at de da ikke bør få velge. Fremskrittspartiet er sentralistisk i sin politikk, mest mulig skal bestemmes høyest mulig opp. De fleste andre i denne salen er ikke det, selv om det ikke alltid blir like godt fulgt opp, jf. debatten om øremerking i forrige sak.




Det er mange som ikke er beredt til å akseptere at folk og kommuner velger forskjellig. Heldigvis er vi i Høyre det, selv om det går utover hva vi mener er best, og selv om ikke alle får helt like tilbud over hele landet.




 Flere har ikke bedt om ordet til sak nr. 2.

(Votering, se side 1976)




Inge Lønning gjeninntok her presidentplassen.





                    

 Under debatten har Arne
Sortevik satt frem et forslag på vegne av Fremskrittspartiet
og representanten Simonsen. Forslaget lyder:

«Stortinget
ber Regjeringen fremme forslag om nødvendige lovendringer
for at all norsk ungdom fra høsten 2004 sikres rett til
fritt skolevalg i den videregående
skole.»

Det vil bli votert alternativt mellom
dette forslaget og innstillingen fra komiteen.

Komiteen hadde innstillet:

Dokument 8:8 (2003-2004) – forslag
fra stortingsrepresentantene Ulf Erik Knudsen, Arne Sortevik
og Karin S. Woldseth om innføring av elevers rett til fritt
skolevalg på videregående
skole – bifalles ikke.

Votering:

Ved alternativ votering mellom komiteens innstilling og
forslaget fra Fremskrittspartiet og
representanten Simonsen bifaltes innstillingen med 81 mot 16 stemmer.

(Voteringsutskrift kl. 13.01.39)


                    
                    

