 Ærede medrepresentanter!

Tidligere stortingsrepresentant, visepresident
i Odelstinget, statsråd og leder i Kristelig
Folkeparti Kåre Gudbrand Kristiansen døde
lørdag morgen 3. desember 2005, 85 år gammel.
Han hadde da vært syk noen uker.

Kristiansen hadde en sterk forankring
i sin kristne tro, og den var også hans viktigste
inspirasjonskilde til innsats i samfunnslivet.

Kåre Kristiansen ble født
i Bergen 11. mars 1920 som sønn av den kjente predikanten
Michael Kristiansen. Sin yrkeskarriere hadde han i NSB, der han
gikk gradene fra han begynte som visergutt, gjennom forskjellige
stillinger, bl.a. som lærer ved Jernbaneskolen og trafikkinspektør,
til han ble driftsdirektør i 1970. Han beholdt sitt medlemskap
i Norsk Jernbaneforbund hele livet, og brukte også «jernbanedirektør» som
sin sivile tittel.

Likevel må man kunne si
at det var politisk arbeid gjennom Kristelig Folkeparti
som var Kåre Kristiansens liv. Han ble valgt
inn i Nesodden kommunestyre
i 1951, og møtte her til 1967, det meste av tiden også i
formannskapet. Da hans rikspolitiske karriere
så var over, tok han en avsluttende etappe i Nesodden
kommunestyre igjen i perioden
1991–1995. Sin 75-årsdag kunne han således markere
som aktiv folkevalgt politiker.

Han har hatt en lang rekke verv i sitt parti,
bl.a. leder for Kristelig Folkepartis Ungdom,
1955–1956, og nestleder i partiet
fra 1961. Han var partileder i to omganger, først fra 1975
til 1977, deretter fra 1979 til 1983. I perioden 1984 –1986
var han leder i Oslo Kristelig Folkeparti. I
tillegg var han med i en lang rekke komiteer
og utvalg.

Som statssekretær hos Egil Aarvik
i Sosialdepartementet fra 1965 hadde han ansvaret for å få fortgang
i arbeidet med og innføringen av folketrygden. Denne reformen
ble vedtatt av Stortinget i 1966 og innført fra 1. januar
1967. I 1968 vendte Kristiansen tilbake til NSB. Fra valget i 1969
og fram til Borten-regjeringen gikk av i 1971, møtte han
på Stortinget som vararepresentant for Egil Aarvik. I 1973
ble han valgt inn som fast representant for Oslo Kristelig
Folkeparti.

Foran valget i 1977 trakk han seg fra Stortinget
og som partileder, men det viste seg raskt at han var langt fra
ferdig med politikk. I 1979 ble han igjen partileder, og i 1981 ble
han valgt inn igjen på Stortinget som representant for Oslo.
1970-årene stod på mange måter
i abortkampens tegn, og Kåre Kristiansen var,
bl.a. som leder av sosialkomiteen
i Stortinget, en av de mest profilerte abortmotstandere på Stortinget.

I 1981 ble han leder for Stortingets
utenrikskomite. Ved regjeringsdannelsen i 1983 ble han olje- og
energiminister, og hadde denne stillingen fram til regjeringen Willoch
gikk av i april 1986. Etter valget i 1989 gikk han ut av
Stortinget.

Få stod på så mange
barrikader som Kåre Kristiansen. Han hadde et
sterkt sosialpolitisk engasjement. Han var en utrettelig
talsmann for at de ikke-sosialistiske partiene skulle
samarbeide i regjering, og sist, men ikke minst, var han
en varm og glødende talsmann for staten Israel. Dette engasjementet
gjorde at han i 1994 trakk seg fra Stortingets Nobelkomite, i protest
mot at Nobels fredspris ble tildelt Yassir Arafat sammen
med Shimon Peres og Yitzak Rabin.

Som politisk debattant framstod Kristiansen
velformulert, kunnskapsrik og ofte med en retorisk snert.
Med sin uredde og markante form og sine profilerte meninger
kunne nok Kåre Kristiansen provosere mange, og
han kunne oppfattes som en stridbar person. Det stormet ofte
rundt ham, og han vek aldri unna for å ta
en konflikt eller debatt. Han kunne være
en tøff motdebattant, men klarte alltid å skille
sakene og personene. Som person hadde han stor integritet. Han var
et utrolig varmhjertet menneske. Medrepresentanter
vil huske hans folkelige og kameratslige holdning, hans
kjappe replikk, gode historier og smittende latter.

Han var en aktiv deltaker i samfunnsdebatten
helt fram til i høst. Gjennom avisartikler
og foredrag satte han ord på tanker og synspunkter som ofte
var et korrektiv til det allment aksepterte.

Knut Hamsun skrev i sin tid om Bjørnstjerne
Bjørnson: «Når han tier, blir det taust.» Litt
av den samme følelsen får man med tanke på at Kåre
Kristiansens stemme ikke lenger skal lyde i
samfunnsdebatten.

Et stort menneske og en solid og god representant
for det politiske liv er gått bort.

Vi lyser fred over Kåre
Kristiansens minne.

Representantene påhørte stående
presidentens minnetale.





                    
                    
                    

 Ingen har bedt om ordet.

(Votering, se side 990)





                    

 Det foreligger ikke
noe referat.





                    
                    
                    

