 Det blir replikkordskifte.




 Jeg takker statsråden for et interessant innlegg.




Statsråden var innom en post som jeg også nevnte litt om, og som jeg tenkte jeg skulle spørre statsråden om. Det gjelder post 47 Nye bygg og anlegg. Der står det:







«Vidare skuldast auken tilpassing av dei gamle bygningane ved Fredriksvern verft i Stavern til bruk for justissektoren.»




Det er snakk om 15,8 mill. kr.




Forsvarsbudsjettet er forholdsvis lite, og vi skal bruke mest penger i den spisse enden. Det er vi alle sammen enige om. Da kan det være interessant å høre hva forsvarsministeren tenker om framtidig avhending, hvordan vi skal avhende eiendomsmassen i Forsvaret, og hvor mye penger vi skal bruke for å få anledning til å avhende. Altså hvor mye penger skal vi bruke på å pusse opp bygninger som vi skal gi bort, i dette tilfellet til en annen sektor, men også til det sivile?




 Når det gjelder avhending av eiendommer i inneværende år, har Forsvaret og departementet brukt den avhendingsinstruksen som Stortinget har besluttet. Det vi har foreslått for neste år, er at man skal slippe å gå til Kongen i statsråd med avhending.




Når det gjelder videre spørsmål om man skal pusse opp bygninger, er det klart at vi skal pusse opp og ta vare på de bygningene som vi skal beholde. Ellers avhender vi etter de instrukser som Stortinget gir.




 Ønsker Jan Petersen ordet til replikk?




 

(fra salen): 

Nei, til innlegg.




 Flere har ikke bedt om ordet til replikk.




 Formen replikk eller innlegg kan for så vidt være hipp som happ, men jeg hadde to reaksjoner på forsvarsministerens innlegg.




Det ene er at hun en rekke ganger sa at formålet var å tilpasse budsjettet de endrede forutsetninger, og hun brukte også ord som å bringe budsjettet i samsvar med endrede forutsetninger. Det er i og for seg greit nok, men da må jeg få lov til å understreke det som står i innstillingen, nemlig at endrede forutsetninger må statsråden komme til Stortinget med på et tidspunkt da Stortinget kan styre konsekvensene av det. Det er ikke slik at man samler opp på slutten av året, og så ser man hvordan det går. Det er klart at vi i komiteen og Stortinget vil ønske å være med i revisjonene i løpet av året. Så jeg håper at det var en tilfeldig språkbruk.




En av de tingene som illustrerte dette, er jo nettopp dokken. Jeg merket meg med interesse at statsråden nå er åpen for at dette kan resultere i annet enn at man bygger dokken, og at Regjeringen skal komme tilbake til det. Det synes jeg er en nyttig og fornuftig måte å reagere på. Men mitt spørsmål er, når man nå er kommet opp i 381 mill. kr: Betyr det at statsråden ser for seg, hvis man går videre med det, et økt behov for penger i 2006? Og vil statsråden da komme tilbake med dette på et såpass tidlig tidspunkt at vi eventuelt kan ta stilling til konsekvensene for 2006-budsjettet, og på en måte som gjør at vi ikke bare tilpasser budsjettet til hva som har skjedd i løpet av året, men at vi reelt sett kan styre inndekningen?




 Det er viktig at Stortinget har et ord med i laget og er med på å beslutte store endringer som skal komme i forbindelse med budsjettet, men noen endringer må gjøres i løpet av året. Jeg kunne nevne noen eksempler på dette. Det var bl.a. investeringer i forbindelse med PRT Meymaneh, det kan være investeringer i forbindelse med fly for å holde disse i luften osv. Det er en del av de justeringene som nå er gjort innenfor budsjettet. Men jeg er veldig opptatt av at Stortinget skal bli informert og være med på å bestemme de endringer som skal skje i løpet av året.




Når det gjelder dokken, som representanten Petersen spurte om, er det slik at siden jeg orienterte om den i forbindelse med budsjettbehandlingen, syntes jeg det var riktig nå å informere om det endelige resultatet av kvalitetssikringen, som lå på 381 mill. kr. Jeg sa også den gangen at det kunne bli aktuelt at vi gjorde en utredning av alternativer. De alternativene var da en dokk i åpent lende, altså en overbygget dokk, men som ikke er i fjell, eller en flytedokk. Disse to alternativene har det vært gjort en del utredninger om, og vi vurderer om vi skal gå videre med det. Derfor har ikke Regjeringen konkludert. Det er en vedståelsesfrist på dette, den 31. desember.




Når det gjelder å komme tilbake til Stortinget, vil jeg selvfølgelig gjøre det, senest når Forsvarsdepartementet legger fram orientering om investeringer.




 Flere har ikke bedt om ordet til sak nr. 1.

(Votering, se side 988)





                    

