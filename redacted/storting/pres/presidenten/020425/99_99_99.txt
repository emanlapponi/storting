 Presidenten vil foreslå at det åpnes for en kort kommentarrunde, begrenset til ett innlegg på 5 minutter fra hver partigruppe og eventuelt et avsluttende innlegg fra helseministeren.




– Ingen innvendinger er kommet mot denne framgangsmåten, og den anses vedtatt.




 Helseministerens redegjørelse bekrefter at vi står overfor en meget alvorlig sak, som både krever full avklaring av årsaksforhold og at man, så langt det er mulig, også avdekker konsekvensene for pasientene av disse meget uheldige og uakseptable forhold.




Av helseministerens redegjørelse går det fram at akuttsaken ble håndtert effektivt og hensiktsmessig.




Både pasienter og befolkning har gjennomgående stor tillit til helsevesenet og klare forventninger om å få den beste behandling. Dent-O-Sept-saken rører sterkt ved helsevesenets troverdighet på områder som bl.a. knytter seg til kvaliteten i helsevesenet. Spissformulert vil jeg si: Få av oss har vel tenkt seg at det kan være forbundet med fare å søke kontakt med helsevesenet. Dent-O-Sept- saken er en skandale. Jeg kan ikke unnlate å bruke et så sterkt ord når vi ser virkningene av den.




I denne saken har det åpenbart vært svikt i flere ledd. Hva har sviktet hos produsenten? Rutinene og tiltakene for sikker produksjon har vært altfor dårlige, det er klart redegjort for av helseministeren. Hvilke kontrollmekanismer har ulike ledd i helsevesenet på at utstyr og materiell man bruker, ikke er helsefarlig? Det virker helt urimelig å kunne få anledning til å fraskrive seg ansvar for dette og legge ansvaret ensidig på produsenten. Jeg er meget tilfreds med den klare understrekningen som helseministeren gjorde i forhold til sykehusenes selvstendige ansvar for å følge opp, bl.a. gjennom meldeplikten. Så må en spørre seg: Hvor har tilsynsorganene vært? Det kan umulig ha gått disse organene hus forbi at pasienter er blitt alvorlig syke på grunn av forhold som ikke har noen sammenheng med den sykdommen de søkte behandling for. Dette synes jeg er meget alvorlig.




Dette er tre alvorlige forhold der svikten, slik jeg ser det nå, har vært av fundamental og alvorlig karakter, og som for lengst burde ha manet til ettertanke og reaksjon hos de ulike partene. Spørsmålet som trenger seg på, blir da: Hva er gjort for at tilsynsordningene skulle virke? Vi kan spørre oss selv: Er det manglende bevilgninger, er det manglende kompetanse, er det manglende rutiner? Resultatet av svikten er fatalt, slik vi nå er kjent med det.




I kjølvannet av denne saken reiser det seg enda et grunnleggende spørsmål som krever oppmerksomhet i framtiden, som også helseministeren var inne på: Er det andre saker av lignende karakter, ja, kanskje av en enda alvorligere karakter enn Dent-O-Sept-skandalen? Jeg forutsetter at tilsynsordningene nå aktivt ser etter områder som trenger oppfølging og undersøkelse. Det kan ikke være slik at pasienters liv og helse blir satt i fare på grunn av slurv og unnlatelsessynder – for det synes å være nok av disse elementene i denne saken.




Pasientrettighetsloven gir pasienten rettigheter som må oppfylles av sykehuseier, det er helt åpenbart. Og det er all grunn til at smittevernloven, som vi har hatt i mange år, må tas på alvor av sykehusene, ikke minst. Pasientskadeerstatningloven må åpenbart komme til anvendelse i hele helseområdet, også knyttet til denne saken vi debatterer i dag.




 Innledningsvis vil jeg takke helseministeren for en nyttig og informativ redegjørelse om denne svært alvorlige saken som Dent-O-Sept-saken dessverre har vist seg å være. For er det noe som Dent-O-Sept-saken har avdekket, er det forhold som de færreste av oss vel trodde skulle kunne skje. Jeg er derfor veldig glad for at helseministeren har opptrådt på en etter min oppfatning svært ryddig og åpen måte i denne saken. I tillegg finner jeg det betryggende at tilsynsmyndighetene synes å ha håndtert saken slik tilsynsmyndighetene skal håndtere saker som dette – at full gransking er iverksatt, at produktet umiddelbart ble trukket fra markedet, og at de berørte og pårørende tidlig ble varslet om saken.




At helseministeren raskt tok ansvaret både når det gjaldt å finne årsakene til og for å rydde opp i det som har skjedd i Dent-O-Sept-saken, er viktig. Den avklaring som synes å ha funnet sted når det gjelder forhold knyttet til erstatningsspørsmålet i forhold til de pårørende, er positiv. Og ikke minst er det positivt at Regjeringen ønsker å la pasientskadeerstatningsordningen også omfatte sykehjemspasienter i denne saken, noe de egentlig ikke ville blitt omfattet av ettersom det nye regelverket først trer i kraft i 2003.




Lærdom må trekkes av denne saken. Det er f.eks. veldig kritikkverdig at et næringsmiddeltilsyn som har utført en laboratorieundersøkelse, ikke har påsett at tiltakene på fabrikken ble iverksatt, og heller ikke varslet myndighetene om sine funn. Slik kan det ikke være. Tvert imot må det være slik at forhold som bør og må innrapporteres, faktisk også blir innrapportert, slik at situasjoner som dette ikke skjer igjen. Det handler ikke om å finne syndebukker, men heller om at vi sørger for at forhold som kan og burde bli avdekket, også blir det. I den forbindelse er jeg også glad for at helseministeren har signalisert en regelendring for å unngå at Næringsmiddeltilsynet sitter på viktig informasjon uten å formidle den videre til rette instanser. I en del situasjoner kan derfor meldeplikt til helsemyndighetene synes å være en fornuftig løsning.




Som helseministeren selv var inne på, er det viktig og nødvendig at det settes fullt trykk på arbeidet med å få en samlet og helhetlig oversikt over saken, for det synes som vi neppe har det riktig ennå. Det er viktig å få alle fakta på bordet.




Det som blir særdeles viktig fremover, er at rutiner og retningslinjer gjennomgås på en skikkelig måte, og at det gjennomføres endringer slik at pasientenes liv ikke er fare. For det som i tillegg er blitt avdekket i etterkant av denne saken, er dessverre at det fortsatt er for mange sykehus som ikke synes å være gode nok på en så elementær ting som hygiene og smittevern, og det er tankevekkende. Vi kan ikke akseptere at syke mennesker blir enda sykere av å være på sykehus på grunn av for slepphendt oppfølging av egne rutiner, som også angår hygiene. For jeg går ut fra at rutinene i all hovedsak er der, de følges bare ikke opp på en god nok måte.




En viktig oppgave for helsevesenet fremover må derfor være å ta tak i det som har blitt avdekket, på en konstruktiv måte. Som jeg allerede har vært inne på, betyr det at helsevesenet må gjennomgå sine rutiner, rutinene må om nødvendig endres, og de må videreutvikles. Og kanskje viktigst: Rutinene må følges. Det betyr at det må utvikles en god kvalitetssikringskjede slik at vi også får kontrollmekanismer som fanger opp eventuell svikt dersom rutiner ikke blir fulgt opp på en tilfredsstillende måte.




 La meg innledningsvis få lov å si meg glad for at helseministeren på eget initiativ nå kom til Stortinget og redegjorde for helseskandalen med Dent-O-Sept-penselen. Og la meg videre få si meg godt fornøyd med den raske, resolutte holdningen helseministeren tok for å klargjøre omfanget av skandalen, som til å begynne med dessverre ble bagatellisert både i Folkehelseinstituttet og i Helsedirektoratet.




Jeg har med tilfredshet også registrert at Statens helsetilsyn ved helsedirektøren har fulgt opp helseministerens initiativ til oppklaring av saken, og brakt på bordet de opplysninger helseministeren nå har gitt Stortinget.




Det er imidlertid min henstilling til både helseministeren og Statens helsetilsyn om fortsatt å komme helt til bunns i denne saken, og at man også gjør en grundig undersøkelse ved de offentlige sykehjemmene, hvor det er meldt om antatt smitte fra pasienter som er utskrevet fra noen av disse sykehusene som har smitten.




Produsenten av denne spesielle munnpenselen har selvfølgelig et betydelig ansvar for skandalen. Men det er ikke min jobb å gå inn på det her. Derimot vil jeg ha sagt klart og utvetydig fra at her må det norske helsevesen og sykehusene ta et selvstendig ansvar for det som har skjedd med smitte av pasienter ved å ha brukt et usterilt hjelpemiddel til munn- og svelgpleie på dårlige pasienter med et svekket immunforsvar. Munn- og svelgslimhinnene i slike situasjoner er veldig lett mottakelige for fremmede bakterier, som på meget kort tid overføres direkte i blodbanene. Jeg må si jeg setter spørsmålstegn ved den faglige ansvarlighet når så har kunnet skje i norske sykehus.




De fleste norske sykehus har i dag et konstant belegg av korridorpasienter, som for øvrig er en særegenhet for Norge. Under slike forhold er det særdeles vanskelig for pleiepersonalet å opprettholde god hygiene. Før eller siden måtte vi således forvente at en smittebombe ville komme. Dette har ikke minst Statens helsetilsyn skrevet om flere ganger.




I kjølvannet av denne smitteskandalen er det naturlig at det blir spørsmål om et betydelig antall skadeserstatningskrav mot sykehusene og eventuelt mot sykehjemmene. Og det er mitt sterke råd, som jeg også forstår helseministeren vil følge opp, at han medvirker til at disse skadeoppgjørene blir romslige, og at de skadede pasientene ikke på toppen av smitteskaden også skal kjempe en unødig, byråkratisk kamp i erstatningsapparatet for å få sin rettmessige erstatning. Vi ser dessverre litt for mye av det ellers i dag.




Til slutt vil jeg sterkt henstille til helseministeren, etter den erfaring vi nå har gjort, å instruere de regionale foretakene om å fjerne korridorpasientene så raskt som mulig. Om nødvendig må helseministeren i det kommende statsbudsjett sørge for å godkjenne utvidelse av nybygging av medisinske sengeposter der det foreligger planer om dette, og hvor det foreligger planer over flere år. Vi kan ikke lenger akseptere å ha korridorpasienter liggende, med den smittefare dette representerer til enhver tid i våre offentlige sykehus.




 Jeg vil aller først si at jeg er tilfreds med at helseministeren både i redegjørelsen i dag og i media tidligere har vært helt klar på at han har ansvaret for det som har skjedd, og først og fremst ansvaret for å rydde opp. Denne saken, som er en skandale, gir grunn til å stille mange spørsmål, og disse spørsmålene trenger, slik SV ser det, både klare og raske svar.




Det første dreier seg om bedriften Snøgg Industrier, som produserer munnpenslene, og sjølsagt også alle andre produsenter av medisinsk utstyr. Hvilke krav i forhold til kvalitet og hygiene på produktene er slike bedrifter pålagt av helsemyndigheter eller andre myndigheter? Hvilke krav og pålegg i forhold til rapportering og avvik er slike bedrifter pålagt? Og hvilke kontroll- og tilsynsrutiner har myndighetene i forhold til denne type produsenter? Dette er helt sentrale spørsmål når vi skal avklare ansvarsforholdene rundt denne saken.




Det er helt åpenbart for meg at dersom det ikke finnes gode nok regler og kvalitetskrav til produsentene av slikt utstyr, må dette snarest komme på plass. Nå har helseministeren i sitt innlegg i dag bekreftet at reglene fins, men at de ikke er fulgt. Dette er svært alvorlig. Samtidig er det altså helt nødvendig at relevante tilsynsmyndigheter må ha kontroll og tilsynsrutiner overfor slike produsenter som sikrer at regler, krav og pålegg blir fulgt. Det offentlige må også ha klare og raske sanksjonsmuligheter å ty til når feil og mangler blir avdekket. Det er etter SVs oppfatning ikke godt nok å basere seg på at bedriftens egne interne kontrollrutiner er tilstrekkelige til å sikre kvalitet, og det er Dent-O-Sept-saken det beste bevis på.




En annen og viktig problemstilling dreier seg om sykehusene og andre helseinstitusjoner som brukere av dette produktet, og hvilket ansvar de har for å kvalitetssikre de produktene de tar i bruk på til dels alvorlig syke pasienter. Og videre hvilken meldeplikt de har, og er pålagt, overfor helsemyndigheter når det oppdages uregelmessigheter, eller når det er mistanke om det.




Ifølge Aftenposten for 18. april i år kom det allerede i 1999 meldinger om misfarging av Dent-O-Sept fra norske sykehus til Snøgg Industrier. Men så vidt jeg kjenner til, meldte ingen av disse fra til tilsynsmyndighetene om dette, verken til fylkeslegene eller til Helsetilsynet. Det er etter min oppfatning helt uakseptabelt. Og det viser én av to ting: Enten er ikke reglene og rutinene for meldeplikt gode og klare nok, eller så blir de ikke fulgt opp av sykehusene og andre institusjoner.




SV forventer at helseministeren rydder opp i dette, og sørger for klare regler, klart ansvar og en nøye og systematisk oppfølging av at pålegg og rutiner faktisk blir fulgt. Og slik jeg tolket helseministeren, ønsker han også å gjøre det.




I denne saken har også Næringsmiddeltilsynet hatt en sentral rolle. Slik saken framstår, har Næringsmiddeltilsynet i dette tilfellet opptrådt mer som et laboratorium som har utført et oppdrag for en bedrift, enn som et offentlig tilsynsorgan. Det illustrerer et viktig dilemma for et offentlig tilsynsorgan, som Næringsmiddeltilsynet er: De opptrer som en offentlig og uavhengig tilsynsinstans i det ene øyeblikket og utfører oppdrag for private bedrifter i det neste – som et ledd i disse bedriftenes eget interne kontroll- og kvalitetssikringsarbeid. Jeg er enig med helseministeren i at Næringsmiddeltilsynet må ha en meldeplikt, uansett hvilken rolle de opptrer i. Men da blir spørsmålet: Hva med andre laboratorier, private laboratorier, som også tar slike oppdrag? Skal de ha den samme meldeplikten i forhold til myndighetene?




Når det gjelder erstatningsspørsmålet, er jeg fornøyd med at helseministeren i dag har sagt at han vil sørge for at Norsk Pasientskadeerstatning kommer til anvendelse, og at han vil foreslå rammer som gjør at de kan dekke disse skadene.




For å oppsummere er det altså min klare oppfatning at for å sikre oss mot at liknende tragiske hendelser skal skje igjen, må vi ha en gjennomgang og en innskjerping av regelverk og rutiner i alle ledd i kjeden, fra produsent via brukerne, dvs. sykehusene og andre institusjoner, til det offentlige tilsynsapparatet. SV har forventninger om at helseministeren sørger for at dette blir gjort.




 Kristelig Folkeparti mener det er riktig og viktig at Stortinget er blitt informert om denne meget alvorlige saken. Det har skjedd noe som ikke skulle være mulig. Syke og hjelpeløse mennesker er blitt påført bakterier i en sammenheng der vi alle må kunne forvente at vi er forskånet for dette. Mine tanker og min medfølelse går til alle de pasienter og pårørende som er rammet av denne tragedien.




Jeg er glad for at helseministeren holder denne redegjørelsen for Stortinget. Det handler om å gjenopprette tilliten til at pasienter kan få kvalitetsmessig god behandling og kan føle seg trygge i norske sykehus. Det er svært positivt at helseministeren har vist handlekraft og tatt ansvar, både ved å stoppe smittekilden og ved å få fram fakta – og ved å være imøtekommende overfor dem som er blitt rammet. Jeg tenker da på at en alt i revidert nasjonalbudsjett vil be om tilslutning til at Norsk Pasientskadeerstatning også skal omfatte offentlig finansierte tjenester utenfor sykehus, slik at pasienter i aldershjem, i sykehjem og i hjemmesykepleien som er smittet ved bruk av Dent-O-Sept, skal kunne få erstatning.




For Kristelig Folkeparti er det viktig at en lærer noe av dette, selv om det er en smertefull lærdom. Vi synes det er positivt at helseministeren så sterkt understreker at det skal gjennomføres tiltak for å hindre at tilsvarende skal skje igjen.




Vi må være sikre på at helsetjenesten tar sitt ansvar på alvor når det gjelder å utvikle rutiner for internkontroll. Det er et tankekors at bakterier kan bevege seg mellom pasienter og helsepersonell fordi en ikke vasker utstyr og hender grundig nok og ofte nok. Jeg er bekymret for situasjonen i intensivavdelingene. Det er alvorlig når Helsetilsynet varsler om mangelfull isolasjonskapasitet i norske sykehus, og at en har økt risiko for smitteoverføring på grunn av overbelegg og de mange korridorpasienter.




Dagens sak viser tydelig at meldingsrutiner og tilsynsrutiner må forbedres. Det er bekymringsfullt at verken Snøgg Industrier eller Næringsmiddeltilsynet meldte fra til helsemyndighetene, enda det alt i 1999 ble påvist bakterier i det ferdige produktet og i væsken som penslene ble fuktet i. Det ble heller ikke gjennomført noen kontroller etterpå. Når misfargede pensler kommer i retur, burde varsellampene blinke. Jeg er glad for at helseministeren vil se nærmere på rutiner knyttet til avvik og feil ved medisinsk utstyr.




Denne saken har vært tøff for mange, ikke minst for eiere og ansatte ved Snøgg Industrier. Til lokalavisen snakker de ut om traumatiske følelser. «Det er vondt å vite at den bedriften vi er glad i har påført mennesker masse problemer,» sier en tillitsvalgt til Fædrelandsvennen.




Saken har hatt mange negative ringvirkninger. Helseministeren har gjennom sin redegjørelse i dag gitt oss håp om at rutiner, kontroll og holdninger skal bli endret til det bedre. En må sikre at dette ikke skjer igjen. Vi har sett hvordan svikt kan få store og tragiske konsekvenser. Men vi har heldigvis også sett at dagens overvåking og meldeordninger tross all kritikk har virket. Bakterien ble funnet, og en kan sette i gang tiltak, slik at vi unngår nye Dent-O-Sept-saker.




 Dette er en meget alvorlig sak, både den konkrete Dent-O-Sept-saken og det at det nå kommer fram hvor høyt tallet på sykehusinfeksjoner i landet vårt er pr. år. 45 000 pasienter årlig får sykehusinfeksjon. Det utgjør ca. 180 000 sykehusdøgn, liggedøgn. Den kostnaden er stor i seg selv, men lidelsene for dem som utsettes for det, er det alvorligste ved dette. Alvorlig syke er i denne Dent-O-Sept-saken blitt utsatt for alvorlige tilleggssykdommer, som kan ha skjebnesvangre følger. Og det er fatalt.




Vi skal selvsagt diskutere hvordan disse fatale tilfellene bør følges opp, med pasientskadeerstatning osv. Men først og fremst må vi lære av dette, i forhold til å få bedre rutiner og unngå at slikt kan skje igjen. Jeg synes at helseministerens redegjørelse var bra, og at det har vært en god håndtering av denne akutte saken, fra den kom fram i lyset nå på etterjulsvinteren og fram til dags dato. Men jeg synes at det fortsatt kanskje hviler et litt merkelig slør over hva som har skjedd konkret i Dent-O-Sept-saken, fra 1990 via 1999 og fram til i dag. Jeg skulle gjerne ønske meg noe mer klargjøring av hva som har skjedd, kanskje spesielt fra 1999 og fram til februar–mars i år.




Tilsynsordningene våre er tydeligvis ikke gode nok. Men jeg synes det er grunn til å rette fokus også mot en annen ting når vi ser på antall sykehusinfeksjoner i dag, og det er det sterke fokus og den stressing vi har når det gjelder effektivisering og innsparing i helsevesenet. Det har gått veldig mye på å avvikle ventelister og få til høyest mulig produksjon og effektivitet. Hva fører dette til av dårligere kvalitetssikring og dårligere rutiner for renhold, og for ting som burde være en selvfølge i forbindelse med helse og sykdom?




Jeg sier dette fordi det er en del av den selvkritikk som bevilgende myndigheter også må ta. Dette er ikke kritikk som først og fremst er rettet mot personell. Jeg tror at den enkelte institusjon, helt opp til vedtaksmyndigheter her i huset og i Regjeringskvartalet, må ta innover seg at hvis vi vil ha kvalitet og sikre kvalitet, så koster det penger.




Så har vi lovverket vårt, smittevernlov, kontroll med produksjon og produkter, næringsmiddelkontroll og lov om medisinsk utstyr, inne i dette. Det er klart at her er det også grunn til å ta noe lærdom nå. At Næringsmiddeltilsynet påpeker åpenbare svakheter, og at det ikke gås videre med det fordi man ikke er lovpålagt å gjøre det, er helt klart en svikt og en svakhet her. Næringsmiddeltilsynet skal omdannes nå, og da er det viktig at vi får bedre rutiner på dette. Når det gjelder lov og forskrifter om medisinsk utstyr: Hva gjør personell og institusjoner i den sammenhengen?




Dette med faglig forsvarlighet og korridorpasienter har vært nevnt før. Jeg mener at det har noe med det samme å gjøre som jeg har nevnt før, økonomi og effektivitetsstresset.




Det er ganske lenge siden enkeltpersoner ble berømmet for å påpeke at barselfeber kanskje hadde med dårlig håndhygiene å gjøre. Jeg tror kanskje vi må ha en slik gjennomgang igjen og se på hva vi i hvert fall må ha av kvalitetssikring i bunnen for at vi ikke skal ha det høye antallet sykehusinfeksjoner som vi har i dag.




Det er bra at dette også nå blir sett på i forhold til området aldershjem/sykehjem og åpen eldreomsorg. Pasientskadeerstatningen kommer inn. Men hva skjedde fra 1990 og fram til vinteren 2002? Er det andre forhold som bør tas opp her? Vi bør komme helt til bunns i denne saken og forhindre at lignende skjer, eller kan skje, samt generelt få ned det høye antallet sykehusinfeksjoner som vi har her i landet.




Vi har snakket om en ugild undersøkelseskommisjon når det gjelder det som her har skjedd. Jeg synes ikke det er grunn til å ta fram det i dag etter helseministerens redegjørelse. Jeg synes den var veldig grei med hensyn til hva som har skjedd de siste månedene. Men jeg synes at mer må komme fram, og jeg har da lit til at helseministeren legger det i det som jeg ønsker, når han sier at han skal orientere Stortinget videre på egnet måte i denne saken.




 Jeg deler i hovedsak de vurderinger og deler fullt ut det alvor som har preget alle innleggene i salen i dag. Jeg tror det er grunn til å understreke at situasjonen, slik den er beskrevet, maner til at alle berørte, alle instanser, uansett hvilken merkelapp de har på seg, går i seg selv og spør med åpent sinn og med ydmykhet: Hva kunne vært gjort annerledes, og hva bør gjøres annerledes fremover? Det vil jeg bidra til. Jeg vil bidra til at vi kommer til bunns så langt det er mulig. Jeg har bedt alle ansvarlige instanser om å gjøre det som er innenfor deres fullmakter, både i forhold til å avklare og i forhold til å belyse og sette inn tiltak, for å unngå gjentakelse.




Det er, som det også fremgikk av flere av innleggene, fortsatt spørsmål som det ikke er mulig å besvare i dag. Nettopp derfor er det viktig at vi heller ikke trekker de endelige konklusjonene, men holder mulighetene åpne for at vi kan få ny og annen kunnskap enn det jeg har redegjort for i dag.




Vi vil på overordnet nivå vurdere forholdet til regelverket. Det er et regelverk basert på EØS-avtalen som ligger til grunn for medisinsk utstyr. Vi ser ikke umiddelbare grunner til å ta initiativ til å endre det, men vi vil gjennom faginstansene se på de faglige retningslinjene, og vi vil som sagt komme med endringer i forhold til meldeplikten som jeg har varslet om.




Tilsynet med medisinsk utstyr vil bli styrket. Det vil bli mer proaktivt, og om nødvendig vil det bli tilført mer ressurser.




Jeg er helt enig med de representanter som har fremhevet sykehusenes selvstendige ansvar og behovet for å skjerpe bevisstheten rundt smittevern generelt, og meldeplikten spesielt. Det vil bli fulgt opp.




Jeg er også enig med representanten Alvheim i at sykehusene nå må fokusere sterkt på å fjerne korridorpasientene, og de må gjøre det ikke bare når helseministeren kommer på besøk, men de må gjøre det som et generelt tiltak. Det er et av de mest fokuserte oppdragene som sykehusene har i styringsbrevet som de har fått for inneværende år. Det vil bli fulgt opp av eier.




La meg avslutningsvis si at jeg også deler det syn at vi utover det fokus som har vært på kvantitet i sykehusbehandlingen for å få bukt med ventelister, må få et sterkere fokus på kvalitet, og vi må bli bedre på å måle kvalitet. Derfor arbeider Sosial- og helsedirektoratet nå sammen med sykehusene om å utvikle kvalitetsindikatorer som vi både kan måle sykehusene på, og følge dem opp på. Det vil jeg komme nærmere tilbake til i annen sammenheng overfor Stortinget.




 Dermed er sak nr. 1 ferdigbehandlet.




Presidenten vil foreslå at helseministerens redegjørelse om funn av smittsom bakterie på produktet Dent-O-Sept vedlegges protokollen. – Det anses vedtatt.





                    
                    
                    

 Dermed er sak nr. 7 ferdigbehandlet.





                    
                    
                    

