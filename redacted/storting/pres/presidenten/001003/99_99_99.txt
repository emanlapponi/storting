 mottok på Stortingets vegne
de oppleste dokumenter og uttalte:

Deres Majestet, Deres Kongelige høyhet!

Deres Majestet har i dag åpnet det
145. Storting. Vi går til vår ansvarsfulle gjerning
i en tid som fortsatt er preget av uro, usikkerhet og uforutsigbarhet
i mange deler av verden. 

Utfallet av valget i Jugoslavia kan gi grunn
til optimisme. Men situasjonen er labil, og dersom grunnleggende
demokratiske spilleregler skulle bli satt til side, kan utviklingen
lett bli katastrofal. 

Den siste ukes konfrontasjoner i Israel og
i de palestinske områdene har satt fredsprosessen på en
alvorligere prøve enn på mange år.

Omfattende internasjonal innsats og samarbeid
vil være nødvendig for å forebygge og
løse mange av de problemene vi står overfor. For
det norske folk er dette en stor utfordring og vil kunne medføre
forpliktelser utover dem vi allerede har påtatt oss.

Stortinget vil – som representant
for vårt folkestyre – medvirke samvittighetsfullt
i dette arbeidet.

Det er ellers grunn til å se med optimisme
på det gode samarbeidsklimaet og dialogen som utvikler
seg i forhold til vårt naboland Russland. Dialogen vil
bl.a. være viktig for løsningen av de store og
utfordrende miljøoppgavene i nordområdene.

På vår hjemlige arena har
vi mye å glede oss over. Norsk økonomi står
sterkt, produksjonen øker, og i størstedelen av
landet er arbeidsledigheten svært lav. Situasjonen kan
imidlertid lett endre seg dersom vi ikke alle viser ansvar. Ikke
minst blir det en stor utfordring for Stortinget å bidra
til å skape stabilitet og forutsigbarhet i den økonomiske
politikken.

Innenfor rammen av grunnleggende verdier, som
vilje til felles ansvar, solidaritet og rettferdig fordeling, viser trontalen
at mange viktige saker vil komme til behandling. Disse knytter seg
for en stor del til utfordringer som menneskevern, miljøvern
og naturvern i videste forstand. Særlig viktig står
kampen mot vold og kriminalitet og arbeidet med å fremme
gjensidig respekt og toleranse mellom individer og folkegrupper.
Den fortsatte satsingen på helse og omsorg, undervisning
og trygge oppvekstvilkår for barn og ungdom vil kreve betydelig
innsikt og innsats fra oss alle i tiden som kommer. Vi vil videre
bli stilt overfor kompliserte og prinsipielt viktige spørsmål
i tilknytning til en best mulig utnyttelse og forvaltning av offentlige
ressurser. 

Det samme vil være tilfellet i forhold
til arbeidet med omstillingen av Forsvaret.

Det 145. Storting skal også ta stilling
til en del viktige spørsmål i tilknytning til
sin egen saksbehandling. På bakgrunn av kommende tilrådinger
fra to stortingsoppnevnte utvalg vil både ordningen med åpne
høringer og prosedyrene for budsjettbehandlingen bli undergitt
en grundig evaluering i vårsesjonen 2001. Et tredje utvalg
er i gang med å vurdere representantenes arbeidsvilkår.
Tilrådingene fra disse utvalgene vil i hovedsak bli behandlet før
utløpet av denne stortingsperioden. 

Senest 1. mars 2001 vil Stortinget få seg
forelagt til behandling utredningen fra granskingskommisjonen for Gardermoutbyggingen.
Dette er den tredje granskingskommisjonen Stortinget har nedsatt
i løpet av relativt kort tid. Bruken av slike parlamentariske
granskingskommisjoner reiser flere prinsipielt viktige spørsmål,
og vil naturlig nok være ett av de vurderingstemaene som skal
tas opp av det utvalget som er nedsatt for å utrede Stortingets
kontrollfunksjon.

Den høstsesjonen vi nå går
inn i, vil først og fremst bli preget av arbeidet med å vedta
budsjettet for 2001. Den parlamentariske situasjonen medfører
at det kan bli en komplisert oppgave som vil stille store krav både
til den enkelte representant og til Stortinget som helhet. Jeg har imidlertid
tro på at vi, til tross for uenighet om mange saker, føler
et felles ansvar for å gi landet et tjenlig budsjett for
neste år, og at det vil bli vedtatt innenfor de rammene som
gjelder for budsjettbehandlingen i Stortinget. 

I forvissning om at representantene vil gjøre
sitt ytterste for å løse de mange og store oppgavene
som ligger foran oss, samler vi oss i det gamle ønske:

Gud bevare Kongen og fedrelandet!

Stortingets øvrige medlemmer istemte
dette ønsket, og alle de tilstedeværende sang
deretter første vers av fedrelandssangen, «Ja,
vi elsker».

Hans Majestet Kongen og Hans Kongelige Høyhet Kronprinsen
med følge forlot deretter stortingssalen, ledsaget
av den deputasjon som hadde fungert ved mottakelsen.

 Presidenten vil foreslå at
Hans Majestet Kongens tale og beretningen om rikets tilstand og
bestyrelse utlegges for behandling i et senere møte – og
anser det for vedtatt.





                    
                    
                    

